De boom met het oor door Annet Schaap, met tekeningen van Philip Hopman

En Annet én Philip! Wat doet u nog thuis? U moest al naar de winkel aan het hollen zijn! Annet van Lampje en Philip van onder andere Jubelientje. Twee van mijn favoriete kinderboeken!

Waar ik het op voorhand jammer vond dat de tekeningen niet van Schaap zelf zijn (check haar website voor prachtige tekeningen over Lampje die niet in het boek staan!) ben ik daar nu blij om. Want dit boek is af, tot in de puntjes. Het is perfect. Mede dankzij de tekeningen van Hopman. Van cover over binnenpagina’s tot kaft: alles is even mooi en nodigt uit om er uren naar te kijken en in te verdwalen (7 vogels, nee 9, oh toch 11).

De tekst is oorspronkelijk geschreven in opdracht van het Internationaal Kamermuziekfestival Utrecht 2018 (Dank u wel voor deze opdracht!) en komt helemaal tot leven in dit oogstrelende, hartverwarmende, vol tedere details vibrerende prentenboek.

Het verhaal is mooi, vrolijk, troostend en hoopgevend. Annet-stijl: recht voor de raap en toch poëtisch, vol woorden die je niet vaak in kinderboeken tegenkomt (stappenteller, uitlaatgassen,…). Zij heeft het talent om het magische te koppelen aan de harde alledaagse realiteit. En dat dan nog eens te laten kloppen. Vogels, insecten, bomen, honden: ze kunnen allemaal praten. En dat is doodnormaal. Mensen in allerlei maten en kleuren, Volkswagenbusjes, steps, auto’s, retrokoersfietsen razen voorbij. En dat is ook normaal (jammer genoeg). En ergens tussen die twee werelden, in een rustpunt, op een kruising tussen natuur en stad is er een boom met een oor…

Annet schrijft zoals Hopman tekent en omgekeerd. En dat is mooi. Ze tillen elkaar op naar ongekende hoogte. Alles wat je aandacht geeft groeit, leren we uit dit boek. Lees het, lees het nog eens en de plaats die het inneemt in je hart zal nog groeien.

Dit is een troostboek. Een hulpmiddel, een medicijn. In de drukte, de hectiek, het razende dagdagelijkse om ons heen is er ergens een park met een boom, een boom met een oor.
Niet vergeten, hoe hoog je ook groeit.