Met 'Novemberval' bevinden we ons in Göteborg, waar de rijke zakenman Richard Von Knecht van zijn balkon op de vijfde verdieping naar beneden dondert. Al snel rijst de vraag of het in plaats van een ongeluk of zelfmoord niet toch een moord kan zijn. Als mogelijke daders komen meteen de echtgenote, de zoon en de schoondochter in beeld, en voor de Finse poetsvrouw is ook een belangrijke rol weggelegd. Wanneer het spoor via enkele verdachte sujets uit de buurt uiteindelijk ook naar drugs en Hell's Angels leidt, wordt de zaak steeds moeilijker te ontrafelen.

'Novemberval' is het eerste deel in de serie rond rechercheur Irene Huss. Het duurt dan ook even voor alle personages geïntroduceerd zijn. Zelf is ze een gelukkig getrouwde moeder van twee tienerdochters. Op het politiekantoor heb je naast de explosieve inspecteur Sven Andersson, de baas van Irene en haar collega's, o.a. de rechercheurs Birgitta, Jonny, Frederik en Jimmy. De auteur voert sowieso heel veel personages op in haar eerste thriller. Niet alleen de familieleden van de overleden Richard Von Knecht, maar ook talrijke vrienden en verdachten worden ten tonele gevoerd.

Helene Tursten schrijft aanvankelijk heel beschrijvend, geeft de lezer heel veel details, waardoor het eerste deel van het boek een beetje langdradig is. Plots wordt het echter beter, heel veel beter. Het verhaal is goed en logisch opgebouwd, de spanning wordt langzaam opgevoerd en het is reikhalzend uitkijken naar de ontknoping. De schrijfstijl is bijzonder prettig om lezen en voor je het weet is het 478 bladzijden tellende boek uit en kijk je uit naar meer van Helene Tursten en haar Irene Huss.