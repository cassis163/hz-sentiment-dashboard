Voor wie altijd al met argusogen naar de multimediale ontwikkelingen heeft gekeken: De vriend is een must-read. Het is allemaal nog erger dan je denkt. Voor wie tussen het twitteren en facebook updaten door ook nog wel eens een boek leest is dit een eye-opener. Veiligheid is kwetsbaar. Charles den Tex wrijft het flink in: wat máken we ons zelf kwetsbaar.

Wat zou je doen als je erachter komt dat iemand op je computer gehackt heeft en alles wat je ermee doet registreert? Het ding uit het raam gooien, kapotslaan? Hoewel het bij iedereen voorkomt – denk bijvoorbeeld aan de prompt overal opduikende advertenties na die ene keer dat je online even gekeken hebt naar een stel regenlaarzen, of snuffelde naar een nieuwe fiets –doen de meeste mensen helemaal niets. Het is onpersoonlijk, dus te negeren. Hinderlijk, maar niet schadelijk.
Het scheelt nogal als je geen weet hebt van wie er achter zit. Als je zelf kiest wat je wel en niet aan je vrienden c.q. followers kwijt wilt. Maar wanneer je privé-aangelegenheden tot op de meest intieme momenten – en in real time- worden gadegeslagen en afgeluisterd, wordt het een heel andere zaak.

Dit ondervindt Emma “M” Welker op bijzonder confronterende wijze. Het ene moment zit ze nog midden in een geheime politiezaak als Kroatische tolk aan de goede kant van de “tap”, het andere moment leeft ze in de wetenschap zélf geen zucht of scheet meer ongehoord te kunnen laten. Haar computer wordt kennelijk voor terroristische doeleinden gebruikt, haar collega’s hebben haar nu nodig voor het verdere verloop van het onderzoek. Emma’s veilige wereldje staat op zijn kop. Zie je dan maar eens normaal te gedragen.

Nog zo’n technisch, multimediaal wonder: mobiele telefoons. Ze kunnen levens veraangenamen, maar ook flink vergallen. Ze spelen een bepalende rol in het leven van Titus Pletting, congiërge in een luxe hotel waar ook een mysterieuze figuur met meerdere identiteiten verblijft. Zowel deze gast als Titus koesteren snode plannen. De één op micro-niveau (zelfverrijking), de ander op macro-niveau (massahysterie veroorzaken).

Door kleine toevalligheden –veroorzaakt door de technologie- komen alle partijen in elkaars vaarwater terecht. Geheimen blijken betrekkelijk, hoewel nooit alle aspecten geheel duidelijk of begrijpelijk worden. Dat blijkt wel uit de explosieve uitkomst van alle verwikkelingen die op onvoorstelbare wijze haast als een anti-climax werkt. Die stof tot nadenken geeft. Want de mens wordt echt van alle kanten gemanipuleerd. Blijft de grote vraag: is dat altíjd ten nadele? Geheimen – of beter: dingen die je voor jezelf houdt- zijn niet per definitie slecht. In geheimen schuilen soms vrijheid en geluk.

De vriend is een meeslepend spannende thriller, waarvan de kracht hem zit in het herkenbare. Het “Stel je toch eens voor” gehalte is hoog en trekt de lezer persoonlijk mee in het verhaal. Controverses worden belicht, zonder dat er een eenduidig moreel uit spreekt. Af en toe word je beslopen door het gevoel zelf bekeken te worden tijdens het lezen. Het zou zomaar kunnen, al helemaal met e-boeken. Kun je die tweet dat je Den Tex aan het lezen bent meteen laten zitten .