De wonderjaren van Billy Marvin neemt je mee terug naar 1987, waar we de 14-jarige Billy en zijn vrienden Alf en Clark ontmoeten. Als de jongens horen dat de nieuwe Playboy uit is, met als covermodel Vanna White, de gastvrouw van het Amerikaanse "Wheel of Fortune" willen ze deze absoluut in hun bezit krijgen. Het enige nadeel is dat ze minderjarig zijn en onmogelijk de winkel in kunnen lopen om een exemplaar te bemachtigen. Als Billy in contact komt met Mary Zelinsky, dochter van een winkelier, denken ze dat het hun wel gaat lukken om een exemplaar te bemachtigen. Billy en Mary hebben een gezamenlijke hobby, het programmeren van computer games op de Commodore 64 en als ze zich aanmelden voor de "Spel van het Jaar-wedstrijd voor Highschoolprogrammeurs" gaan ze zo op in het ontwikkelen van de game "The Impossible Fortress" dat het bemachtigen van de Playboy heel ver weg lijkt.

De Wonderjaren van Billy Marvin is een boek, waarin je terug gaat in de tijd en er veel herkenning is, zeker als je zelf in de jaren '80 bent opgegroeid,. Wie kent nu niet de Commodere 64, welke een belangrijk onderdeel speelt in het verhaal.

Door de korte hoofdstukken die prettig en vlot geschreven zijn met een dosis humor, vlieg je als het ware door het verhaal heen. Een verhaal dat gaat over opgroeien als tiener, vriendschappen en prille liefde.

Jason Rekulak (1971) is uitgever van onder andere het succelvolle boek "De bijzondere kinderen van Mevrouw Peregrine" en heeft met dit debuut bewezen dat hij meer kan dan alleen boeken uitgeven. In de jaren '80 programmeerde hij op zijn Commodore 64 en deze kennis heeft hij verwekt in het verhaal. Een leuke toevoeging is dat het spel "The Impossible Fortress" door Jason zelf is ontwikkeld en te spelen op zijn website www.jasonrekulak.com/game.