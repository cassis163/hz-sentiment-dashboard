‘Waarom poetsen dieren hun tanden niet?’ ‘Wat betekent WOEF?’ In dit boek staan precies het soort vragen waar kinderen mee rondlopen. Aan de hand van korte, toegankelijke teksten en mooie/rare/griezelige/grappige platen wordt vervolgens antwoord gegeven.

Ik merk dat de tekst mijn Boekenwurm soms nog wat boven de pet gaat. Hij vraagt vaak wat woorden betekenen. Hij is vierenhalf jaar. Ik kan me voorstellen dat kinderen vanaf een jaar of 7 dit boek inhoudelijk goed begrijpen. Al blijven er denk ik ook voor oudere kinderen behoorlijk wat moeilijke en abstracte begrippen in staan die uitleg behoeven. Desalniettemin beleeft mijn kleuter er ook veel plezier aan, met name door de vormgeving.

Want, echt mensen, de vormgeving van dit boek is genieten! Daarin onderscheidt dit boek zich wat mij betreft van andere weetjesboeken.

De vormgeving is allerminst voorspelbaar. Geen platte fantasieloze afbeeldingen zoals je die (helaas) vaak in kinderboeken tegenkomt. Maar heel uiteenlopende moeilijke en makkelijke afbeeldingen die qua vormgeving ook weer knap tot een geheel gemaakt zijn. Mijn oudste Boekenwurm, die nog niet kan lezen, kijkt uitgebreid naar de platen kijkt omdat daarop ook veel (leerzaams) te ontdekken is.

Dit boek is een aanrader voor nieuwsgierige en leergierige kinderen vanaf ongeveer 7 jaar.