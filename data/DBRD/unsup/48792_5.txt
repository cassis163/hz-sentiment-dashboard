Rechercheur Jack Caffery heeft in de opvolger van het succesdebuut "De Vogelman" samen met hoofdinspecteur Daniella Souness een zware en emotioneel geladen klus te klaren. Zware mishandeling van een echtpaar is één ding, maar de verdwijning van hun 9-jarig zoontje Rory betekent voor Caffery een deja-vu. De vermissing van zijn eigen 9-jarige broertje Ewan (25 jaar hiervoor) maken dat dit gegeven extra hard bij hem aankomt. Een verleden dat hij met zich meedraagt en een verklaring is voor zijn nijd, zijn betrokkenheid tot op het bot en tegelijk zijn gepieker over dat verleden. Hij draagt, nee torst, dit met zich mee hetgeen leidt tot bijna extreme wraakgevoelens, die hem niet eens vreemd zijn.
Ook de naweeën van de verkrachting van zijn vriendin Rebecca Morant door de vogelman vormt in dit verhaal een belangrijk aandeel. Al die demonen uit hun beider verleden, dat vanuit het boek De Vogelman doorloopt in dit boek, hangt niet alleen als een loden last, maar ook als een dreigende donderwolk boven hun relatie en zorgt, door het boek heen, voor grote impact en de belangrijke rol die het verleden van Caffery weer in "De Behandeling" speelt. De relatie van Jack en Rebecca komt met elk hoofdstuk verder onder druk te staan. Een advies dus om eerst De Vogelman te lezen om dit allemaal te snappen.
Het begin van het onderzoek, het verdwijnen van bewijsmateriaal en een zoekactie die tot niets leidt -totdat Caffery een ingeving krijgt- maken je langzaamaan deelgenoot van de lugubere wereld van een pedo-sexueel en moordenaar die het niet alleen bij deze daad zal laten. De lezer maakt kennis met een oud slachtoffer, met de zwerver Klare, zweminstructeur Gummar, buurman Penderecki (Caffery verdenkt hem van de ontvoering / verdwijning van zijn broer) en het net verhuisde gezin Church die in het verhaal zijn intrede doet en later een heel belangrijke, zij het ongewilde, rol krijgt toebedeeld.
Doorgravend in smerige geschiedenissen en steeds verder duikend in die vrijwel onzichtbare pedo-wereld om deze zaak opgelost te krijgen zoekt Caffery verder en probeert in diezelfde wereld van schimmen -dwars tegen alle regels ingaand- tegelijk licht te werpen op de verdwijning van zijn broer.
Foto's vormen, na een zeer lange speurtocht, uiteindelijk de sleutel om de moordenaar te pakken te krijgen, wat nog een hele opgaaf blijkt te zijn, maar de hele zaak wordt uiteindelijk opgelost. De steeds aanwezige spanning is door het hele verhaal voelbaar.
Hayder weet spanning op te bouwen, heden en verleden met veel wisselingen in scènes prima te beschrijven en schroomt niet op juiste momenten grove taal te gebruiken en daarmee aparte lading te geven aan het verhaal. De spanning is te snijden, het geheel niet vrij van emoties, terwijl door het hele verhaal ook onmacht blootgelegd wordt. Het onverwachte einde, nadat de zaak al is opgelost, laat de lezer met een gevoel van onzekerheid en angst achter in de wetenschap dat het onvermijdelijke zich voor Caffery gaat voltrekken.
Kortom, zeker door de prima opbouw en wisselende scènes, een uitstekende thriller van deze schrijfster, die in de loop der jaren met verschillende boeken een grote schare fans heeft opgebouwd door uitstekende verhalen, die allen uitblinken in het feit dat het vaak om lugubere en wat wereldvreemde gebeurtenissen gaat die je gevoel voor het normale van zijn stuk brengt en je deelgenoot maakt van een wereld die wel degelijk bestaat, maar onwerkelijk lijkt.