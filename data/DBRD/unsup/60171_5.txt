Ik kreeg dit boek cadeau en verwachtte er eerlijk gezegd niet veel van, maar in de categorie 'zelfhulp' is dit boek echt een verademing.
Misschien wel omdat de schrijfster niet echt in zelfhulp-boeken gelooft, ook al leent dit onderwerp zich er wel voor.
Waarom het boek dan zo goed is?
Allereerst het feest der herkenning. Regelmatig zit je te lachen, meewarig je hoofd te schudden, of met het schaamrood op de kaken, omdat het gewoon waar is wat ze schrijft: "Oh ja, zo zit het. Dit doe ik ook.".
Ten tweede de schrijfstijl. Het leest lekker vlot weg, terwijl het toch enorm goed onderbouwd is met eigen, en andermans onderzoek, maar daar doet Wijnants niet gewichtig, of theoretisch over, ze verstevigt haar verhaal simpelweg met feiten.
Ten derde dus doordat ze geen hapklare tips presenteert, dat lijkt misschien een teleurstelling, maar wat Wijnants biedt is veel waardevoller, namelijk informatie, motivatie en inspiratie. Ze zet je echt aan het denken. En daagt je op een prettige en positieve manier uit om keuzes te maken en stappen te zetten.
Ik zou dit boek aan iedere millennial aanraden, maar ook aan hun ouders en bazen, als inkijkje (Zo is het. We klagen niet. Het is gewoon best lastig om jezelf te zijn en de juiste keuzes te maken. Heb een beetje begrip).