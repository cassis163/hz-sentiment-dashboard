Deze thriller is de eerste in de reeks van de zogenaamde Bergmankronieken. Ik heb deze reeks ook helemaal in het Zweeds, waardoor ik er toch even zal over doen om er door te geraken. Maar het is niet erg om er lang van te kunnen genieten! De verhaallijnen zijn erg goed, de plot is spannend en sterk, de hoofdpersonages komen mooi uit de verf, met een getormenteerde Sebastian Bergman in de hoofdrol en enkele heerlijke twists! Vooral dankzij de vele kleine - narcistische - en getormenteerde kanten van deze Bergman stijgt deze thriller ook boven de middenmoot uit wat mij betreft. Of denk ik dan te veel aan de serie met de heerlijke acteur Rolf Lassgård in de hoofdrol?

De schrijvers Michael Hjorth en Hans Rosenfeldt begonnen met de Bergmankronieken in 2010, toen dit boek voor de eerste maal verscheen in Zweden. Rosenfeldt begon met het creëren van de successerie The Bridge in 2006 dat in 2011 voor het eerst werd uitgezonden. Deze boeken werden dus ongeveer gelijktijdig geschreven.