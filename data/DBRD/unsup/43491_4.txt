Het verhaal begint met Ellen Groenenboom, zij is de hoofdpersoon van dit heerlijk spannende boek. Ellen is de erfgenaam van een luxe hotelketen, en de tweelingzus van Evelien. Verder is ze getrouwd geweest met Rogier, en heeft ze haar baan als advocaat vaarwel gezegd, ze woont met haar drie honden heerlijk afgelegen in het bos. Dan krijgt ze ineens rare dreig e-mails en weet ze niet meer wie ze nog kan vertrouwen.
Het verhaal wordt verteld door 4 personen, Ellen, David, Liesbeth en Norbert, afgewisseld in korte hoofdstukken. In het begin vond ik het nogal verwarrend, want het zijn best wel wat namen die je voor je kiezen krijgt, maar als je eenmaal door hebt wie wie is, leest het heerlijk vlot, en wil je het boek eigenlijk niet meer wegleggen. Langzaamaan komen alle verhaallijnen samen tot een mooi en spannend einde, en gebeuren er dingen die je niet aan ziet komen.
Toen Ellen 14 jaar was is ze op een brute manier verkracht, en alles is daarnaartoe terug te leiden. Ieder persoon worstelt op zijn of haar eigen manier met het verleden, en de een maakt rampzalige beslissingen, terwijl de ander wel zijn of haar hoofd erbij blijft houden. Ik kan hier natuurlijk niet te veel vertellen, maar het boek is zeer zeker de moeite van het lezen waard!