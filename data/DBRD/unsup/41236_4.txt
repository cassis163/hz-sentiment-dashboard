Het allereerste wat me opviel toen ik net begonnen was met lezen was: de hoofdpersoon houdt enorm van boeken! Dus ik hield meteen van haar, dat begrijp je. Daarnaast las het verhaal vanaf het begin heerlijk vlot, altijd fijn.

Nicole is de enige in haar vriendinnengroepje zonder partner. Een vriendin hoopt al tijden op een aanzoek, de andere krijgt een aanzoek en begint dan te twijfelen. Nicole kent die problemen niet, zij heeft alleen dates met haar boeken. Tot ze op een dag tijdens haar lunchpauze, waarin ze altijd op een pleintje zit te lezen, een leuke man tegenkomt mét een boek. Er lijkt meteen een klik te zijn, maar is het te mooi om waar te zijn?

Wat is Halsoverkop een verrukkelijk feelgood verhaal over vriendschap, wijn en de ware liefde vinden. Ik heb echt genoten van het verhaal en het in één ruk op een vakantiedag uitgelezen. Het verhaal is vlot, humoristisch, romantisch (zwijmelen!) en lief. En hoofdpersoon Nicole heb ik in mijn hart gesloten. Ik begrijp dat Aline met dit verhaal de eerste prijs heeft gewonnen! Een veelbelovend debuut. Ik hoop op meer!