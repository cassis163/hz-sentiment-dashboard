Ja hoor, een aanrader, kijk uit naar deel 2
Met dank aan hebban.nl en Bruna Uitgevers dat ik als één van de winnaars van de winactie het boek toegestuurd heb gekregen. Voor dit boek geldt eveneens dat het al van een tijd geleden is, maar door omstandigheden helaas nu pas aan kunnen beginnen.

Een weesjongen uit Oost-Baltimore met weinig vooruitzichten wordt gespot door een man die dit soort kinderen, waar hij potentieel in ziet, opleidt tot in het extreme tot een soort huurmoordenaars voor de overheid, maar dan zonder erkenning van het bestaan van hen.

De jongen Evan krijgt een "klein" fysiek voorproefje van wat hem te wachten zal staan, met de keuze hiermee verdergaan het onbekende tegemoet of terugkeren naar z'n leven zoals het er tot dan toe uitzag.

Met het idee dat het nauwelijks minder kan worden dan wat hij nu heeft, stemt hij hiermee in. Hij vindt in de man niet alleen de man die hem opleidt als Orphan X in het zgn. Orphan project, maar ook een soort vaderfiguur. Eén die Evan leert leven volgens de geboden, maar dan van een andere soort.

Zo rijgt zijn leven zich aaneen van de ene opdracht naar de volgende, hetgeen hem een fikse duit oplevert, maar een zeer eenzaam bestaan.Tot het moment dat er iets misgaat met het Orphan project en hij zichzelf verder moet zien te redden.

Hij kiest er dan voor om door te gaan met de enige manier van leven dat hij kent. Allen i.p.v. voor de overheid gaat hij zich als een soort freelancer inzetten voor de zwakkeren en onschuldigen die dringend zijn hulp nodig hebben.

"Het zette Evan zo nu en dan aan het denken dat het enige levende waarmee hij zijn bestaan deelde, een muur was. (verticale tuin)
Maar hij was gebonden aan de Geboden, en de Geboden waren alles."

Zoals vaker met een verhaallijn als dit, sluit je 'm al snel in je hart en wil je dat hij alles overleeft en hem iets goeds ten deel zal vallen. En dat ondanks het feit dat hij een huurmoordenaar is, hoe vreemd kan het eigenlijk zijn?!

Maar ja, hij ontkomt er uiteraard niet aan om toch nog in allerhande gevaarlijke situaties terecht te komen, anders zou het verhaal maar een kort bestaan hebben en zijn wij al heel snel klaar met lezen, nietwaar ;) En dat terwijl er nog meer delen op het programma staan.

Dus, David "Grasshopper" Carradine, Batman, James Bond, Jack Reacher, Jason Bourne en consorten, make way for ….. The Nowhere Man. Een soort mix van allen op dit gebied, maar Hurwitz heeft er wel een eigen draai aan gegeven.

Is de verhaallijn strikt origineel, nee. Leest het prettig, zeer zeker. Wil je blijven doorlezen, wel degelijk. Raad ik het anderen dus aan, absoluut.
En dus krijgt het boek wat mij betreft 4 sterren.
Ik wens een ieder een fijne tijd met The Nowhere Man.