Hoe goed je bedoelingen misschien ook zijn, het noodlot slaat soms genadeloos toe. Reve groeit samen met haar broertje op in een warm en gelukkig gezin. Op een ogenschijnlijk normale dag slaat opeens het noodlot toe. Dit verandert het leven van Reve voorgoed. Ze vind geen steun meer bij haar ouders en besluit het leger in te gaan, waar ze veel leert en vertrouwen terugkrijgt, maar waar ze uiteindelijk ook door beschadigd raakt.

Het verhaal begint meteen ontzettend krachtig, met een prachtige zin: “ongeveer een halfuur nadat mijn broertje zijn eerste zoen kreeg, is hij onder de Van Marelbrug op het wateroppervlak te pletter geslagen.” Meteen wordt het noodlot neergezet als belangrijk thema. Vanuit daar wordt het verhaal prachtig opgebouwd, waarbij je langzaamaan steeds meer verwikkeld raakt in lastige situaties. Roanne van Voorst is er ontzettend goed in geslaagd om de emoties uit het boek tot leven te laten komen en over te brengen op de lezer.

Lief van je. De titel verwoordt treffend de oorzaak van het verhaal. De gebeurtenis die alles in gang heeft gezet. Het laat tegelijk de liefde van Reve voor haar broer zien en de wanhoop die kan ontstaan als een goede intentie opeens levens veranderende gevolgen kan hebben. Deze schuldvraag speelt in het verhaal een belangrijke rol en het is prachtig omschreven in welke worsteling Reve zich bevindt als ze dit een plek probeert te geven.

Het is prachtig hoe Roanne van Voorst verhalen van militairen heeft gebundeld tot één sterk verhaal, die een onvergetelijk beeld geeft over de complexiteit van situaties die in het leger op kunnen treden en de invloed die het niet alleen op het individu, maar ook op alle mensen daaromheen heeft. Het omschrijft de constante worsteling en vastberadenheid om door te blijven gaan, ook als er geen uitweg lijkt.

Samenvattend, lief van je is een prachtig boek wat emoties tot leven brengt en een prachtige inkijk geeft in het verloop van het leven, waar je niet altijd invloed op kunt hebben. Een verhaal dat je vanaf pagina 1 vasthoudt en niet meer loslaat.