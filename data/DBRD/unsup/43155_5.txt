Dit is een heel bijzondere thriller. Qua thema doet het een beetje denken aan de boeken van Stephen King. Het boek bevat een aantal elementen die je bovennatuurlijk zou kunnen noemen, bijna fantasy-achtig. Het blijft echter wel een thriller en alles in het verhaal is anders dan het lijkt.

Het boek bevat aardig wat actiescenes waarbij de lezer niet gespaard wordt. Gruwelijke gebeurtenissen worden tot in detail verteld. Daardoor lijkt het soms alsof je alles daadwerkelijk ziet gebeuren. Je fantasie wordt in ieder geval behoorlijk geprikkeld door dit boek. Je merkt duidelijk dat de schrijver gewend is graphic novels te maken, maar deze stijl werkt in dit geval ook in een gewoon boek.

Er zitten ook een aantal morele dillemma's in dit boek. Dit levert soms erg emotionele scenes op. De hoofdpersonen lopen soms tegen moeilijk oplosbare problemen aan en de een reageert daar rationeler op dan de ander. Het verschil in reactie leidt ook tot onenigheden, wat alles wat er gebeurt nog indringender maakt.

De ene hoofdpersoon is wat sympathieker dan de andere. Toch hebben ze allemaal zowel goede als slechte kanten. Het verschil tussen daders en slachtoffers is vaak niet helemaal duidelijk te maken. Voor ieder standpunt valt iets te zeggen. Het is heel interessant om te lezen hoe de acties in dit boek leiden tot reacties. Er is een intrigerend samenspel tussen de hoofdpersonen.

De hoofdpersonen zijn allemaal goed gevonden, maar Melanie is nog net iets specialer dan de rest. Ze is slechts 10 jaar oud maar vindt erg creatieve antwoorden op de problemen waar ze tegenaan loopt. Ook maakt ze een proces door waarbij ze zichzelf leert kennen en ze bepaalde dingen van zichzelf moet accepteren.

De combinatie van actiescenes en scenes waar emoties en sociale processen tussen hoofdpersonen centraal staan werkte voor mij heel goed. Ik vond dit boek echt fijn om te lezen, al zijn de dingen die gebeuren vaak niet leuk. De meeste verhaalelementen vind ik ook vrij origineel, al kun je met dit thema niet helemaal voorkomen dat je dingen uit andere verhalen herhaalt. De schrijver heeft in ieder geval een erg verfrissende manier gevonden om een thriller te schrijven.