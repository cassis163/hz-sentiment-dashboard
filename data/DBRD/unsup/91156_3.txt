Guillaume Musso (1974), geboren en getogen in Frankrijk (Antibes), werkte na zijn middelbare school een tijdje als ijsverkoper in New York. Hij is nog regelmatig in de States te vinden en veel van zijn boeken spelen zich hier ook deels af. In 2011 was Musso de bestverkopende auteur in Frankrijk en zijn boeken worden in 35 landen uitgegeven.

Vorig jaar las ik Bericht uit Parijs van deze auteur en was enorm verrast! Een zeer origineel verhaal dat begint met de verwisseling van 2 mobiele telefoons en in sneltreinvaart door dendert als een supergave thriller! Ik was dan ook enorm nieuwsgierig toen ik hoorde dat er een nieuwe titel van deze auteur zou verschijnen en moest en zou dit dan ook lezen.

In Vlucht uit New York maken we kennis met Sebastian en Nikki, twee gescheiden ouders. Nikki leeft samen met haar zoon Jeremy en Sebastian leeft samen met zijn dochter Camille. Op een dag krijgt Sebastian van Nikki het bericht dat Jeremy spoorloos verdwenen is. Er zijn weinig aanwijzingen, behalve de gevonden coke en een adres van een pokerclub en later ontvangt Nikki een filmpje in haar mailbox waarop te zien is dat haar zoon ontvoerd wordt. In wat voor wespennest is hun 15 jarige zoon terecht gekomen?

Net als Bericht uit Parijs, is dit ook weer een boek met veel vaart en laat zien dat Musso een groot schrijver is. Het eerste deel van het boek moet echter even op gang komen en kabbelt af en toe wat voort en is soms iets te luchtig geschreven. Maar op het moment dat Nikki en Sebastian achter hun zoon aangaan en in Parijs terecht komen, schakelen we weer over naar een hogere versnelling en volgen de vele gebeurtenissen elkaar snel op.

Niet alles is even geloofwaardig en soms net een beetje teveel van het goede, maar menigeen zal hier doorheen kijken en genieten van dit boek dat bol staat van de actie en spanning. Een ieder die van het vorige boek genoten heeft, zal van dit boek ook zeker weer genieten! De auteur schrijft op zichzelf staande verhalen dus elk boek kan afzonderlijk gelezen worden. Prettige korte hoofdstukken en vele uren leesplezier! Aanrader!

★★★½