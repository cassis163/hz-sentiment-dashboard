Op een dag wordt Harper uit haar leven in Washington DC gerukt. Ze komt terecht in de parallelle wereld Emberfall. De kroonprins van dit land, Rhen, is vervloekt. De enige manier om deze vloek op te heffen is door middel van ware liefde. Al honderden jaren lang beleeft hij elk jaar een nieuwe herfst waarin hij de vloek moet zien of te heffen, maar tot nu toe heeft hij weinig geluk gehad en verandert hij op het eind van het seizoen in een bloeddorstig monster. De tijd begint te dringen, dit jaar is namelijk zijn laatste kans. Zal het hem lukken ware liefde te vinden met Harper of is hij voor altijd verdoemd tot monster?

De auteur zet een ontzettend leuke retelling neer. Het verhaal is gebaseerd op het sprookje Beauty and the Beast en hoewel de rode draad herleidbaar is, geeft ze er toch een originele draai aan. De personages zijn leuk, maar vooral Harper is interessant. Ze heeft haar eigen willetje en weet meteen al dat ze nooit verliefd zal worden op die arrogante kroonprins. Ze wordt niet als held neergezet, maar juist als mens van vlees en bloed en dit zorgt voor binding met het karakter. Ook Grey is een interessant personage, maar blijft wat teveel op de achtergrond. Hopelijk wordt dit personage in het volgende deel van deze reeks verder uitgewerkt, want voor nu is het een gemiste kans.

De schrijfstijl is simpel, maar door de originele elementen wordt je toch in het verhaal gezogen. De opbouw is vrij traag, maar hierdoor kom je wel genoeg over Emberfall te weten en hierdoor is het nergens storend. Hoewel het gebaseerd is op een verzonnen sprookje, weet Kemmerer toch een mate van geloofwaardigheid in haar verhaal te brengen. Harper wordt namelijk teruggebracht naar haar zieke moeder in Washington, waar haar broer ook is. Haar broer zit uiteraard vol vragen waar Harper de laatste tijd is geweest en hij vindt haar verhaal ongeloofwaardig. Leuke manier om de echte wereld met de fantasiewereld te verbinden!

A Curse so Dark and Lonely is echt ontzettend leuk en had voor mij zo maar een vijfsterren-boek kunnen worden. Helaas is het eind te abrupt en onvolledig. Het is duidelijk dat er een cliffhanger is aangebracht om de lezers vol ongeduld naar het vervolg uit te laten kijken.