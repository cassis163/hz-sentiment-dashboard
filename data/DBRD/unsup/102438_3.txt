Storm’s moeder heeft een restauratieatelier, een hypermodern gebouw vol technische snufjes. Storm komt daar altijd graag even rondsnuffelen. Zeker nu hij voor de schoolmusical de hoofdrol van Joris en de draak mag spelen. Toen meester Piet hem daarvoor uitkoos was hij zo trots geweest! Maar nu willen de woorden niet uit zijn mond komen en krijgt hij steeds die rode gloed, die iedereen verteld hoe hij zich van binnen voelt.
Normaal is zijn moeder altijd aanwezig in haar atelier, maar deze keer niet. En dus zit er niks anders op dan naar huis te gaan. Zodra hij in de gang is hoort hij zijn vader roepen: “Kom snel, mama is op het journaal.” Inderdaad, daar ziet Storm zijn moeder, voor een groot schilderij.

“Gekleurde vlekken vechten elkaar de lijst uit.
Een blauwe vlek prikt met en witte streep een zwarte vlek lek en veroorzaakt een explosie aan kleuren. Linksonder trekt een gapende afgrond aan de rondspattende kleuren.
Een witte golf stijgt eruit op, knalt neer en kronkelt als een rivier verder.” (Blz. 16).

Zijn moeder wordt geïnterviewd: “Waarom vermoedt u dat dit schilderij van Wassily Kandinsky een vervalsing is?” Zijn moeder heeft dus een vervalsing ontdekt! Maar ze wordt niet geloofd. Want over een week wordt het schilderij met witte rand voor veel geld verkocht. De eigenaren spannen zelfs een rechtszaak tegen Storm’s moeder aan. Stel je voor dat de rechter vindt dat zijn moeder niet genoeg bewijs heeft? Daarom moeten De Blockbusters in actie komen.
Deze geheime club bestaande uit Jimi, Lara, Juul en Storm hebben al vaker onderzoeken gedaan en allerlei mysteries opgelost. Maar lukt het hun ook nu om op tijd achter de vervalser te komen? Zeker nu Storm en zijn vader net op reis gaan naar zijn oom Harrie in Moskou?

Het Kandinsky bedrog is het vierde deel uit De Blockbusters-serie. Eerder verschenen: Het Picasso Mysterie, Het geheim van Monet en De verborgen dromen van Dali.
In deze serie draait het verhaal telkens volledig om kunst. De boeken zijn voor kinderen vanaf een jaar of 10. Het zijn stuk voor stuk spannende verhalen.

Ondanks dat de boeken afzonderlijk van elkaar gelezen kunnen worden, raad ik het wel aan om bij deel 1 te beginnen. Zeker in het begin van het verhaal zijn er een aantal verwijzingen naar gebeurtenissen uit eerdere delen.

Ik heb dit boek samen met mijn zoon (12) gelezen. Wat mij opviel bij hem was dat hij het verhaal soms best moeilijk vond. De schilderijen worden gedetailleerd beschreven, toch vond hij het moeilijk ze goed voor zich te “zien”. Daarom zijn we samen gaan zoeken naar informatie en afbeeldingen van de schilderijen van Kandinsky. Hierdoor ging het meer voor hem leven. Ondanks dat hij het moeilijk bleef vinden om echt iets te zien in deze abstractie vorm van kunst.
Maar misschien is het net zoals de muziek van Gara uit het boek:

“…muziek kan een vuurwerk in je laten losbarsten….
…andere muziek is zo breekbaar als een dun laagje ijs…..
….mijn opa kocht deze schilderijen omdat ze hem aan muziek deden denken.” (Blz. 82).

Wat ik erg goed in elkaar vond zitten was de verwijzing van de musical van Joris en de Draak. Wat dit met het Schilderij met witte rand te maken heeft wordt in het verhaal helemaal duidelijk. Leuk dat je dit verhaal ook op internet bij het schilderij terug kan lezen. Dit toont goed aan hoe goed de schrijfster echte feiten in het verhaal heeft weten te zetten.
Wij waarderen het boek op 3 sterren.