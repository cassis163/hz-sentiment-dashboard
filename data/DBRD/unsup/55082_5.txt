Rafel Nadal schreef eerder De vloek van de Palmisanos; de internationale bestseller die in veertien landen werd uitgegeven. Na dit enorme succes schreef hij Moederband. Hiervan werden in Catalonië in een maand tijd 32.000 exemplaren verkocht.

Dit prachtig verhaal start en eindigt in Girona, 1990 met een hoofdstuk waarin een ansichtkaart het onderwerp is.
'Een ansichtkaart met een vergezicht van mijn dorp, aan de voet van de Guilleries, met op de achtergrond de besneeuwde toppen van de Pyreneeën.'
Tijdens het lezen zul je de essentie van deze ansichtkaart ervaren.
De mooie beschrijvingen van de omgeving en de gebruiken van die tijd nemen je mee naar tijd en de omgeving waarin het verhaal zich afspeelt.

Het verhaal wordt verteld door Luc, de hoofdpersoon. Aan het eind van de Spaanse Burgeroorlog (1936-1939) is hij nog maar een jongen als hij ziet hoe zijn moeder door een kogel gedood wordt. Ze hielp een gewonde tijdens een schietpartij op de Plaça de Sant Pere, een plein in Gerona.
Luc blijft moederziel alleen achter. Hij wordt door Annie Stendhal, een vriendin van zijn moeder opgenomen in haar gezin als haar eigen zoon. Hier woont hij met Dani, de zoon van Annie en 'grootvader'. Grootvader heeft zoals velen uit hun gemeenschap gevochten in de Republikeinse legers. Toch was hij een filosoof en bevriend met een bekende Spaanse dichter Joan Oliver i Sallarès, die zich Pere Quart noemde. Hij noemde grootvader een filosoof en strijder, die van woorden machtige wapens heeft gemaakt, in dienst van de vrijheid.
Ook op dit punt wordt fictie vermengd met non-fictie; deze dichter heeft inderdaad bestaan.

Tijdens de dictatuur van Franco, na de Spaanse Burgeroorlog volgden de grote zuiveringen; duizenden mannen die meegevochten hadden in de Republikeinse legers werden neergeschoten. Daarom vluchtten ze naar de bergen waar ze zich verborgen moesten houden.
In 'Moederband' wordt door de auteur aan de lezer op een indrukwekkende manier duidelijk gemaakt hoe de bevolking in die tijd heeft moeten lijden onder de toenmalige overheersers. Na de oorlog scheen het leven weer gewoon verder te gaan, maar de spanningen lopen hoog op in het Catalaanse dorp. Alles werd hun afgenomen en er werd op hen gejaagd door de nieuwe machthebbers; dat waren dikwijls hun buren.

Dit alles lees je in dit verhaal, gezien door de ogen van Luc. Het is weliswaar fictie, maar het verhaal heeft een geschiedkundige oorsprong.
Door de gedetailleerde vertellingen leeft het verhaal en speelt het zich voor je ogen af. De personages worden goed beschreven.
Argwaan voert de boventoon in het dorp want het is duidelijk dat er veel geheimen zijn, die hoe dan ook bewaard moeten blijven.

Luc groeit op in deze roerige tijden, waarin niet alles van een leien dakje gaat. Wanhoop dwingt mensen tot zelfmoord en sommige moorden worden weggemoffeld door de autoriteiten.
'Ik ging op bed liggen. Ik huilde van woede. Ik wilde maar wat graag groot worden. Ik had groot genoeg willen zijn om grootvader te redden en sterk genoeg om mevrouw Stendhal te beschermen tegen de beul van Sabater en tegen al die mannen om haar heen.'

Wanneer Luc ouder wordt, wil hij de dood van zijn moeder en dierbaren wreken. Hij leert echter al snel dat het nooit rechtvaardigheid zal kunnen vervangen.
Als hij weer terug komt in zijn dorp en zijn ogen zoeken naar het witte huisje aan de rand van de weg, denkt hij terug aan wat gebeurd is.
Tijdens het lezen biggelde een traan over mijn wang; de brok in mijn keel was al lang aanwezig, het zat er aan te komen...

'Moederband' is een meeslepende oorlogsroman die bol staat van liefde maar ook van wraakgevoelens en het belang van familiebanden en gevoelens van trots. De liefde van de auteur voor de streek en zijn bewoners spreekt uit dit ontroerende verhaal.
Deze recensie was al te lezen op mijn blog: 'Graag Gelezen', mijn boekenblog.