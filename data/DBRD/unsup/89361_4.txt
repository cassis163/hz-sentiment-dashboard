(4 1/2 sterren)

Wat zou jij doen wanneer je rustige leven van de ene op de andere dag door criminelen verandert in een regelrechte nachtmerrie? Daar gaat het over in deze nieuwe literaire thriller van Simone van der Vlugt, Toen het donker werd.

Nadat Luuk, de zoon van Menno en Sacha, door gokschulden in problemen raakt, helpt Menno hem door deze af te lossen. Dat dit gegeven het begin is van diepe ellende dat het gezin zal overkomen, voel je als thrillerlezer natuurlijk al aankomen. Maar vanuit welke hoek zal de wind voor hen waaien? Daar komen ze helaas gauw genoeg achter, wanneer Menno kort daarna door obscure lieden wordt bezocht in zijn eigen bedrijf, dat hij van zijn vader heeft overgenomen.

Menno raakt tot zijn grote frustratie steeds meer verstrikt in de netten van die duistere lieden. In eerste instantie proberen zowel Luuk als Menno om Sacha buiten schot te houden, maar het duurt niet lang voordat zij ook doelwit wordt en tijdens een aanslag op haar leven haar zicht verliest. Het is bijzonder treffend om te lezen hoe de gezinsleden elkaar willen beschermen, maar daardoor juist steeds meer betrokken raken en slachtoffer worden van een gevaarlijk spel vol leugens, manipulatie en verraad.

Het eerste wat ik deed na het lezen was balen dat het boek uit was, het had van mij nog dikker gemogen. Tijdens het lezen is duidelijk merkbaar dat de auteur gedegen research heeft gedaan naar gebruikte feiten. Toen Het donker werd vind ik mede hierdoor een zeer goed doortimmerde thriller. Geweldig vlot leesbaar, niet in het minst door Van der Vlugt's zeer soepele schrijfstijl, die toegankelijk is voor een groot lezerspubliek. Het vernuftige spannende plot is precies wat ik bij een heerlijke literaire thriller verwacht!

De beklemmende wanhoop en frustratie van het gezin is zo voelbaar, je waant je als lezer erbij en zou willen ingrijpen, zodat het gezin zonder kleerscheuren verder kan. Maar Van der Vlugt is onverbiddelijk, het is per slot van rekening een thriller en er vallen de nodige gewonden Ã¨n doden. Het zou zomaar in het echt kunnen gebeuren, het is een griezelig doch realistisch thema over criminele afpersingen en afrekeningen waarover in kranten helaas maar al te vaak melding wordt gedaan.

De titel is wat mij betreft voor meer uitleg vatbaar, enerzijds wordt het voor Sacha, wanneer ze haar zicht verliest, beangstigend donker; anderzijds wordt het voor het hele gezin steeds donkerder door de knellende wurggreep van de criminelen. Of ze het redden en/of er ongeschonden uitkomen kan ik uiteraard niet verklappen ... Lees vooral zelf hoe het hen vergaat in Toen het donker werd.

Ik mocht laatst, op uitnodiging van Simone van der Vlugt en haar uitgever, aanwezig zijn bij de feestelijke presentatie van deze thriller. Je kunt bij interesse op mijn blog Shyama in Boekenland mijn verslag lezen.