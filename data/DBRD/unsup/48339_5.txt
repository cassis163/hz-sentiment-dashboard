In “Pol de piratenmuis” volgen we muisje Pol. Ze heeft een lui oog en daarom moet ze dus een ooglapje voor haar andere oog. Natuurlijk is dat juist wel stoer, want echte piraten hebben dat ook. Omdat haar ouders het gevaarlijk vinden in de grote stad, gaan ze verhuizen naar het veld. Pol was liever bij haar vriendjes in de stad gebleven, ze wil helemaal geen veldmuisje zijn. Ze loopt weg van haar nieuw nest, verder en verder, alles wordt steeds enger en onbekender.. Zal Pol kunnen wennen aan haar nieuwe plekje in de natuur?

Pol is lief muizenmeisje met een rijke fantasie. Ze denkt en droomt graag en noemt dat haar denkedingen. Het verhaal is heel erg fijn en duidelijk geschreven en daardoor kunnen kinderen zich goed inleven in de gevoelens van Pol. Er zitten verschillende emoties door het verhaal heen verweven, heel subtiel maar juist daardoor kun je er makkelijker met kinderen over praten. Je kunt heel mooi vragen stellen als: hoe zou Pol zich hier voelen en hoe komt dat denk je? Ook is dit verhaal natuurlijk extra leuk voor kinderen met een lui oog, of voor kinderen die bijvoorbeeld klasgenootjes hebben met een lui oog. Zo komt er toch weer net iets meer begrip.

De vormgeving van “Pol de piratenmuis” is echt fantastisch. Prachtige illustraties om door een ringetje te halen. De illustraties zijn erg druk en vol met details, maar door het kleurgebruik van vooral zachte kleuren, stralen ze toch een bepaald soort rust uit, waardoor het erg fijn is om naar de platen te kijken. De illustraties vullen de tekst perfect aan en daardoor waan je jezelf ook echt in het verhaal. Het is net of je met Pol mee bent op avontuur. Ook de vormgeving van de tekst is ontzettend tof gedaan, soms staan er dingen dik gedrukt of is de tekst een stuk groter, dat maakt het lezen toch altijd net iets meer bijzonder. Dit boek is zeer geschikt om voor te lezen. Zowel jong als oud zullen dit verhaaltje met heel veel plezier lezen!

Kortom, een heel lief (en beetje stoer, want duh piraten) verhaaltje over verhuizen, het vinden van een nieuw plekje en het maken van nieuwe vriendjes. Een verhaaltje met prachtige illustraties en een mooie boodschap.

Pol de piratenmuis is het eerste deel van een serie. Dus niet getreurd er komen meer van deze leuke muizenverhaaltjes aan! Ook is er een animatie serie over Pol in de maak door het Nederlandse productiehuis Submarine. (Super TOF!!)