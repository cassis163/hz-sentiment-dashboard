Aylan groeit op in Syrië. Op een dag neemt zijn vader hem mee naar de markt en gaan ze op bezoek bij een bijzondere dame, Sayenna, die hem verteld over democratie en hem boeken meegeeft. Het wekt zijn nieuwsgierigheid en geeft Aylan het beeld dat in het westen alles beter is. Vele boeken leest hij over het onderwerp, maar hij moet het in het verborgene doen, omdat het niet is toegestaan dit soort boeken te lezen.
Voordat hij gaat studeren gaat Aylan op reis door Syrië en ontmoet een Belgische schone, Helena. Zij fascineert hem en hij raakt met haar in gesprek over staatsvormen en de maatschappij. De Belgische blijft altijd in zijn hoofd zitten en na het afronden van zijn studie in Rusland, vertrekt hij naar België om het land en de democratie te ontdekken.

Als lezer volg je Aylan vanaf dat hij een jonge tiener is totdat hij ergens in zijn twintiger jaren in België beland. Je maakt eerst kennis met zijn familie en leven in Syrië, dat soms ingewikkeld is omdat zijn vader een moslim is en zijn moeder christelijk, daarom vieren ze bijvoorbeeld de islamitische én de christelijke feestdagen. Als zijn vader overlijdt wordt zijn oom Asir, de broer van zijn moeder, het gezinshoofd en dat maakt Aylans leven niet gemakkelijker.

Politica Els Ampe laat in haar debuut duidelijk zien dat ze politiek belangrijk vind en dat is dan ook het belangrijkste thema van dit boek en voert duidelijk de boventoon. Onderwerpen als dictatuur, democratie en vrije markten komen veelvuldig voorbij. Bij beide staatsvormen, dictatuur en democratie, worden door de schrijfster kanttekeningen geplaatst en laat hierbij duidelijk haar mening blijken. De schrijfster heeft geprobeerd deze zaken te verweven in het verhaal van Aylan en zijn fascinatie en verliefdheid voor Helena. De politieke discussies en delen in het boek voeren de boventoon, waardoor het romantische verhaal van Aylan en Helena minder aantrekkelijk is om te lezen.

Het boek bevat erg veel toevalligheden, zo ontmoet Aylan in Syrië twee Belgische vrouwen. Wanneer hij jaren later in België aankomt, ontmoet hij deze vrouwen heel toevallig nog een keer, wat wel heel toevallig is, want er leven veel mensen in de Belgische steden. Aylans geheim is een boek dat interessant is voor lezers die meer willen weten over de politieke mening van Else Ampe over enerzijds de dictatuur in Syrië en anderzijds de democratie in België. Als roman is dit boek minder geslaagd, omdat politiek de boventoon voert en je aanvoelt dat de schrijfster haar mening aan de lezer wil meegeven en het daadwerkelijke verhaal te veel naar de achtergrond verdwijnt.