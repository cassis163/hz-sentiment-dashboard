Ter voorbereiding op een marathon, rent Emory 30 kilometer in de bergen. Na een aantal kilometers wordt ze van achter aangevallen en raakt bewusteloos. Het volgende moment ontwaakt Emory met een hersenschudding in een boshut bij een man die beweert haar gered te hebben. Ze weet niet wat ze van de man moet denken. Hij zorgt voor haar, maar wil zijn naam niet vertellen en ze mag geen contact opnemen met de buitenwereld. Ook wil hij haar niet naar een ziekenhuis of haar huis brengen.

De onderhuidse spanning is continu voelbaar in Ontvoerd. Als lezer twijfel je net als Emory aan de man in de boshut: is hij te vertrouwen of niet en heeft hij haar aangevallen of heeft iemand anders dit gedaan? Spanning en twijfel zijn belangrijke factoren in dit boek, de verschillende verhaallijnen zitten goed in elkaar en komen bij elkaar in een onvoorspelbaar plot.

Sandra Brown weet spanning, verraad en romantiek in Ontvoerd perfect te combineren tot een meeslepende romantische thriller.