Over het oproepen van geesten gaan allerlei verhalen rond, waarvan de meeste bedoeld zijn om mensen af te schrikken en ervan te weerhouden het zelf te proberen. Wat een spelletje lijkt, zou kunnen uitlopen op een levenslange achtervolging door een geest  en die hebben niet per se wat goeds met hun slachtoffers voor. Toch zullen er altijd mensen zijn die het alsnog proberen, net zoals hoofdpersoon Eveline in Alexandra Penrhyn Lowes nieuwste boek Sevenster.
Eveline speelt met haar klasgenoten op een feestje 'truth or dare', maar weigert haar eerste opdracht, namelijk het kussen van een jongen. Ze is dan wel op zoek naar een jongen om haar eerste kus mee te beleven, maar wil dat het een speciaal moment wordt. Als nieuwe 'dare' wordt haar opgedragen om geesten op te roepen. Een beetje angstig begint Eveline aan haar opdracht, en al snel blijkt dat ze terechy angstig was. Tijdens het oproepen gebeuren er allemaal rare dingen en de dagen erna ziet Eveline ineens geesten en demonen  en zij zien haar ook. Angstig gaat ze naar een waarzegster om de dingen terug te laten draaien, maar die vertelt haar dat ze de kracht van de Wachters heeft doen ontwaken, en dat ze hier niet meer vanaf zal raken. In plaats van maar één doel voor de zomer (het krijgen van een eerste kus), moet Eveline ineens ook de geheimen van de Wachters beschermen  en dat gaat niet zonder problemen
Sevenster is vanaf het begin een spannend boek. Je valt midden in het verhaal bij het feestje waar Eveline geesten oproept en vanaf daar staat het verhaal volledig in het teken van de geesten en demonen en Evelines opgeroepen kracht. Geesten en demonen zijn sowieso al een spannend onderwerp, maar vooral het feit dat Eveline ze kan zien en met ze kan communiceren maakt het verhaal net dat beetje enger. Samen met Eveline kom je als lezer gaandeweg steeds meer te weten. Niet alleen over haar echte levensverhaal, maar ook over haar kracht als Wachter en het geheim dat ze moet bewaken. Door deze onwetendheid die Eveline zelf ook heeft, wordt het verhaal niet voorspelbaar en haak je niet al snel uit verveeldheid af. Kort samengevat is Sevenster een ontzettend spannend, goed geschreven boek, dat je in één ruk wil uitlezen.