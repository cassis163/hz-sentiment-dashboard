De jonge fotografe Nina Satijn is na het verbreken van een langdurige relatie op zoek naar de balans in haar leven. Ondanks haar onrust is er één belangrijke constante in haar leven: haar oma Emma. Na de dood van haar moeder, was het Emma die Nina voor een groot deel opvoedde aangezien haar vader de gerenommeerde minister van Justitie en Veiligheid Boudewijn Satijn is. De politieke ambitie stelde hij zelfs boven het lot van zijn dochter en hij hertrouwde met de op geld beluste Marsala, met wie hij een nieuw gezin vormt door dochter Merlot.  

In zijn gooi naar het premierschap in het volgende kabinet wordt Boudewijn geconfronteerd met de moord op een alleenstaande bejaarde dame, waar de media gretig opduiken. Des te schokkender is de ontdekking van een tweede slachtoffer in enkele dagen, als Nina het levenloze lichaam van haar oma vindt voorzien van dezelfde modus operandi als het vorige slachtoffer. Als blijkt dat er sprake is van een seriemoordenaar, moet Boudewijn alle zeilen bijzetten om zowel de media als de potentiële kiezer tevreden te houden. Nina start ondertussen haar eigen zoektocht naar de waarheid, die dingen aan het licht laat komen die misschien beter verborgen hadden kunnen blijven.  

Joyce Spijker is schrijver, blogger en schrijfcoach. Eerder schreef ze de roman Spotlight over de houdbaarheidsdatum in de wereld van de showbizz. Met In de familie debuteert ze als thrillerschrijfster.  

Met de ondertitel ‘spraakmakend familiedrama achter de schermen van politiek Den Haag’ zijn er enkele paralellen te trekken met waargebeurde zaken. Zo is de moord op politicus Els Borst een haakje waar het verhaal aan gehangen is, die door Spijker echter losjes als basis is gebruikt en op een andere en originele wijze in haar verhaal wordt verwerkt.  

Het is een formule die het altijd goed doet in thrillers: intrige binnen de familiesfeer. Zo ook in de debuutthriller van Spijker waarin de onderhuidse spanning excelleert in vergelijking met bloedstollende actie. Hoofdpersonage Nina is de belangrijkste drager van de vaart in het verhaal door haar motivatie om de moordzaak van haar oma op te lossen. De overige personages vervullen door hun eigengereide karakters de goede rol binnen het grote geheel van de plot, waardoor de lezer in de peiling moet houden wie er wel en niet te vertrouwen is. Ieder huis heeft tenslotte zijn kruis, niet vreemd voor de familie Satijn.  

Spijker heeft een prettige schrijfstijl en zet met In de familie een debuutthriller neer met een goed plot. Hoewel de uitkomst van het verhaal ietwat voor de hand ligt, pakt de schrijfster aan het einde van het verhaal wel uit met een daverende finale waarmee ze laat zien dat het thrillergenre haar goed past.