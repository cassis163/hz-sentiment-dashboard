Amber Kaufman, beroemd violiste, leidt een druk en luxe leventje, bijgestaan door haar toegewijd echtgenoot en manager Kurt, en door Tommy, chauffeur en manusje van alles. Ze reizen de hele wereld over en de beide mannen zorgen ervoor dat het Amber aan niets ontbreekt zodat zij zich volledig kan richten op haar vioolspel.
Wanneer op een dag Lena, de 17 jarige dochter van een vooraanstaand politicus, vermist wordt, stort langzaam maar zeker het onbezorgde leventje van Amber in. Kurt lijkt meer te weten van de verdwijning en gedraagt zich verdacht. Als hij wordt opgepakt als verdachte reist Amber naar Engeland om de waarheid achter de verdwijning te achterhalen.
In haar zoektocht ontdekt Amber dat mensen in haar nabijheid geheimen met zich mee blijken te dragen, en op het moment dat die waarheid tot haar doordringt dreigt Amber het slachtoffer te worden van een wraakactie uit het verleden.

Voor mij was dit het eerste boek van Patricia Snel dat ik gelezen heb maar zal zeker niet het laatste zijn. Patricia weet de personages zo te beschrijven dat het voelt alsof het echte mensen uit je eigen omgeving zijn. Zelfs als Kurt wordt opgepakt met bijna onomstootbare bewijzen, blijf je vertwijfeld denken dat hij niet de dader kan zijn.
Het boek heeft een mooi plot dat je niet aan ziet komen, maar ook niet gekunsteld aandoet.