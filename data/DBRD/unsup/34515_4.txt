Centraal in ‘De graaier’ staat Tom. Tom is een man als zovelen; een mens zoals jij en ik. Met dien verstande dat hij, wanneer hij tegenslag na tegenslag krijgt te verwerken een rigoureus en gewaagd plan bedenkt om uit zijn schier uitzichtloze situatie te ontsnappen. Hij besluit de beruchte Belgische oud-bankier Jean-Jacques Vitriol te beroven. Stap voor stap voert Tom zijn plan uit en betrekt daarbij de louche aannemer Corné.

“Voorzichtig duwde ik de klink van de keukendeur omlaag. Tot mijn opluchting zwaaide deze deur wel soepel open. Ik stapte over de drempel de keuken binnen. Er ging een onwillekeurige rilling door mij heen, een onheilspellend gevoel maakte zich van mij meester.”

Een overval bedenken blijkt eenvoudiger dan er een uitvoeren. Wat volgt is een spannend avontuur, waarbij op lichtvoetige wijze met de graaicultuur wordt afgerekend. Loopt dit goed af voor Tom? Je leest het in ‘De graaier’.

Auteur Posma had met ‘De graaier’ voor ogen een avontuurlijke misdaadroman te schrijven die lekker wegleest. Daar is hij naar mijn mening ruimschoots in geslaagd. ‘De graaier’ kent een fijne spanningsopbouw en omdat Posma zijn verhaal vertelt in de eerste persoon, komt het hoofdpersonage Tom heel dicht bij de lezer, compleet met zijn frustraties, gedachtenspinsels en –kronkels. De lezer gaat gaandeweg zijn manier van denken begrijpen, begrijpen hoe hij tot zijn daad gekomen is en hoe en waarom hij zijn plan tot uitvoering brengt.

“Voor hij mij raken kon, zwaaide ik de asbak met een ferme opwaartse uithaal recht tegen zijn neus. Er klonk een krakend geluid, JJ slaakte een hoge gil en tuimelde achterover. Met een doffe klap viel hij tegen het bureau waar hij met een royaal stromende bloedneus versuft bleef zitten.”

De schrijfstijl van deze debuterende auteur is van een verrassend fijn niveau. Niet alleen zijn de dialogen heel natuurlijk, ook de sfeer- en omgevingstekeningen zijn beeldend. Completeer dat met een fijn geconstrueerd, vlot verlopend verhaal, een verzorgde taalbeleving en een vleugje humor en je hebt een zeer verdienstelijk debuut.

Vooral blijven schrijven Mark Posma!

Over de auteur
Mark Posma (1966) is opgegroeid in Sint Maarten - Noord-Holland. Na zijn opleiding bosbouw aan de universiteit in Wageningen, is hij in de IT gaan werken. ‘De graaier’ is de debuutroman van Mark Posma.

Uitvoering
Uitgegeven in eigen beheer
ISBN 9789463453783
Paperback, 223 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/