Wat goed dat dit soort kinderboeken en initiatieven er zijn. Erg nodig, helaas, in de huidige samenleving… Op de vlucht is een heel actueel prentenboek, wat de vluchtelingenkwestie voor kleine kinderen bespreekbaar maakt.

Je ziet een klein meisje met haar teddybeer; ze tekent een duif op een muur vol kogelgaten, ze loopt bang door de verwoeste straten, bekeken door zwarte raven die staan voor die dreiging die er constant is…
Het meisje hoopt op een leven zonder angst, weer naar school kunnen en buiten spelen… Maar ze moet vluchten, alles achterlatend, op weg naar een vreemd land, waar ze niet door iedereen met open armen ontvangen wordt. Maar langzaam kan ze de angst gaan loslaten…

De illustraties van Aron Dijkstra vond ik in Ridder Roel al zo lief en in dit prentenboek zijn ze ook weer zo vertederend. Ze passen perfect bij het trieste maar hoopvolle verhaal en ze drukken enorm veel gevoel uit.
Het poëtische verhaal weet door de manier waarop het geschreven is extra te raken. Korte zinnen op rijm, losse woorden, pauzes… Het verhaal komt binnen!

Wat is Op de vlucht een ontroerend prentenboek vol verdriet maar ook vol hoop. Wat zou het mooi zijn als het mensen aan het denken zet, als het door heel veel ouders en leerkrachten met kinderen gelezen en besproken wordt. Want je wenst kinderen #opdevlucht toch een liefdevol en warm onthaal en een mooie toekomst zonder angst?