Shadow Moon zit zijn tijd uit in een Amerikaanse gevangenis. Zijn straf zit er bijna op als zijn vrouw bij een bizar ongeluk komt te overlijden en hij vervroegd vrijgelaten wordt om de begrafenis te gaan regelen. Ontdaan door het overlijden van zijn vrouw stapt hij op het vliegtuig richting huis in Eagle Point Indiana. Tijdens de vlucht maakt hij kennis met een mysterieuze man, die zich Mr. Wednesday noemt. Hij weet van het overlijden van zijn vrouw, de manier waarop, met wie en dat Shadow zijn beloofde baan in Eagle Point kwijt is en biedt hem een baan aan, Shadow zou zijn metgezel kunnen worden. Shadow vertrouwt de man voor geen meter en probeert bij een onverwachte tussenlanding de man kwijt te raken. Tot zijn verbazing vindt de man hem terug en hij raakt gefascineerd door de vreemde man, die beweert de Koning van Amerika te zijn en hulp nodig te hebben bij het voorkomen dat het land ten ondergaat. Shadow besluit om akkoord te gaan met zijn voorstel en de twee gaan op een roadtrip dwars door Amerika. Onderweg ontmoeten zij de meest bizarre figuren op de meest bijzondere plaatsen. Sommige zijn eventuele medestanders en andere geduchte tegenstanders die een alles verwoestende oorlog lijken te willen ontketenen. Naarmate de trip vordert begint Shadow steeds beter te begrijpen wat er daadwerkelijk speelt en wat zijn rol in dit alles is. De vraag is of hij zijn deel wil spelen of keert hij zich tegen zijn werkgever.



Conclusie
Neil Gaiman heeft ‘American Gods’ voor het eerst gepubliceerd in 2001. De oorspronkelijke uitgave wijkt op een aantal punten af van deze herziene jubileumeditie ter ere van het tienjarige bestaan van ‘American Gods’. Deze uitgave bevat 12.000 woorden meer, is de uitgave die de auteur oorspronkelijk heeft geschreven en er zijn een aantal extra’s toegevoegd zoals een interview met de schrijver en een novelle waarin Shadow centraal staat. ‘American Gods’ staat geregistreerd als een fantasy boek, maar het boek is zoveel meer. Zoveel complexer en dat blijkt ook wel uit de prijzen die de eerste uitgave zijn toebedeeld. Prestigieuze prijzen in de genres horror, fantasy en science-fiction.
In deze jubileumuitgave begint de schrijver eerst met een inleiding, gevolgd door een kanttekening bij de tekst om daarna via een waarschuwing aan reizigers te beginnen met het eerste deel van de vier delen waar het boek uit opgebouwd is.
Deze delen hebben titels die duidelijk maken waar het deel over gaat. De delen zijn allemaal weer verdeeld in genummerde hoofdstukken, geopend met een quote die ook weer slaat op de inhoud van het hoofdstuk, en hoofdstukken die niet genummerd zijn en waar hij of naar een parallel gebeurende actie verwijst of naar een gebeurtenis in de verre geschiedenis. Toch zijn alle hoofdstukken op de een of andere manier verbonden met het verhaal van Shadow en Mr. Wednesday. Deze niet genummerde hoofdstukken zorgen voor diepgang, begrip en een fascinerend inkijkje in de Amerikaanse geschiedenis. Heel ‘American Gods’ geeft op een originele wijze naast de inkijk in de Amerikaanse geschiedenis een kijk op de wereldgeschiedenis en met name het ontstaan en voortbestaan van religies. Op een volstrekt verrassende manier vertelt hij aan de hand van diverse personages, die allen verwijzen naar mythologische figuren uit zo’n beetje alle bestaande mythologieën en religies uit de oudheid, een historisch verhaal dat zijn tentakels stevig vast klauwt in de huidige samenleving. De opgevoerde personen zijn allemaal heel goed uitgewerkt en levensecht, zodat je als lezer middenin het verhaal zit. Een verhaal dat bij vlagen grotesk is, pure horror en toch zo duidelijk belangrijke maatschappelijke thema’s beschrijft. Is er leven als je van je identiteit bent ontdaan, je hart hebt opgeofferd, je geschiedenis verloochent, en hoever ben je bereid te gaan om je macht te behouden, vernieuwing tegen te gaan en wat is de echte waarheid? Bestaat er een absolute waarheid? Thema’s die op een fascinerende manier worden verweven in het verhaal van Shadow en Mr. Wednesday en zorgen voor een rollercoaster aan gevoelens en gedachtes. Wat is juist, wat niet? Is er verschil tussen goed en kwaad of zijn ze twee zijden van een medaille en zitten in ieder mens beide eigenschappen? Wat doet dit met de mens an sich en in zijn totaliteit? Door de bizarre roadtrip door Amerika schetst Neil Gaiman een scenario dat maar al te echt aanvoelt en je als lezer bewust laat worden van de plek die je als individu inneemt in het grote geheel.
Beoordeling
‘American Gods’ verdient wat mij betreft niets anders dan 5 sterren. Wat een originele manier om de geschiedenis van een land, religies, de mensheid en hun bijna onvermijdelijke toekomst te beschrijven. Zoveel lagen heeft dit boek dat je constant op andere gedachtes en ideeën wordt gebracht en na het sluiten van het boek nog lang kunt nadenken over de betekenissen van de delen en het geheel.