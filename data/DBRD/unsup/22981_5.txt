Claire Kendal werd geboren in Amerika, maar groeide op in Engeland. Mijn boek van jou  is haar debuut en is inmiddels in achttien landen uitgegeven. Zij geeft les in Engelse literatuur en creatief schrijven en woont met haar familie in het zuidwesten van Engeland. Op dit moment werkt zij aan haar volgende psychologische thriller.

Rafe Solmes is een professor in de Engelse literatuur die een boek geschreven heeft over sprookjes, maar zijn werkelijke interesse ligt bij de gruwelijkere verhalen, zoals ‘Blauwbaard’. Als Clarissa, die op dezelfde universiteit als wetenschappelijk assistente werkt, hem ontmoet op de presentatie van zijn boek, is ze in eerste instantie van hem gecharmeerd. Hij brengt haar thuis en vanaf dat moment weet ze niets meer, behalve dat Rafe en zij het bed hebben gedeeld. Vanaf dat moment weert ze hem uit haar leven, maar Rafe is geenszins van plan om dat te accepteren. Hij begint haar te stalken. Waar zij is, is hij ook. Om de haverklap stuurt hij haar de meest bizarre cadeautjes. Haar voicemail spreekt hij vol met liefdesverklaringen. Hij weet zelfs te bereiken dat haar vrienden zich tegen haar keren. Clarissa voelt de dreiging toenemen en is blij als ze wordt uitgekozen om plaats te nemen in een jury voor een zevenweeks proces. In het gerechtsgebouw hoopt ze rust te kunnen vinden van Rafe’s voortdurende en steeds heftiger wordende opdringerigheid. Maar ook in de rechtszaal krijgt ze het zwaar te verduren als de zaak waaraan gewerkt wordt – over een vrouw die ontvoerd en misbruikt werd door een aantal mannen – angstvallig veel raakvlakken begint te vertonen met haar eigen situatie en ze begint te beseffen dat haar wel eens hetzelfde lot kan zijn beschoren als het slachtoffer in het proces. Om van Rafe af te komen legt ze een dossier aan van alles wat hij doet en duikt ze in zijn verleden om zo achter zijn ware intenties te komen. En die zijn niet mals.

Dat Clarissa een obsessie is voor Rafe blijkt al in het begin van Mijn boek van jou. Bij alles wat hij zegt, sluit hij zijn zin af met haar naam. “Hoe is het, Clarissa? Heb je mijn cadeautje ontvangen, Clarissa? Waarom neem je je telefoon niet op, Clarissa.” Dat dat ergerlijk is moge duidelijk zijn, maar het geeft een geweldig en beklemmend beeld van wat voor persoonlijkheid Rafe is. Claire Kendal weet dat op een sublieme manier op de lezer over te brengen. Je weet meteen dat Rafe een gestoorde geest heeft en naar mate het boek vordert, merk je ook dat zijn gedrag evolueert. Hij doorloopt de drie stadia van obsessiviteit – (ingebeelde) verliefdheid, verovering, destructie – en wordt steeds gevaarlijker. Clarissa, een van nature zachtaardige en timide vrouw, beseft uiteindelijk dat ze moet handelen om haar eigen leven te redden. Ook haar gedrag en handelen, allemaal in reactie op wat Rafe doet, is volkomen te begrijpen en wordt prachtig weergegeven. Via haar zien we de slapeloze nachten, de paranoia, de zenuwslopende angst die veroorzaakt wordt door Rafe’s obsessie. Het kruipt onder je huid en bezorgt je van tijd tot tijd de koude rillingen, als je net zoals Clarissa beseft dat, wat ze ook doet, het geen effect gaat hebben.

Er komen de laatste tijd veel boeken over stalking op de markt. Mijn boek van jou  mag als een van de betere genoemd worden. Het geeft  op een intieme manier een beangstigend en macaber beeld van stalking en zorgt voor een beklemmende, maar daardoor ook een heerlijke leeservaring. Een geweldig debuut van Claire Kendal. Dat haar volgende thriller gauw op de markt mag komen!