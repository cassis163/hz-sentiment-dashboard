'Brug naar de hemel' is het tweede deel in de Kingsbridge-trilogie en de opvolger van 'Pilaren van de aarde'. Het boek begint 150 jaar na het einde van het eerste deel met in de hoofdrollen een aantal nakomelingen van sommige figuren uit het eerste boek, maar ook een paar anderen. Het verhaal vangt aan met vier kinderen die samen getuigen zijn van een moord en wiens levens daarna voor altijd met elkaar verbonden zullen blijven en ook verstrengeld raken met de priorij van Kingsbridge. Net als in het eerste deel vormen bouwkunde en intriges rond de priorij de rode draad.

Qua stijl en opbouw past dit boek natuurlijk heel erg bij deel 1 en soms bekruipt je ook wel even een gevoel van déjà-vu omdat bepaalde verhaalelementen toch sterk doen denken aan elementen uit deel 1. Maar laat dat geen reden zijn om het boek niet te lezen. Het is opnieuw steengoed uitgedacht en passend binnen een historisch kloppende realiteit. Wie van historische fictie houdt, moet dit boek absoluut lezen. Het is met 1103 pagina's het dikste boek van de trilogie maar het verhaal trekt zo aan de lezer dat het veel dunner lijkt. Wie hieraan begint weze gewaarschuwd: stoppen met lezen wordt alsmaar moeilijker naarmate het boek vordert.