In dit boek beschrijft Ian McEwan nauwgezet precies één dag in het leven van de neurochirurg Harry Perowne, uiteraard een zaterdag. Eén heel boek, en niet eens een dunnetje, over slechts één dagje, wordt dat niet al snel saai, zou je zeggen. Nou, dat hoeft niet, weet ik. Het briljante boek ‘For Whom the Bell Tolls’ van Ernest Hemingway gaat bijvoorbeeld ook slechts over één dag. Dat boek speelde dan wel weer in een oorlog (de Spaanse Burgeroorlog om precies te zijn), maar ook daarvan blijft dit boek van McEwan niet ver verwijderd: het heeft namelijk heel nadrukkelijk oorlog en conflicten als thema.
In ‘Zaterdag’ bestaat de kern van het boek uit een ruzie die Perowne krijgt met ene Baxter, een gevaarlijk onderwereld-figuur en ook nog eens iemand die lijdt aan een (dodelijke) ziekte.
Wat het boek interessant maakt is niet alleen dit plot, maar dat zijn ook de vele boeiende ideeën, prikkelende gedachtegangen en ethische dilemma’s die je worden voorgeschoteld. Niet alleen op kleine schaal (mag Perowne misbruik maken van zijn kennis als neurochirurg om Baxter voor te liegen bijvoorbeeld) maar ook op grote schaal (mag Engeland Irak invallen- dit verhaal speelt net voordat dit zal gebeuren). Dit tezamen met de verbluffende beheersing van zijn onderwerp (McEwan lijkt alles te weten van de neurochirurgie bijvoorbeeld), maakt dat dit een imponerend en goed boek is van waarschijnlijk wel één van de beste hedendaagse schrijvers.