Vogelvrij is het eerste deel in de zesdelige Spellslinger serie. We maken in dit eerste deel kennis met Kellen, hij is geboren als Jan’Tep, een magiër. Hij is bijna 16 en moet bewijzen dat hij een echte magiër is, alleen Kellens magie wordt steeds zwakker. Als je de testen niet weet te behalen wordt je gedwongen te leven als een Sha’Tep, zonder magie. Kellen wil dit koste wat kost voorkomen en bevriend een Argosi zwerver met drie pakken speelkaarten. Kellen heeft geen andere keuze dan haar hulp te accepteren.

Wat is Vogelvrij een fantastisch boek! Ten eerste is de hoofdpersoon Kellen een enorm sympathiek en humoristisch karakter. In tegenstelling tot vele andere Young Adult boeken heeft de hoofdpersoon in dit boek weinig magische krachten en is hij alles behalve een ‘uitverkorene’. Heel fijn voor de verandering! Het zorgt ervoor dat je als lezer je ontzettend in Kellen kunt inleven.

Daarnaast heeft de schrijver, Sebastien de Castell, een ontzettend fijne schrijfstijl. Het verhaal leest heerlijk vlot door en zit bijzonder goed in elkaar! Tot op de laatste bladzijden blijft het boek spannend en vallen alle puzzelstukjes in elkaar. Ik kan alvast verklappen dat de schrijver je heel vaak op het verkeerde been weet te zetten en veel geweldige plotwendingen laat zien in het boek!

Zoals ik al zei is Kellen een sympathiek en humoristisch karakter. En met name de humor komt terug gedurende het hele boek! Ik kan je verzekeren dat je vaak met een grote glimlach het boek zult lezen. “haal adem. Als Osia'phest zo doorgaat, conserveert hij je nog als een gedroogde abrikoos.” Het boek zit vol met deze droge humor wat ervoor zorgt dat het heerlijk is om door te lezen.

Een groot gedeelte van het boek draait om de magiërs, maar de manier waarop de magie wordt bedreven is heel uniek. Ze hoeven niet alleen maar een spreuk uit te spreken voor magie, nee er komt veel meer bij kijken! Zo heeft elke Jan’Tep zeven armringen die staan voor verschillende soorten magie. Zo is er bijvoorbeeld adem magie. Om die te kunnen gebruiken moeten de Jan’Tep eerst een bepaalde somatische vorm met hun handen maken, daarnaast moeten ze de lucht inbeelden en moeten ze een spreuk uitspreken op de juiste manier. Dit zorgt ervoor dat je als lezer echt inzicht krijgt in hoe de magie wordt bedreven en is het veel meer dan alleen maar een spreuk opzeggen. Ontzettend knap gedaan van de schrijver!

Sebastien de Castell heeft met Vogelvrij een, voor mij, uniek Young Adult boek geschreven. De hoofdpersoon is een keer niet degene die overal het beste in is, of de uitverkorene, in tegendeel! Dit zorgt zeker voor een verfrissende leeservaring. Ook de humor in dit boek is geweldig en zorgt ervoor dat je continue met een grote lach op je gezicht zit te lezen! Al met al vond ik dit een fantastisch boek en daarom heb ik Vogelvrij dan ook beoordeeld met 5 hartjes. Ik kan niet wachten op het vervolg!