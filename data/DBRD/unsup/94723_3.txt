De cover van het boek, zowel de voor- als de achterkant zijn veelbelovend: Lisa Jackson is een 'bestsellerauteur' en de zin op de cover 'Hij observeerde elke beweging van haar...' zet je direct op het spoor van een thriller. Op de achterkant van het boek wordt al veel weggegeven over de inhoud: een drietal moorden op een kostschool voor ontspoorde jongeren. Een verslaafd meisje dat op deze lugubere school wordt geplaatst en haar zus die haar koste wat het kost wil redden. Kortom: alle ingredienten voor een spannend verhaal zijn aanwezig! Deze ingredienten komen samen in een pan, maar helaas staat er een laag vuurtje onder. Het tempo waarmee de spanning wordt opgevoerd is laag. Er komen zeker spannende momenten voor in het boek, maar ze rijgen zich niet natuurlijk aaneen waardoor je je als lezer op een aantal momenten door het boek moet worstelen. Aan het eind van het boek wordt je geduld beloond: het verhaal neemt een onverwachte wending. Het is jammer dat de ingredienten niet wat zorgvuldiger op elkaar zijn afgestemd en dat het vuurtje zo laag staat en pas op het laatst oplaait. Lisa Jackson is ongetwijfeld een topkok, maar dit verhaal is duidelijk niet een van haar hoogstandjes. Het boek maakt je wel nieuwsgierig naar haar andere boeken.