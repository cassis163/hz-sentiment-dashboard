Medisch Contrast – Femke Veldman

Over de schrijfster:
Femke Veldman, geboren in 1981, rondde in 2008 haar studie geneeskunde af. Datzelfde jaar vertrok zij naar Ghana om als arts aan de slag te gaan. Geboeid door het leven en werken daar besloot zij om een tropenopleiding te volgen.

Tijdens de opleiding werd zij verliefd op een tropenarts. Ze trouwden in 2011 en konden samen in een ziekenhuis in Ghana werken. Een jaar later reisde het jonge echtpaar door naar Zuid-Afrika.

Na twee jaar verhuisden zij naar Malawi. Het leven in de tropen gaf nieuwe inzichten, en vroeg om nieuwe inzichten.

In 2014 keerde Femke samen het haar gezin terug naar Nederland met een koffer vol verhalen. Naast de huisartsopleiding startte zij met het schrijven van haar eerste boek.

Achterflap:
In Medisch Contrast neemt Femke Veldman je mee in haar ervaringen, verwondering en stijgende verbazing over de verschillen en onverwachte overeenkomsten binnen de zorg in Afrika en Nederland.

Korte verhalen over de bomvolle wachtkamers, al te hulpvaardige familie-
leden, vlotte vertalers, gregoriaanse gezangen en lotsbepalende kippen.

Ontdek samen met Femke hoe vanzelfsprekendheden in de Nederlandse zorg als sneeuw voor de zon verdwijnen in de tropen.

Medisch Contrast is een relativerend debuut van Femke Veldman.

Mijn mening:
Op de kaft staat de titel Medisch contrast, daaronder de zin: “Dokter in twee werelden”. Deze woorden dekken de lading van dit interessante real live debuut van Femke Veldman. De werelden van verschil zijn soms schrijnend, maar ook mooi en zetten de lezer tot stevig nadenken. Twee totaal verschillende werelden waarin Femke maar één doel heeft, het helpen van zieke mensen, worden zeer realistisch vertelt.
Men valt van de ene in de andere verbazing over hetgeen er in Afrika, maar daarentegen ook in Nederland plaatsvindt in het uitvoeren van zorg die mensen toe zou moeten komen. De afhankelijkheid in Afrika en de bureaucratie in Nederland staan in schril contrast met elkaar. Welke bevolkingsgroep het gelukkigst is blijft voor mij de vraag. Overal ter wereld draait het om het beheren van de financiën, zowel in Afrika als in Nederland valt er op dit gebied nog heel veel te leren. Arm of rijk doet er niet toe, aandacht, empathie en betrokkenheid zijn de thema’s waar het om draait. Het verhaal is een eye opener en zet een mens weer even met beide benen op de grond. Een boeiend verhaal met een mooie boodschap, zeker een aanrader.

Medisch contrast krijgt van mij 4 sterren.
Bianca Maartense