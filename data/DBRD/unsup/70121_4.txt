Eindelijk is het dan zover; de thriller van de hand van Jacqueline Coppen is een feit! Evenwicht, haar debuut. Ongeveer twee weken geleden las ik het boek uit in het zonnige en warme Lissabon. Wat nog niet een eenvoudige klus was want aan het einde van het boek kreeg ik het koud bij het lezen van wat er allemaal speelt in het verhaal van Marli.

Pas gestart in het boek vond ik het bijna wat neigen naar chicklit, met dit verschil dat het verhaal snel omslaat naar een thriller. Er wordt goed beschreven wat Marli doet, denkt en waarom ze bepaalde gedachten heeft. Langzaam vormt zich bij je als lezer een beeld van de jeugd die Marli heeft gehad, samen met haar moeder. Waarom Marli is wie ze is. Er gaat iets broeien als je tussen de hoofdstukken door, het verhaal over een ander personage te lezen krijgt. Wat moet dat niet voor een persoon zijn? En je wilt vooral weten wie die persoon is in het leven van Marli. Bij mij duurde het even voor het een en ander op zijn plek viel, ook omdat er personages in het leven van Marli buiten het ziekenhuis in aanmerking komen. De verhaallijn over de situaties op het werk van Marli zijn zo weergegeven dat je het voor je ziet
gebeuren, en helemaal als je op een kantoor werkt of werkzaam bent geweest.

Al met al een fijn boek dat lekker weg leest! En een debuut waar je als schrijfster trots op mag zijn.

Bij de presentatie werd gemeld dat Jaqueline al een tweede thriller op stapel heeft liggen. Persoonlijk ben ik daar erg nieuwsgierig naar.