Vincent is gek op plannen lijkt het, kansberekeningen, lijstjes zijn gewoon z’n ding en hij heeft hier zelfs zijn beroep van weten te maken. Ook zijn voorgenomen huwelijk met de lieve Kim past perfect in deze manier van leven, het is gewoon pure logica voor Vincent. Totdat een nikszeggende groepsfoto in een reisbrochure zijn hele denkwijze volledig overhoop weet te halen. Hij is na het zien van de foto ervan overtuigd zijn doodgewaande broer Menno te hebben herkend op de afbeelding. Hoewel niemand hem echt lijkt te geloven besluit hij toch naar Spanje te vertrekken om daar zijn broer te vinden en hij zal niet rusten voordat dit doel is geslaagd.

Ik zag Menno is een vlot, beeldend geschreven en ontroerend verhaal van de talentvolle Sandra Bernart. Ik zag Menno is haar debuut en wat voor één. Ze lijkt de door haar bedachte personages met gemak tot leven te wekken en beschrijft een overtuigende zoektocht die vermoedelijk iedere lezer wel een lach en een traan zal bezorgen. Een aangenaam verhaal over het (her)ontdekken van je ware zelf, rouwverwerking, levenslust, passie, het maken van keuzes, lef en hartstocht. Genieten vanaf de eerste pagina, nu is het wachten en hopen op een vervolg……..