Liefdestips aan mijzelf, het dagboek van Olivia Jacobs door Sylvia Van Driessche

Mijn eerste Sylvia, maar Sylvia zelf is niet aan haar proefstuk toe en dat kan je merken. Liefdestips is een vlot lezend, sprankelend, entertainend boek. Niet zomaar een dagboek maar ook het ‘onderzoek naar verliefdheid-boek’ van de 17-jarige Olivia. Het boek staat dus vol dagboekfragmenten én liefdestips die Olivia overal sprokkelt. (Je kan er dus nog wat van opsteken.)

Olivia’s moeder wordt na een dramatische nacht opgenomen in een psychiatrische instelling en dat betekent dat Olivia per direct bij haar vader (beroemde televisiepersoonlijkheid), haar stiefmoeder en 17-jarige stiefzus ‘Suikerspin’ (verslaafd aan selfies nemen) moet gaan wonen. Om die overgang wat makkelijker te maken krijgt ze van haar moeder een dagboek om bij te houden. Wat ze daar in schrijft kunnen wij in Liefdestips lezen.

Hoewel ik dubbel zo oud ben als de hoofdpersonen in dit boek heb ik er toch enorm van genoten. Naast een grote dosis glitters, eenhoorns, selfies en hastagsh bevat dit boek ook twijfels, zelfreflectie, huisarrest en werken voor extraatjes.
Er komen thema’s aan bod als eerste vriendje, eerste keer seks, geaardheid en mentale problemen. Het ouderschap in dit verhaal loopt niet over wieltjes, de liefde ook niet maar toch eindigt dit boek positief. Zonder al te klef te worden.

Er worden lessen geleerd, door Olivia maar ook door haar ouders en die lessen leren wij en passant mee, zonder er een prekerig gevoel aan over te houden. Al bij al een vrolijk boek, dat ik graag gelezen had toen ik de leeftijd van Olivia had.