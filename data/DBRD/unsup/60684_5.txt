Om dit gezegd te hebben: De cover vind ik een beetje tegenvallen. Hij is vrij neutraal wat erg zonde is, want voor mij was hij zo niet opgevallen in een boekhandel. Van mij had het er allemaal wat meer uit mogen springen. Tot zo ver het negatieve aan dit boek.

De schrijfstijl is gewoonweg top, wat een schrijfster! Toch zeker wel een van mijn favorieten. Ze schrijft erg geloofwaardig en sleept je helemaal mee het verhaal in. Ook kloppen alle details. Er is goed nagedacht over alles. De sprongen van toen naar nu zijn ook mooi gedaan en lopen goed in elkaar over. Dit zorgt ervoor dat je nog sneller door wilt lezen en het boek nog moeilijker weg kunt leggen. In de hoofdstukken die zich afspelen in het verleden, krijgen we mee hoe Graham en Quinn elkaar hebben leren kennen. Van het vreemdgaan van hun partners tot het ontmoeten van (schoon)ouders. Deze stukken bevatten humor en zijn speels. Dit is een zeer welkome afwisseling, want de stukken in het ‘nu’ zijn behoorlijk heftig.

In het begin ergerde ik me een beetje aan het vrouwelijke hoofdpersonage Quinn. Ik heb niet dezelfde wens als zij en kan me dus niet volledig in haar verplaatsen, maar ik vond het lastig om te zien hoe ze Graham van zich afduwde en dacht echt alleen maar: zie je niet wat je hebt? Zorg dat je dat niet weg duwt! Graham is namelijk echt fantastisch, een droomman. Iedereen zou recht moeten hebben op een Graham.

De gevoelens kwamen dus zeker wel over, maar ik moest even door het negatieve heen kijken. Je hele leven stellen in het teken van je droom en de rest vergeten, het is nogal drastisch. Maar je weet pas hoe je zelf in zo’n situatie reageert als je er middenin staat. De emoties zijn in ieder geval heel mooi op papier gezet.

Het boek is voor mij niet het beste boek van Colleen Hoover, maar dat komt meer doordat het onderwerp wat verder van mij afstaat dan iets anders, want het is nog steeds een dikke vijf sterren waard! Het einde komt echt keihard binnen en de gevoelens zijn zo echt en voelbaar beschreven. Dit boek kruipt gewoon onder je huid.