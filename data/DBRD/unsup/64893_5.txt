Korte inhoud

Dit boek vertelt de geschiedenis van Noord-Korea vanaf 1945 en legt vooral de nadruk op de Kim-familie die er de touwtjes in handen heeft sinds 1948. Het start bij de opkomst van Kim Il-Sung en hoe hij zijn regime steeds meer en meer liet uitgroeien tot een gesloten en geïsoleerde staat met een bewind dat neigt naar dictatuur. Snel na zijn aantreden in 1948 kreeg hij de Noord-Koreaanse bevolking achter zich en kon hen ook blijvend in het gareel houden. Na zijn dood nam zijn zoon Kim Jong-Il het van hem over. Al snel werd duidelijk dat Noord-Korea nog verder geïsoleerd raakte onder hem.
Momenteel is Kim Jong-Un, de zoon van Kim Jong-Il aan de macht en zijn alle ogen op hem gericht.

“Door meer te kijken naar wat het regime doet in plaats van wat het zegt en hoe het zich presenteert krijg je een beter beeld van wat voor land Noord-Korea is”

We leren het echte Noord-Korea kennen als een machiavellistisch, strategisch systeem en niet als een of ander gestoord bewind. Noord-Korea is enerzijds het land van armoede en enorme voedseltekorten met als gevolg enorme hongersnoden. Anderzijds staat daar hun internationale kernwapendreiging tegenover. Men doet er ook aan geschiedvervalsing om hun eigen bevolking een rad voor de ogen te draaien, zodat ze de regering slaafs blijven volgen.

Conclusie

Casper van der Veen is redacteur van de NRC nieuwsdienst en is freelance journalist. Als buitenlandjournalist is hij gespecialiseerd in Rusland, Noord-Korea en conflictgebieden. ‘De Kim-dynastie’ is zijn debuut, waarmee hij toch wel een pareltje geschreven heeft. Het is niet makkelijk om eender welk geschiedenisboek te schrijven en dat dan zo te brengen dat het toegankelijk is voor het bredere publiek. In dit geval is de auteur daar met glans in geslaagd.


In een korte proloog legt de auteur uit hoe er veel onwaarheden over Noord-Korea zijn ontstaan en hoe je nieuws uit Noord-Koreaans best kan interpreteren. Er bestaat namelijk heel wat nepnieuws over Noord-Korea en het is soms moeilijk om wat echt is te onderscheiden van de vele leugens. Met de huidige actualiteit in het achterhoofd vond ik dit zeker interessant en een pluspunt van dit boek, gezien dit vaak over het hoofd gezien wordt. Hierna volgt een korte inleiding met de geschiedenis van Noord-Korea tot 1945 beknopt weergegeven.
Verder is het boek in verschillende hoofdstukken chronologisch opgedeeld vanaf 1945 tot heden. De auteur schrijft eenvoudig en duidelijk waardoor het boek een aanrader is voor het bredere publiek dat meer wil weten over Noord-Korea en wat zich daar allemaal afspeelt. Hoewel dit een geschiedenisboek is, was ik telkens geprikkeld om verder te lezen. Ik wou steeds meer weten over de Kim-familie en kon het boek met momenten moeilijk opzij leggen. Op deze manier beschreven, leek ‘De Kim-dynastie’ soms wel op een nagelbijtende pageturner. Het is zeker niet makkelijk om een dergelijk boek op deze toegankelijke manier te schrijven, maar Casper van der Veen is hier dus zeker in geslaagd. De vragen die ik had over Noord-Korea zoals: “hoe is het in godsnaam ooit zover gekomen? - Hoe kan het dat de Noord-Koreaanse bevolking nooit in opstand komt? - Hoe is het land zo geïsoleerd geraakt? - Hoe zat het weer met de Koreaanse oorlog?” zijn allemaal op een begrijpelijke manier beantwoord. Lezers die vragen hebben over Noord-Korea zullen de meeste antwoorden zeker terugvinden in dit boek.

Wat ik nog een pluspunt vond, waren verschillende kleinere aandachtspuntjes naar de Nederlandse en Belgische inbreng in de Noord-Koreaanse geschiedenis. Dit maakt het voor de Nederlandstalige lezers extra interessant omdat ze ook betrokken worden in het verhaal. Bovendien verwees de auteur ook naar het zeer populaire Nederlandse reisprogramma ‘3opreis’ waarin Floortje Noord-Korea bezocht. Gezien ‘3opreis’ een zeer mooie website heeft zorgde dit ervoor dat je een visueel beeld kreeg bij wat de auteur aanhaalde.(https://3opreis.bnnvara.nl/bestemming/noord-korea)

Hoewel de auteur op een gemakkelijke toegankelijke manier schrijft, behoudt hij wel zijn aandacht voor details. Zo worden bijvoorbeeld Noord-Koreaanse termen niet vertaald. Men ziet vaak in non-fictie boeken dat men Nederlandse synoniemen gaat gebruiken om bepaalde termen te vertalen en dat de uiteindelijke betekenis dan toch nooit 100% klopt met de oorspronkelijke betekenis. In ‘De Kim-dynastie’ gebruikt Casper de Noord-Koreaanse termen, zet hij hun karakters er bij en verklaart deze ook. Zo gaat de oorspronkelijke betekenis bijna niet verloren. Er staan ook een aantal foto’s in het boek, wat het allemaal zeer visueel maakt. Zo waren de foto’s van de Koreaanse hongersnood zeer schrijnend, maar gaven ze wel een duidelijk beeld van de situatie.

Normaal vermeld ik niet zoveel over de cover, maar die van ‘De Kim-dynastie’ is toch wel de moeite om even bij stil te staan. De voor- en achterflap zijn beide dubbel en wanneer je deze openklapt zie je enkele foto’s en afbeeldingen van Noord-Koreaanse communistische propaganda affiches. Het volledige boek is dus mooi afgewerkt, niet alleen werd er zorg besteed aan de inhoud maar ook over de lay-out werd nagedacht.

Wat leuk is om te weten voor wie meer wil weten over deze auteur, en nu nog steeds twijfelt of hij dit boek wel wil lezen: Casper van der Veen heeft een blog over Noord-Korea waar hij vooral ingaat op de huidige Noord-Koreaanse situatie. https://www.nieuwsuitnoordkorea.nl/

Ik heb dit boek met heel veel plezier gelezen en ik geef het dan ook een verdiende 4.5 sterren.