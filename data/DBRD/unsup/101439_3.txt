De Friezin Anita Terpstra (1974) studeerde journalistiek en kunstgeschiedenis. Na een aantal jaren schrijven lukte het haar de derde plek te bemachtigen tijdens de Trouw-thrillerwedstrijd. Terpstra wordt ontdekt door een literair agent en kort daarna debuteert ze met haar eerste misdaadroman: Nachtvlucht.
In Nachtvlucht keert de 33-jarige Liv Tessel na een mislukte relatie terug uit Kenia. Omdat ze in één klap geen vriend, geen baan en geen huis meer heeft, besluit ze tijdelijk bij haar ouders op een Friese boerderij te verblijven. Kort daarna treft Liv haar broer, zijn vrouw en hun twee kinderen dood in hun huis aan. De politie houdt Livs broer Ron verantwoordelijk voor het familiedrama. Liv kan niet geloven dat haar broer de controle over zichzelf verloren heeft en gaat op onderzoek uit. Al snel denkt haar omgeving dat niet alleen haar broer, maar ook zij last heeft van depressies. Maar Liv zet door. Bedreigingen, nog een moord, belangrijke informatie en een spannende worsteling zijn het gevolg.
In Nachtvlucht staat de vraag wat als centraal. Wat als iets niet is wat het lijkt? Het boek opent met een proloog. Een spannend en goed geschreven stuk waarin de dader en hoofdpersoon tegenover elkaar komen te staan. Door deze proloog weet de lezer ook meteen dat de gedachtes van Liv terecht zijn. Dat is fijn, want het zorgt ervoor dat de lezer geen stortvloed aan vragen en informatie over zich heen krijgt. Er blijft slechts één hoofdvraag over: wie is de dader?. In de eerste en laatste hoofdstukken van het boek ligt ook meteen de kracht van het verhaal. Het middenstuk heeft weinig vaart, waardoor de spanning wegvalt. Auteur Anita Terpstra gebruikt deze hoofdstukken om haar personages goed uit te werken en het Friese leven uitgebreid op de kaart te zetten. Soms zelfs iets te uitvoerig, maar door de fijne schrijfstijl leest toch ook het middenstuk lekker weg. Het was alsof er stenen door mijn aderen schoten, zo hevig bonkte mijn hart, is een van de beeldende zinnen waar Terpstra graag mee rondstrooit en de lezer op de juiste momenten weet te raken.
Nachtvlucht is een prima debuut van Anita Terpstra. Een sterk begin en eind, goed uitgewerkte personages en fijn taalgebruik maken het boek absoluut het lezen waard.