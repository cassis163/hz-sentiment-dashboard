In het eerste hoofdstuk maak je kennis met Rémi, een rustige jongen die van gamen houdt. Rémi is een eenzame jongen met weinig vrienden. Zijn band met zijn familie is niet goed. Zijn ouders werken veel en hebben geen aandacht voor Rémi. Vanaf het begin van het boek voel je dat Rémi anders is dan andere kinderen. Hij heeft de laatste tijd steeds meer het idee dat er zaken voor hem verborgen worden gehouden. Het eerste hoofdstuk eindigt met een enorme cliffhanger, waardoor ik erg benieuwd werd naar de rest van het verhaal.

Rémi's leven verandert van het ene op het andere moment als zijn huis ontploft en hij meegenomen wordt naar het Creodoom. Het grootste deel van het verhaal speelt zich af in het Creodoom. Het Creodoom is een soort opleidingsinstituut waar men gebruikt maakt van wonderbaarlijke technologische hoogstandjes. Je leest over het leven van de kinderen en de lessen die zij volgen. Het is een plek waar ik persoonlijk graag door zou willen brengen. De opleiding en de vakken die de kinderen krijgen, zijn helemaal mijn ding: bijvoorbeeld lessen in robotica, wiskunde en de geschiedenis van sciencefictionliteratuur.

Rémi en Emma komen er per toeval achter dat er zich binnen het Creodoom vreemde zaken afspelen die geheim worden gehouden voor de kinderen. Rémi blijkt hier zelf een belangrijke rol in te spelen, zonder dat hij weet welke dit is en samen met Emma probeert hij achter de geheimen te komen in het Creodoom. Het verhaal is onvoorspelbaar en dit in combinatie met de vele geheimen zorgt ervoor dat Upgrade een spannend boek is. Zo komen ze er o.a. achter dat het Creodoom vijanden heeft en dat zij het Creodoom willen vernietigen. Het is een plaats volledig voorzien van de nieuwste technologie die tot de verbeelding spreekt, ook bij mensen die geen goede bedoelingen hebben.

Het verhaal is beeldend geschreven, het is spannend en meeslepend, vol geheimzinnigheid en die in onze wereld helemaal niet bestaan. Verder zit het verhaal vol geheimzinnige zaken: wie is Rémi precies, waarom is juist hij uitgekozen om les te krijgen in het Creodoom, wat is er met zijn ouders gebeurd en wie zijn de mensen die het Creodoom willen vernietigen. Deze zaken houden de aandacht van de lezer goed vast. Je moet gewoon weten wat er nu aan de hand is.

‘Niks is hier wat het lijkt. Je kunt je eigen ogen niet eens vertrouwen, om over wat ze je vertellen nog maar te zwijgen. En ondertussen heb ik nog steeds geen antwoorden. Alleen dat er een bestand is, waar mogelijk meer in staat.' (Pagina 254).

Wat een ongelooflijk avontuur! Hoe meer Rémi zich verdiept in de geheimen en antwoorden probeert te vinden, des te meer groter lijken deze geheimen te worden. In dit eerste deel van de serie krijg je al veel antwoorden te weten, genoeg zodat je je Upgrade Rémi 1.0 met een tevreden gevoel kunt dichtslaan. Er blijven uiteraard nog vragen onbeantwoord, die hopelijk in het tweede deel aan bod zullen komen. Black-out Rémi versie 2.0 zal in het najaar van 2019 verschijnen.

Upgrade Rémi 1.0 is een spannende young adult geschikt voor zowel jongens als meisjes. Ook als volwassen lezer kun je veel plezier beleven aan het verhaal. Ik geef Upgrade Rémi 1.0 van Lara Reims graag 4 sterren.