Paige is haar geboorteplaats op Puffin Island ontvlucht om naar het bruisende New York te vertrekken en daar carrière te gaan maken. Ze wilde weg uit de liefdevolle maar bezorgde omgeving die zij als beklemmend is gaan ervaren. Paige wil het liefst opgaan in de chaos van de stad, die zoals ze zelf zegt op een vreemde manier een soort van privacy biedt. Samen met jeugdvriendinnen Frankie en Eva woont ze op een prachtige locatie in de stad, in het huis van haar broer Matt. Ze zijn al meer dan twintig jaar bevriend en nu ze ook nog eens samen bij hetzelfde bedrijf werken is het helemaal leuk. Paige rekent al een tijdje op een mooie promotie en komt dan ook van een koude kermis thuis wanneer blijkt dat het bedrijf andere plannen met haar en haar vriendinnen heeft. Dit zag ze niet aankomen.


Van de ene op de andere dag moeten de dames hun levens omgooien. Het is Jake, de vriend van Matt, die Paige uitdaagt om voor zichzelf te beginnen. Nu is de tijd om haar droom waar te maken en voor zichzelf te beginnen. Doet ze het nu niet dan komt het er misschien nooit meer van. En hij weet waar hij over praat. Als arm jochie uit Brooklyn heeft Jake het ver geschopt. Hij is een succesvol self made man in de ICT en verdient miljoenen. Als vriend maakt hij zich zorgen maar weet ook dat Paige niet betuttelt of beschermd wil worden. En dus doet hij dat ook niet. Een kleinigheidje, Jake is ook Paiges jeugdliefde én Matts beste vriend, die twee zijn als broers. Hij is dan eigenlijk ook de laatste persoon van wie Paige hulp of advies wil aannemen. Maar toch, een eigen evenementenbureau beginnen in een verzadigde markt vraagt om lef en innovatie. Ze weet van zichzelf dat ze het kan, maar ze hebben wel een eerste opdracht nodig om te kunnen schitteren, ze hebben een kruiwagen nodig. Paige weigert om hulp te vragen, en al helemaal niet aan Jake.

Paige is duidelijk de organisator van het stel, Frankie is buitengewoon handig én creatief en Eva is een culinair talent. Een perfecte mix om een verpletterende indruk te kunnen maken in het trendy Manhattan. Alles hangt er vanaf om gezien te worden door de juiste personen. Lukt dat niet, dan heeft het bedrijf geen schijn van kans. Ondanks dat de drie vrouwen totaal verschillend zijn vullen ze elkaar perfect aan. Ook vanwege het feit dat ze Paige niet overstelpen met bezorgdheid zorgt dat ze zich volledig kan ontwikkelen en de dingen doet die ze wil doen. De meiden hebben alles op een rijtje maar toch lukt het ze niet een voet tussen de deur te krijgen. Jake lijkt dé schakel te zijn om iets voor elkaar te krijgen maar Paige wil alles zelf doen, van niemand afhankelijk zijn en al helemaal niet van hem! Het enige dat Jake voor elkaar krijgt is een gevoel van irritatie.

Laat ik beginnen met te zeggen dat dit een (h)eerlijke, vrolijke feelgood is! Alle elementen die nodig zijn om je boek met een diepe zucht dicht te slaan heb je met ‘Nachten in New York’ in handen. Het leuke van dit verhaal is dat je kennis maakt met uiteenlopende personages met ieder hun eigen verhaal. In dit deel van de trilogie staan vooral Jake en Paige in de schijnwerpers en je merkt tijdens het lezen al een voorzetje naar een volgend boek. Ook de drijfveer van Paige om onafhankelijk maar ook succesvol te zijn is mooi gevonden. Haar persoonlijke verhaal is duidelijk een goede motivatie om te doen wat ze doet en haar koppigheid zorgt ook weer voor grappige momenten. De band met Jake is complex. Ze was ooit verliefd op hem maar dat is jaren geleden. Het heeft trouwens geen enkel nut om iets meer dan vriendschap voor hem te voelen want Jake gelooft niet in de liefde. Ook daar ligt een mooie, korte verhaallijn die je te lezen krijgt.

Sarah Morgan doseert alles precies goed. In het verhaal voert de romantiek de boventoon maar het is op geen enkel moment zoetsappig. Nee, het is een oprecht leuke feelgood. De dialogen zijn ongekunsteld en voelen natuurlijk aan. De hoge mate van vriendschap en de grappige wisselwerking tussen de personages zorgen voor een ontspannen leeservaring. Vooral dat het denken en doen soms haaks op elkaar staan, toverde geregeld een glimlach tevoorschijn. De schrijfstijl is vlot, hip en ontspannen. Ook wordt de afloop niet te vroeg duidelijk en zorgt daardoor dat je lang kunt doorlezen zonder precies te weten hoe het zit. Oké, het is en blijft feelgood en dus weet je op voorhand dat er een ‘en ze leven nog lang en gelukkig’ einde komt. Maar dat is helemaal niet erg! Nee, het zorgt voor een positieve leeservaring en een heerlijk ontsnappingsmoment uit de werkelijkheid.

Tot slot, ‘Nachten in New York’ is een modern sprookje en zal menig lezer kriebels bezorgen. Het is romantisch, grappig, uitdagend en herkenbaar. Deze meer dan aangename kennismaking met Sarah Morgan is naar mijn mening zoveel leuker dan Jill Mansell en Sophia Kinsella. Een auteur om te blijven volgen. Er komen nog twee delen met Paige, Frankie en Eva.

4 dikke feelgood-sterren!