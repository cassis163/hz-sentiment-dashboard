In God en ik deelt Alain Verheij zijn kijk op bijbelse verhalen en rituelen met de lezer. Alain is schrijver, spreker, blogger en zelfbenoemd 'Theoloog des Twitterlands' en doet rationeel en kritisch uit de doeken wat we op kunnen pikken uit de eeuwenoude verhalen die, voor sommige van ons, stoffig zijn geworden. In tijden waarin individualisme hoogtij viert en geloven eigenlijk 'not done' is geeft de schrijver ons een verfrissende en inspirerende kijk op levensvragen, gedachten en overpeinzingen.
Misschien gaat het ver om God en ik te bestempelen als een moderne uitvoering van de bijbel maar misschien is deze stelling na het lezen van dit boek zo gek nog niet. Vanaf de eerste letter inspireert dit boek en is de boodschap duidelijk. Nee, de lezer krijgt niet alle bijbelverhalen van A tot Z voorgeschoteld en de schrijver wil ook zeker niet bekeren of betuttelen.
Verheij is openhartig over zijn eigen leven en het geloof wat daarin een grote rol speelt. Hij deelt inzichten en ideeÃ«n. Zaken waar hij tegenaan liep, moeite mee had of juist erg over te spreken was. Ook stelt hij actuele en relevante zaken aan de kaak en bevat het boek filosofische overpeinzingen. Als sommige bijbelverhalen wat weggezakt zijn, verfrist de schrijver ze in een oogwenk en krijgt de lezer er nog een prettige hedendaagse uitleg bij ook. De verhalen uit de bijbel troosten, zetten aan tot nadenken, houden spiegels voor en bieden vergezichten en levenslessen. Een prachtig boek dat laat zien dat deze verhalen nog steeds relevant zijn. Verheij analyseert de huidige maatschappij en ziet hoe de christelijke verhalen en gebruiken wel degelijk relevant zijn voor de wereld van nu.
De schrijfstijl van God en ik is prettig en vlot maar niet hoogdravend. Informeel, niet te joviaal maar nuchter en ongekunsteld. De neventitel van het boek luidt: 'Wat je als weldenkende 21e-eeuwer kunt leren van de bijbel', waarmee de schrijver de spijker op zijn kop slaat. Iedereen kan iets leren van de uiteenzettingen in deze 'best of' van de bijbel. Hiermee heeft Verheij het maatschappelijke gesprek over de bijbel en over religie positief gediend.
Ook voor niet-gelovigen is dit boek een aanrader. Het kan eenieder inzichten of hoop geven en inspireren.