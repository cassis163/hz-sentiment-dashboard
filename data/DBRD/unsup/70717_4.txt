Franck Thilliez is werkzaam in de informatietechnologie. Hij woont met zijn gezin in Noord Frankrijk. Het Gruwelhuis was zijn Franse en zijn internationale doorbraak. Het boek werd genomineerd voor belangrijke thrillerprijzen: de Grand Prix RTL-Lire; de Prix des Lectrices ELLE 2006. Door de SNCF (Franse Spoorwegen) is Thilliez onderscheiden met de Prix du Polar 2006.
Het einde van pi is zijn tweede thriller met rechercheur Lucie Henebelle in de hoofrol.
Frankrijk vier jaar terug in de tijd. Het land is in de ban van een seriemoordenaar die volledig willekeurig in een periode van enkele maanden tijd 6 slachtoffers maakt. Alle slachtoffers zijn gruwelijk verminkt en in hun nabijheid laat de moordenaar steeds een wiskundig raadsel achter wat hem al snel de bijnaam de professor oplevert. De maaginhoud van de slachtoffers bevat steeds resten van de nautilusschelp. Deze schelp heeft ook alweer een fantastische wiskundige eigenschap. Het staat symbool voor alles wat de professor met zijn daden probeert te bereiken: perfectie. Hij denkt dat hij zijn daden volgens een wiskundige logica pleegt, hij het toeval uitsluit en geen fouten kan maken.
De professor volgt een zorgvuldig uitgestippeld parcours, waarvan hij alleen weet waar het loopt. Een wiskundige weg die noodzakelijkerwijs al zijn slachtoffers met elkaar verbindt. Dan worden er plots geen moorden meer gepleegd.
Vier jaar later vinden speurders in de straten van Lille een totaal ontredderde en verwarde vrouw, haar polsen zijn getekend door touwsporen en in haar handpalm is met een mes de inscriptie Pr terug gekerfd. Het slachtoffer is Manon Moinet. Manon lijdt aan amnesie die veroorzaakt wordt door een beschadigde hippocampus, waardoor haar oriëntatievermogen en geheugen zijn aangetast. Manon neemt deel aan een medisch programma Memory Node, een computerprogramma dat Manon helpt zich terug in de maatschappij te laten functioneren. 24 uur per dag draagt Manon een N Tech bij zich, een toestel dat ze gebruikt om al haar afspraken en ontmoetingen in vast te leggen. Maar is de N Tech wel zo betrouwbaar als de fabrikant laat blijken?
Lucie Henebelle wordt op de zaak gezet en samen met de Parijse inspecteur Turin denken zij dat de Professor uit zijn winterslaap is ontwaakt.
Die vier jaar van onzichtbaarheid passen gewoon in het wiskundig plan. Aan hen om de formule te ontrafelen.
Het einde van pi is een wiskundige thriller. Thilliez maakt dankbaar gebruik van wiskundige raadsels, axiomas en stellingen om een patroon te tekenen voor de handelswijze van de seriemoordenaar. In combinatie met anagrammen en vreemde inscripties geeft dit voldoende stof voor een goede thriller. Hij bewijst ook dat hij enorm veel research heeft gedaan voor dit boek. Alle medische termen en wiskundige problemen worden stevig onderbouwd en haarfijn uitgelegd. Thilliez gaat in Het einde van pi ook dieper in op het verleden van Lucie, er komen antwoorden op het ietwat bizarre einde van Het Gruwelhuis.
Ik ben alvast onvoorwaardelijk fan.