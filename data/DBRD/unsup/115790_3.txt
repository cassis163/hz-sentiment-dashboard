Vrouwen die twijfelen over het krijgen van een kind. Er zijn er genoeg en speciaal voor hen is er nu deze praktische gids. De twijfelmoeder bespreekt de verschillende aspecten die meespelen in de beslissing om moeder te worden en de reden waarom zoveel vrouwen de dag van vandaag echt twijfelen over het moederschap.

Patricia de Ryck is freelance journalist, online uitgever en adviseur over bijvoorbeeld het gebruik van social media. Dit alles zet ze in om professionals te helpen met hun online en offline profilering. Eerder schreef ze persoonlijke verhalen voor Flair, Grazia en Viva. Tegenwoordig schrijft ze voor specials die bij De Telegraaf, Veronica Magazine of Metro verschijnen. De twijfelmoeder is een initiatief dat ze heeft opgezet vanuit haar eigen twijfel om moeder te worden.
Het voorwoord is een bron van herkenning voor vrouwen van vruchtbare leeftijd die (nog?) geen kinderen hebben en daar grijpt Patricia de Ryck eigenlijk al direct haar doelgroep vast. Om daarna ijzersterk verder te gaan met een eerste deel over ‘De druk van buitenaf’.  Of die druk nu uit je vriendenkring, familie of de media komt, De Ryck wijst op een heldere manier enkele knelpunten aan die voor veel mensen heel onschuldig aanvoelen, maar als je twijfelt over je kinderwens wél erg confronterend kunnen zijn. Na het voorwoord ebt het pakkende gevoel wel wat weg en er is een goede keuze gemaakt om het boek niet te dik te maken. Hoe verder je komt, hoe meer het gevoel gaat leven dat er herhaling optreedt en dat is altijd gevaarlijk voor het vasthouden van de concentratie.
In De twijfelmoeder worden voor- en nadelen afgewogen en ondersteund door resultaten van al dan niet wetenschappelijke onderzoeken. Er wordt gesproken met specialisten en geciteerd uit bronnen. Achteraan in het boek zijn de noten uit elk hoofdstuk verzameld en dat biedt de mogelijkheid aan de lezer om op een later moment nog even dieper op een bepaald thema in te gaan. Alles is compact verwoord en overzichtelijk gehouden waardoor het geheel erg prettig blijft lezen.

De Ryck zegt tegen de lezer ‘Verwacht niet dat ik je een kant op stuur. De beslissing is écht aan jou.’ En dat maakt ze waar. Na het lezen heb je het gevoel een stukje wijzer te zijn, maar voel je je inderdaad geenszins gestuurd. Alhoewel ze er zelf toch voor heeft gekozen om moeder te worden, laat ze eigenlijk nergens doorschemeren in haar behandeling van de onderwerpen dat dit voor iedereen de weg is om te bewandelen.

Meer nog dan de informatie die dit boek verschaft, geeft het ook een ondersteuning. Je bent niet alleen met je twijfels. Er zijn genoeg vrouwen die worstelen met dezelfde vragen. ‘Krijg ik dan ooit nog mijn lichaam terug? Zou ik wel een goede ouder zijn? Stel dat ik er alleen voor kom te staan?’ Die verbondenheid tussen twijfelende vrouwen komt nog sterker terug in de besloten Facebookgroep die De Ryck heeft opgericht, Twijfel over kinderwens.

De twijfelmoeder is echt een boek voor twijfelende vrouwen. Andere lezers zullen zich wellicht niet aangesproken voelen en de onderwerpen zullen dan ook niet relevant zijn. Er staan te weinig diepgaande persoonlijke verhalen in om het tot een boek voor een breder publiek uit te roepen, maar dat is niet erg want er worden nergens verkeerde verwachtingen geschept. Het ergste wat er kan gebeuren is dat je als twijfelmoeder na het omslaan van de laatste pagina nog steeds niet weet of je wel of niet kinderen wil.