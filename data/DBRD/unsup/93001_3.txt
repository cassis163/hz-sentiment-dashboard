Kant en het rode jurkje door Lamia Berrada-Berca

Dit kleine boekje is een moderns sprookje voor volwassenen (met een geweldige mooie tekening op de cover).
Het vertelt het verhaal van een jonge, ongeletterde moslima die door haar grootmoeder is verkocht (want daar komt het op neer) en nu samen met haar man en dochtertje in een Franse stad woont waar ze niets of niemand kent.

Als ze voor het eerst de sluier over haar lichaam voelt glijden zou ze willen gillen, schreeuwen, maar ze doet niets. Vanaf dan is ze als persoon onzichtbaar voor de wereld en is de wereld voor haar nog enkel maar zichtbaar door 2 gaatjes. Die gaatjes, het gebrek aan een breder beeld, bepalen haar wereld.

Het boek geeft ons een inkijkje achter de sluier, in de persoon. Dat maakt dat dit een verhaal is dat iedereen zou moeten lezen. Want enkel door meer inzicht gaan we elkaar beter begrijpen en fijner samenleven.

Door het toevallige contact met een rode jurk in een etalage en het werk van de filosoof Immanuel Kant gaat er een hele andere wereld open voor de moslima en haar dochtertje, een wereld richting vrijheid. Op een tedere, gevoelige manier volgen we samen met hen het pad richting de bredere wereld, heel hoopgevend.

Het tweede deel van het boek bestaat uit verlichtingsteksten over emancipatie, fanatisme en tolerantie. Ik begrijp de keuze voor deze teksten maar voor mij had het niet gehoeven. De 103 korte hoofdstukjes spreken volgens mij voor zich.