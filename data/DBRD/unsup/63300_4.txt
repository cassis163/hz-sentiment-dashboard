Als Stan aan Julia opbiecht dat hij (wederom) is vreemd gegaan, is ze er klaar mee. Ze beëindigt de relatie abrupt. Niet eerst nadenken, maar gelijk doen. Ze pakt haar spullen (maar vergeet laptop en sleutels), trekt de deur achter haar dicht en gaat opzoek naar woonruimte. Helaas blijkt dat niet zo makkelijk te zijn met haar inkomen en zonder jaren ingeschreven te staan. Zal ze teruggaan naar Stan? Geen denken aan. Maar wat dan?
Het toeval wil dat op het moment dat ze bij de woningbouw staat te wachten, een jongen naar haar toe komt en haar woonruimte aanbiedt. Zolang een tante op vakantie is, is er iemand nodig die op het huis past. Die kans grijpt ze met beide handen aan, maar eenmaal in het huis, blijkt ze niet de enige bewoner te zijn. En ook niet de enige met een verhaal...

Mirjam Oldenhave (1960) kennen papa's, mama's, opa's, oma's en jeugdliteratuurlezers vast van onder andere de boeken over Mees Kees. Met Alles goed en wel slaat Oldenhave een andere weg in; die van de romans voor volwassenen. En dat doet ze goed. Met een luchtige manier van vertellen weet ze problematiek als verwaarlozing, verslaving, ouderenzorg en asielbeleid te bespreken.

De personages zet ze tot in detail neer. Wel doet ze dit gedoseerd en snap je in beginsel niet wie wie is, en wat zijn of haar achtergrond is. Door telkens wat prijs te geven, gaan de personages steeds meer leven. Zonder er een heel drama van te maken, begrijp je als lezer dat ze stuk voor stuk een verhaal vertellen en dat wekt sympathie. Het is niet niks wat er in de levens van de personages gebeurd en toch is Alles goed en wel geen tranentrekker.

Hoewel het geheel wat onwerkelijk is (wie krijgt er nou een huis aangeboden en neemt dit aanbod van een wildvreemde aan of gaat een oudere verzorgen die ze niet eens kent?), schets Oldenhave de situatie zo, dat je het als lezer voor zoete koek aanneemt. Haar ietwat sarcastische en droge humor maken het geheel luchtig, een tikkeltje mysterieus en prettig om te lezen óf luisteren. Mirjam Oldenhave die zelf het boek voorleest, weet de finesses en klemtonen juist te leggen, waardoor de humor in dit boek vol zware onderwerpen prettig op je neerdaalt. Al met al een tragikomische roman, een anders dan anders boek en een aanrader!