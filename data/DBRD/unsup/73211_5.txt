Een aangrijpend boek over twee kinderen, later jonge mensen, die opgroeien voor en tijdens de Tweede Wereldoorlog.

Het boek beschrijft de parallelle geschiedenis van Marie-Laure en Werner.  Doordat de hoofdstukken om en om over Marie-Laure en Werner gaan worden de wegen van beiden gevolgd, die uiteindelijk te samen komen in het Bretonse Saint-Malo, een kustplaats die in augustus 1944, twee maanden na D-day, hevig onder vuur komt te liggen en grotendeels verwoest wordt.  

Marie-Laure Leblanc is een blind meisje uit Parijs. Haar vader is hoofd slotenmaker van het Muséum National d'Histoire Naturelle.  Hij bouwt maquettes van de buurt waar zij wonen, om haar op deze manier te omgeving te leren kennen. Als de oorlog uitbreekt vluchten Marie-Laure en haar vader naar een oudoom in Saint-Malo. Vader Leblanc neemt daarbij een kostbare diamant uit het museum mee om deze veilig te stellen voor de Duitsers. Oudoom Etienne heeft een ernstig trauma opgelopen tijdens de Eerste Wereldoorlog, en komt zijn huis niet uit. De vele radio's, waarmee hij allerlei landen kan ontvangen worden ingevorderd door de Duitsers, maar de zender op zolder blijft intact. Ook in Saint-Malo heeft vader Leblanc een maquette gemaakt van de stad, zodat Marie-Laure ook hier haar weg kan vinden. Op het moment dat de maquette klaar is, krijgt vader Leblanc de opdracht terug te keren naar het museum in Parijs, maar hij wordt onderweg gearresteerd.  Langzaam groeit het verzet tegen de bezetters, waarbij ook de zender van Etienne gebruikt wordt.

Werner Pfennig groeit op, samen met zijn zusje Jutta,  in een weeshuis in Zollverein, een plaatsje in de buurt van Essen die Duitsland. Ze vinden een radio, die Werner weet te repareren, waardoor ze op een avond een franse zender ontdekken, die wetenschappelijke programma's brengt. Als Werner ook nog een boek van Heinrich Hertz vindt over de Grondbeginselen der mechanica kan hij zijn technische kennis uitbreiden. Werner, voorbestemd om te gaan werken in de mijn waar zijn vader is overleden, ziet hierin een kans om zich op te werken, en een technische opleiding te beginnen. Maar welke compromissen moet je sluiten op een technische opleiding in nazi-Duitsland tijdens de oorlog? En hoe loyaal moet je zijn tegenover je vrienden, die zich niet aan de nazi-regels houden? Hij wordt al op 16-jarige leeftijd naar het front gestuurd, waar hij werkt met de zendontvangers die hij zelf heeft ontworpen en waarmee hij illegale zenders kan traceren.  Via Rusland, Polen en Wenen komen ze terecht in Saint-Malo.

Door de belevenissen van Marie-Laure en haar omgeving geeft het boek een inkijk in het leven in bezet gebied, de ontberingen, de willekeur van de bezetter, de moed van de burgers om daar tegen in te gaan. Maar tevens wordt door de ogen van Werner  het leven van een Duitse soldaat belicht, enerzijds de trots op de eigen technische prestaties, maar ook de afschuw van de methoden van de nazi's en laverend tussen zijn eigen ideeën en die van zijn omgeving.

Een boek dat je haast niet neer kunt leggen voordat je het uit hebt.