ROZA - Het Mysterie compleet
De schrijver van ROZA, Olivier Willemsen, heeft een Russisch historische gebeurtenis als startpunt gekozen. Namelijk de tragedie van de Djatlov-groep, negen studenten die onderzoek willen doen in het winterse Oeralgebergte in 1959. Ze hebben er op mysterieuze wijze hun gruwelijke dood gevonden. Er zijn meerdere onderzoeken verricht over de toedracht. Vele speculaties zijn gepubliceerd. Dit alles heeft geen opheldering gebracht omtrent het jammerlijke einde van de Djatlov-groep. Tot vandaag de dag is dit onopgehelderd en met veel vragen omkleed.
In het boek ROZA blikken we met Roza Andreja Onilova ruim een halve eeuw terug op haar ontmoeting met de groep studenten, slechts enkele dagen voor hun dood. We lezen welke gebeurtenissen er op volgen en haar leven destijds hebben bepaald.
In deel I, het meest uitgebreide geschreven deel, ontmoeten we Roza als speels en intelligent meisje. Ze heeft een observerende blik, is leergierig en voorvoelt een drama voor de groep studenten.
Roza ontmoet op haar school namelijk de Djatlov-groep. De leerlingen maken uitgebreid kennis met de groep studenten en hun zelf gekozen missie. De kinderen zijn er opgewonden van, en zeer onder de indruk. De leerlingen, waaronder Roza, zwaaien de groep uit als deze verder op weg gaat naar hun eindbestemming. Roza doet dit met gemengde gevoelens.
Het eerste deel Roza Andreja Onilova (zie in de naam een grapje van de schrijver!) is vanuit het perspectief van Roza geschreven. De lezer zit dicht op het verhaal. Deze krijgt mooie en originele zinnen te lezen, en de sfeertekening van het Russische landschap met de uitgestrektheid, de bossen en de kleine dorpen her en der verspreid, zijn versterkend voor het verhaal. Dreiging en geheimzinnigheid spelen al vanaf de eerste bladzijden mee.
De geheimzinnigheid neemt toe in de volgende drie delen. Er zijn perspectiefwisselingen, en de afstand tot de persoon Roza wordt groter en groter. Het mysterie van wat er nu werkelijk is gebeurd in het gebergte, en wie of wat hieraan schuld heeft of wie de ware toedracht wil verdoezelen, hangt er als een dichte mist. En de herinneringen van Roza? Zijn deze nu echt of fantasie? De mist wordt eerder dikker dan dat het aan helderheid wint. Voor diegene die intellectueel uitgedaagd wil worden om in deze geschetste mistige wereld iets te willen ontdekken dat het tot een kloppend verhaal maakt, komt bedrogen uit. Het mysterie dat de Djatlov-tragedie kenmerkt, wordt als het ware overgedragen naar het boek ROZA. Het is eveneens mysterieus. De schrijver heeft met name het mysterie centraal gesteld.
Als een vlecht loopt een andere verhaallijn parallel. Eveneens een mysterie maar van geheel andere aard. Eveneens een reis, maar eentje die te duiden is door de voorvallen en figuren in een ander licht te plaatsen. Haar bestemming Amerika is hierbij mooi gevonden omdat het de verschillende verhaallijnen samenbrengt.
Het boek ROZA laat de sterke indruk achter dat de schrijver zich bewust is van en ge√Ønspireerd is door de complexe wereld waarin de hedendaagse mens leeft wat betreft de vele nieuwsberichten die ze vanuit de wereld mee krijgt, maar niet meer kan onderscheiden wat waar is en niet waar. Willemsen heeft de historische en mysterieuze gebeurtenis van de Djatlov-groep verbonden met een eigen schepping van mysterie. Hij brengt een geheel autonoom verhaal met ROZA.
Willemsen laat aan de lezer zijn eigen interpretatie en waarheidsvinding over.