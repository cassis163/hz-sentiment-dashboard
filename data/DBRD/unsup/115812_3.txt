Studenten zouden in de stress schieten van alle eisen die nu aan hen gesteld worden - Weeralarm roept onnodig stress op - Hoe vaker je je werkmail leest, hoe meer werkstress je ervaart - De hersenen van mensen zien er anders uit na een stresssituatie - Werkstress beroepsziekte nummer één.

Zomaar een greep uit de Google nieuwsresultaten na het intikken van 'stress'. Stress is hot.
Jaarlijks lopen in Nederland een miljoen mensen een risico op overspannenheid of een burn-out. Daarnaast is 70% van het ziekteverzuim in ons land stressgerelateerd. Alarmerende berichten en dat vond ook het ministerie van Sociale Zaken en Werkgelegenheid. Zij stelde de landelijke Week van de Werkstress in (onderdeel van de vierjarige campagne Check je werkstress).

Eind oktober 2014, een week voor de Week van de Werkstress, verscheen Hollend voor je stress uit geschreven door Suzan Kuijsten. Dat kán geen toeval zijn geweest. Kuijsten is de bedenkster van de THINKC® methode, een methode voor de aanpak van stressklachten. Daarnaast geeft ze lezingen en ondersteunt ze organisaties bij het ontwikkelen van stressmanagementbeleid. Wat direct opvalt aan het boek is de werkelijk prachtige vormgeving met mooie foto’s waar quotes van bekende mensen op zijn geprojecteerd. Wellicht heel herkenbaar is de volgende van Leo Bormans: ‘We weten wat we moeten doen, maar doen niet wat we weten’. Complimenten aan de vormgever Brand New ID daarvoor.

Voor de lezer echt kan starten met de inhoud krijgt hij een waarschuwing van Kuijsten zelf:
‘Helaas, het zijn meestal niet die veeleisende baas, je soms onuitstaanbare partner, die logge organisatie, zeurende kinderen, uitpuilende agenda, irritante collega, onmogelijke schooltijden of die nooit tevreden opdrachtgever, die ons stress bezorgen. Nee, de meeste stress veroorzaken we zelf, door de manier waarop wij met de situatie omgaan… en dat is dus goed nieuws… want dat kun je zelf veranderen!’

Met die waarschuwing of misschien beter, met die gedachte in het achterhoofd, kun je de inhoud van het boek tot je nemen. Het boek is opgedeeld in drie onderdelen. De ‘hoofdpersonen’ in Kuijstens boek worden in het eerste deel voorgesteld. Ze werken bij de Firma STRESS, een organisatie met als bedrijfsactiviteiten Inspanning (stress) en Ontspanning (ontstressen). De eigenaar ben jezelf, de missie is overleven en core business van STRESS is het faciliteren van noodhulp. Aan de hand van deze metafoor legt Kuijsten uit hoe ongezonde stress werkt.

De hofleveranciers van stress komen aan bod in deel 2. Het zijn er 14 en van groot belang is dat je ze moet leren (her)kennen.  En daar helpt Kuijsten bij. In het laatste hoofdstuk, met als mooie titel ‘Hebbes’, draait het om de uitvoering. Het daadwerkelijk toepassen van hetgeen je door de auteur krijgt aangereikt. Een pluspunt van de manier waarop Kuijsten haar boek heeft ingedeeld is dat je makkelijk naar net die ene stressleverancier kunt gaan waar je last van hebt en vandaar snel kunt doorbladeren richting de oplossing.

Laten we de tiende hofleverancier van stress eens onder de loep nemen: KRITIEK. Wat doet kritiek met mensen? Hoe reageren mensen daarop en waarom? De ene persoon gaat mokken, de ander trekt zich terug en een derde gaat in de aanval. In het tweede deel wordt uitvoerig stilgestaan bij gedragingen als gevolg van het krijgen van kritiek. In het Hebbes-deel wordt uitgelegd wat kritiek ook kan zijn. Namelijk de wens om te veranderen. Wanneer je kritiek zo kunt zien voelt het een stuk minder bedreigend. En als je het als niet bruikbaar ziet? Gooi het dan direct in de mentale prullenbak!

Hollend voor je stress uit drukt de lezer met de neus op de feiten… namelijk dat je zelf verantwoordelijk bent voor de drukte in je hoofd. Maar je kunt er zelf gelukkig ook iets aan doen en houd Leo Bormans’ quote  dan in je achterhoofd...