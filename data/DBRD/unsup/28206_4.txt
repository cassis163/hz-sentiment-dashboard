Daan Fousert (1947) is vooral gekend als auteur van zakelijke boeken. Deze levensgenieter en bedrijfsadviseur, gespecialiseerd in leiderschap, schreef eerst een roman en stelde toen vast dat hij klaar was voor het stevige werk. In Caitlin: Verborgen verleden  verschijnt voor het eerst inspecteur Caitlin Dern, een sterk karakter en tevens het hoofdpersonage in een nieuwe serie. Caitlin: Verborgen verleden  is het vervolg op zijn debuutthriller Verdwenen, maar kan probleemloos als afzonderlijk verhaal gelezen worden.
Na een afspraakje met psychiater Diana Prescot keert Paul McKee niet terug. Diana zelf beschikt over een sluitend alibi. Er wordt een verminkt lichaam gevonden, dat van Paul zou kunnen zijn. Al spoedig blijkt dit niet het geval, het sein voor inspecteur Caitlin om volop gas te geven. Is het alibi van de vrouwelijke psychiater wel waterdicht, of heeft zij een moord op haar geweten? Wat is er precies met Paul gebeurd en waar bevindt hij zich? Snel wordt duidelijk dat hij ook zijn verborgen kantjes heeft, of moeten we eerder zeggen: had? Ondertussen staat het leven van Caitlin zelf op zijn kop en zal een en ander veranderen. Haar priv√©leven zal nooit meer zijn zoals voorheen
Je kunt van Daan Fousert zeker niet beweren dat hij geen verteller pur sang is. In Caitlin: Verborgen verleden  levert Fousert een zeer duidelijk staaltje af van zijn vertelkunst. Je stapt doodleuk in het boek en blijft doorlezen, je mag op de eerste rij het verhaal beleven. De spanning blijft op peil tot het laatste hoofdstuk waarin je nog een onverwachte wending verwacht, maar die komt er net niet.
Een amusante schrijfstijl, een frisse zinsbouw en een boeiende verhaallijn staan garant voor een thriller waarmee je een hele tijd van de wereld bent en de dagelijkse sleur ver achter je kunt laten. Zijn persoonlijke levenservaringen weet Daan Fousert perfect in zijn boeken te verwerken, zodat je zuivere karakters gepresenteerd krijgt. De auteur knalt linea recta de leeskamer binnen en je blijft gefascineerd doorlezen. Frisse dialogen houden het geheel de hele tijd luchtig. Het verhaal blijft geloofwaardig en levensecht met duidelijke personages. De karaktertekening van Caitlin Dern komt meer dan voldoende aan bod om te weten wie of wat er achter deze sterke dame schuilgaat.
Zijn uitgever heeft Fousert beloond met een zeer fraai omslag en aantrekkelijke flaptekst, het boek is gedrukt in een opvallend groot formaat en een aangenaam lettertype. Deze pageturner nodigt uit tot het lezen van Verdwenen, zijn allereerste thriller, mocht je dit nog niet hebben gedaan.