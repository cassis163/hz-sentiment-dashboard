Laat los mijn hand is de 4e roman van de Brit Edward Docx. Hoewel hij goede kritieken in zowel Groot-Brittannie als de Verenigde Staten ontving voor zijn eerdere boeken, is Laat los mijn hand pas zijn eerste werk dat naar het Nederlands is vertaald. Dirk-Jan Arensman is de vertaler.

De volgorde van de titelzin roept vragen op. Voor hoofdstuk 1 begint zijn deze vragen al beantwoord. De zin blijkt namelijk uit King Lear van Shakespeare te komen. De kaft belooft een verhaal dat recht het hart van de lezer in knalt. De ingrediënten maken deze aanspraak geloofwaardig. Een road novel over een ethisch dilemma, als euthanasie, in de familiesfeer.

Louis, jongste zoon van Larry Lasker bestuurt de camper tijdens de laatste reis van zijn vader naar een levenseindekliniek in Zurich. De vader lijdt aan ALS. Tijdens de reis is de hoop van zowel Louis als zijn vader dat de tweeling Ralph en Jack zich bij hen zullen voegen. Deze halfbroers van Louis zijn kinderen uit een eerder huwelijk van de vader. Als beide jongens zijn gearriveerd wordt de onderlinge strijd duidelijk. Vooral het verschil van rol die de vader heeft gespeeld in het leven van de tweeling ten opzichte van dat van de jongere Louis komt naar voren.

" Ik heb ergens gelezen dat de genen zo’n beetje de ingrediënten zijn,
en de gezinsomgeving analoog is aan hoe je ze klaarmaakt."

Hoewel de meningen van alle karakters worden weergegeven is het toch die van Louis die het vaakst wordt gehoord. Louis is de maanden voor vertrek mantelzorger van zijn vader geweest. Ralph en Jack hebben dit proces vrijwel niet meegekregen.

Op weg naar Zwitserland worden nog zoveel mogelijk hoogtepunten voor de vader aangedaan. Dit gebeurt vrijwel constant in een benevelde toestand. Er gaan behoorlijk wat luxe flessen wijn op. Deze nevel zorgt vooral als de tweeling is gearriveerd voor bizarre situaties niet in de laatste plaats omdat ze met zijn vieren in de kleine camper bivakkeren. Naarmate de eindbestemming nadert loopt de spanning binnen de familie op. Met name Jack heeft een duidelijke mening over de keuze van zijn vader.

De laatste reiskilometers leveren mooie passages op. Hoogtepunt is een bezoek aan een grot met prehistorische schilderingen. De vader heeft de route hier min of meer heengeleid omdat deze grot nog hoog op zijn wensenlijstje stond. Staat de race naar de uitgang die zich tussen de mannen ontspint aan het eind van dit bezoek voor de winnaar van het debat dat wordt gevoerd over de keuze van de vader? En wie wint er dan?

De schrijver biedt de lezer een handvat om de discussie over euthanasie aan te gaan. Toch blijft dit deel iets onderbelicht in het verhaal. Boventoon voeren de relaties onderling en dan vooral de rol die Louis in deze relaties toebedeeld heeft gekregen.

Ondanks de heftige problematiek van het verhaal wordt het nooit dramatisch. Met een lichte pen worden de zware onderwerpen op een soms komische manier beschreven. De discussies zijn doorspekt van intellectuele uitspraken van met name de vader. Duidelijk wordt dat niet de vader de leidende figuur in het verhaal is, maar verteller Louis. Is hij degene die de hand loslaat of is het juist zijn hand die losgelaten wordt?