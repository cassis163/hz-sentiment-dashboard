ALGEMEEN
Het verhaal leest als een trein. Letterlijk bijna, want van bij het begin neemt Florine ons mee op een treinreis. Naarmate je meer te weten komt over haar opmerkelijk levensverhaal, begrijp je ook beter hoe Vlamingen in 1940 binnen BelgiÃ« benadeeld en als tweederangsburgers behandeld werden.

INHOUDELIJK
Mensen die nieuwsgierig zijn naar ons verleden zullen dit verhaal zeker kunnen waarderen. De doelgroep zal voornamelijk uit mannen en vrouwen van middelbare leeftijd bestaan. De kern van het verhaal - de onderdrukking die de Vlamingen hebben ondergaan - is zeer herkenbaar, maar het gevoel gaat verder dan dat. Ook persoonlijke onderdrukking en gevoelens van minderwaardigheid - die velen in meer of mindere mate ervaren - zorgen ervoor zorgen dat lezers zich in de hoofdrolspelers zullen herkennen.
Het boek wordt voorts aangevuld met een reeks interessante geschiedkundige bijlagen.

STIJL
De inhoud plaatst het verhaal meteen binnen een ruimere historische context. Voor het eigenlijke verhaal zich ontplooit, kennen we reeds de achtergrond waartegen de gebeurtenissen zich zullen ontwikkelen, zodat we meteen "mee zijn".
Het verhaal begint vanuit het perspectief van Florine, gaat in hoofdstuk twee over naar de ervaringen van Edgard en verloopt vervolgens wisselend tussen dat van Florine en de verteller. Dat is wel even wennen, want enerzijds wordt de lezer sterk betrokken bij de leefwereld van Florine, anderzijds overschouwt hij regelmatig het toneel vanuit een vogelperspectief waarin emotie en beleving naar de achtergrond verdreven worden, hoe indringend sommige gebeurtenissen ook zijn.
Het voordeel van deze schrijfstijl is dat je verplicht wordt je te realiseren dat Florine hier enkel model staat voor ervaringen en belevingen die haar eigen persoon ver te buiten gaan. Het nadeel is dat je soms te ver van haar af raakt en het gevoel krijgt te maken te hebben met een relaas met een meer afstandelijke opsomming van de gebeurtenissen.

PERSOONLIJK OORDEEL
Het is duidelijk de bedoeling van de auteur om door het verhaal van Florine de achterstelling van de Vlamingen binnen de Belgische structuur aan de kaak te stellen en van daaruit de collaboratie van vele Vlamingen met Duitsland tijdens de Tweede Wereldoorlog te verklaren. Volgens mij gaat dit net iets te veel ten koste van het verhaal van Florine zelf. Vooral waar het de gebeurtenissen betreft die zich in haar persoonlijk leven afspelen, had ik graag gezien dat die meer vanuit haar eigen perspectief verteld werden.

Algemeen vind ik het boek zeker een aanrader: het leest vlot. Je wordt meegezogen in het verhaal en op het einde heb je ook echt het gevoel dat je de tijdsgeest zoals die binnen Vlaanderen onder de oorlogsjaren aanwezig was, beter begrijpt.