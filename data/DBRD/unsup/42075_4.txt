Schotland 1402: Muireall, de dochter van de heraut, is opgegroeid met kroonprins David en zijn zusje Mary. Ze heeft gevoelens voor David, maar een kroonprins kan natuurlijk niet met haar trouwen.
Het zijn onrustige tijden en de kroonprins wordt gevangen genomen en sterft in gevangenschap. Als de vader van Muireall ontdekt dat ze zwanger is, schopt hij haar letterlijk het huis uit.
Schotland 1424: Megan, de dochter van de wasvrouw, ontvangt uit handen van een stervende oude monnik een brief die haar wereld op zijn kop zet. Ze gaat op zoek naar de waarheid en komt daarmee terecht bij de Watervrouw in Haarlem, de zeemeermin…

In het begin van het verhaal moest ik even wennen aan dat er zoveel aan de gang was in het Schotland van de 15e eeuw, soms volg je gewoon niet helemaal wie er nou precies met wie in oorlog is bijvoorbeeld. Maar achterin het boek staat in het kort de geschiedenis van die tijd en dan blijkt dat Lydia het nog simpel gehouden heeft! Er was gewoon ontzettend veel gaande in de wereld (ook in Nederland, wat ook een grote rol speelt in het verhaal). Wel heel erg boeiend om een stukje van die geschiedenis tot leven te zien komen en er eventjes in mee te spelen. Want dat kreeg Lydia Rood voor elkaar: ik was daar en ik (be)leefde alles intens mee!

Net als in de voorgaande historische romans is ook hier de hoofdrol weggelegd voor een sterke, moedige, ietwat koppige jonge vrouw. Ik hou ervan! Vanaf het moment van de brief ligt haar wereld volledig op zijn kop en weet ze niet meer wie ze is en waar ze thuishoort. Niet in de Lage Landen, zo verschillend van haar Schotland, maar ook niet meer bij de wasserij. En geluk in de liefde heeft ze ook niet, want haar liefde lijkt onbereikbaar… Je gaat mee in Megans wanhoop, haar zoektocht naar wie ze is en haar hoop op een beter leven.

De dochter van de zeemeermin is een ontzettend boeiend en meeslepend verhaal, over een moedige jonge vrouw die haar weg zoekt in een zeer woelige wereld. Water en mythische waterwezens spelen een belangrijke rol in dit verhaal en de legendarische Watervrouw krijgt van Lydia Rood een gezicht. Niet alleen zij komt tot leven, maar ook de wereld van die tijd. Weer een heerlijke en zeer geslaagde historische roman dus!