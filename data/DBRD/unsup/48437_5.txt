'Lief van je' van Roxanne van Voorst is een roman die deels fictie is en deels gebaseerd is op waargebeurde verhalen van ex-militairen. De hoofdpersoon Rêve heeft haar broer Justin meegenomen naar een feest, maar vlak voordat ze naar binnen zullen gaan gaat Justin weg, springt hij van de Van Marelbrug en slaat op het wateroppervlak te pletter. Rêve voelt zichzelf schuldig aan zijn dood, maar hun ouders zeiden dat het lief van haar was geweest om haar broertje mee te nemen. En door haar schuldgevoel voelt ze zich verplicht om de missie van Justin af te maken, gaan strijden in Syrië.
In Syrië maakt ze gruwelijkheden mee die inherent zijn aan de oorlogen waar militairen naar uitgezonden worden. Ze maakt ook vrienden en kent eenzaamheid en angst. Eenmaal terug in Nederland worden de gevolgen van al die gruwelijkheden voelbaar en lijdt ze aan PTSS met alle nare uitingen daarvan.
'Lief van je’ is een rauwe roman die een diepe indruk achterlaat door de gevoelens zo trefzeker te verwoorden en de gebeurtenissen mee te laten beleven vanuit de ik-figuur. De beelden die geschetst worden zijn vaak op waarheid gestoeld. Achterin het boek wordt in de verantwoording precies aangegeven welke verhalen echt zijn en welke zijn ontsproten aan de verbeelding van de auteur.
Het is zeer de moeite waard dit aangrijpende boek te lezen, ook al om inzicht te krijgen in PTSS en de verregaande gevolgen daarvan. De angst, depressie en alertheid waarmee een ex-militair worstelt, worden levensecht beschreven. Het boek laat een diepe indruk achter.
Ik waardeer deze roman met vijf sterren.