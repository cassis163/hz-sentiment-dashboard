Deze literair/medische thriller van de Nederlandse schrijfster Carla de Jong is de opvolger van haar debuutroman en genomineerd voor de Gouden Strop.
Als Ragna Ooms in het ziekenhuis aan vergiftiging overlijdt start het onderzoek dat veel verdachten oplevert, maar weinig aanknopingspunten. Het Hilversumse TV wereldje, collega's in het psychiatrisch centrum waar zij kort geleden als assistent aan de slag gegaan is, haar man, vriendin en mogelijke minnaar komen wel in aanmerking als verdachten, maar een echt motief ontbreekt.
Dat het slachtoffer dochter is van een TV bn'er is voor de politie een vervelende bijkomstigheid. Dat het slachtoffer in de psychiatrie werkt, maar daarnaast ook zelf een psychiatrisch verleden heeft maakt de zaak nog complexer. Dit verleden kan tenslotte ook een rol spelen bij de moord.
Mogelijke verdachten komen en gaan, soms lijkt een dader, of daders voor de hand te liggen, zaak opgelost, maar toch ook weer niet. Verleden en heden blijken steeds in elkaar over te lopen, zijn verstrengeld met elkaar, maken het de speurders moeilijk, maar zorgen in hun combinatie uiteindelijk wel voor de verrassende ontknoping.
Hoofdrolspelers in de speurtocht zijn inspecteur Birgitta Reve en haar minnaar, tevens een van de verdachten, Anton Zwiers. Ze dienen beide verschillende belangen en hebben tegelijk een gezamenlijk belang. De relatie tussen beide hoofdrolspelers geeft het verhaal een extra en interessante laag mee met voldoende zwaarte waardoor hun verleden -een eerdere relatie met elkaar- niet ondergeschikt is of blijft aan het onderzoek, de plot en de medespelers in het drama, maar een duidelijk onderdeel ervan is. Hun rol in het geheel, de karakters en ontwikkelingen worden volledig en goed beschreven, krijgen een duidelijk eigen plek in het verhaal, zonder afbreuk te doen aan het recherchewerk, de moord en de verdachten; het neemt daadwerkelijk deel aan alle ontwikkelingen in het boek. De gekozen opzet om de lezer steeds in wisselende hoofdstukken vanuit perspectief en beleving van deze geliefden te laten zien geeft prettige afwisseling en een zekere mate van betrokkenheid en interesse in hun relatie, naast het zoeken naar de moordenaar. De personages gaan voor je leven en slepen je steeds vanuit hun kant van het geheel mee, terwijl het "whodunit" principe niet losgelaten wordt.

Een uitstekend uitgesponnen en vlot verhaal en een zeer terechte nominatie voor de gouden strop!