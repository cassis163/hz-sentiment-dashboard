verslapt nauwelijks en roept sterke beelden op. Grote klasse!,Harry Bosch is geobsedeerd door een nooit opgeloste moord. Het gaat om Marie Gesto die in 1993 spoorloos verdween. Hij heeft contact gehouden met haar ouders, had destijds een verdachte, maar kon niets bewijzen.
In 2006 krijgt hij een telefoontje. Er is een man gearresteerd en zijn naam is Raynard Waits. Hij wordt verdacht van twee moorden. In ruil voor de omzetting van de doodstraf naar levenslang wil hij bekennen dat hij destijds Marie Gesto heeft vermoord. Bosch is betrokken bij het verhoor. Hij ontdekt hierdoor dat hij destijds een belangrijke aanwijzing over het hoofd heeft gezien en voelt zich schuldig. Maar zullen de rechercheurs van Onopgeloste zaken haar graf vinden?
Michael Connelly bevestigt met Echo Park dat hij een begenadigd schrijver is. Het verhaal is spannend, verslapt nauwelijks en roept sterke beelden op. Bepaalde scènes zijn filmisch en dermate levensecht dat de gebeurtenissen bijna op het netvlies branden. Grote klasse!
Harry Bosch is een merkwaardige hoofdpersoon. Enerzijds deugt hij aan alle kanten, anderzijds glijden sommige gebeurtenissen langs hem af. Er zijn verwijzingen naar zijn jeugd die deze ambivalentie verklaren en begrijpelijk maken. Hierdoor worden zijn drijfveren en zijn veerkracht geloofwaardig en krijgt zijn personage diepte. Want Harry Bosch is onvermoeibaar en lijkt door een innerlijke motor te worden gedreven. Hij is als personage geloofwaardig, innemend en zou een goede reclamezuil zijn voor een stevige energiedrank. Onvermoeibaar vechtend tegen corruptie, belangenverstrengeling, eigen gewin en andere obscure praktijken. Het zit Bosch overigens allemaal heel erg mee in dit boek, maar een kniesoor die hierover valt.
Op de site van Michael Connelly voert de auteur een gesprek met Harry Bosch over Echo Park en valt ook de voice-mail van Bosch te beluisteren.
Verder geen woorden meer aan vuil maken. Een boek om non-stop uit te lezen en goed voor de volle vijf sterren.