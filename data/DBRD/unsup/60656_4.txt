Aan de prijs van slechts 1 € per pocket opent de krant Het Laatste Nieuws haar literaire sluizen om de abonnees en aanverwanten maximaal te laten genieten van het Agatha-Christie-festijn en dit gedurende vijfenzestig heerlijke werkdagen.

Ik had dus geen enkele reden meer om me niet aan te sluiten bij de ongetwijfeld talrijke Christie-nen die de aangeboden lectuur ongetwijfeld zullen koesteren al is het wellicht ook om 1m boekenplank te vullen.

Met Moord in de Oriënt-Expres start de reeks onder het nr 1.

Landgenoot Hercule Poirot krijgt al direct een serieuze kluif voorgeschoteld om uit een dozijn mede-reizigers van diverse nationaliteiten en gezindten de moordenaar te vinden van een heel erg stoute crimineel.

Uit de wirwar van verklaringen, gegevens en situaties waarbij Poirot serieus wordt beduveld, belogen, in de maling genomen en op het verkeerde been gezet, leidt hij de versufte lezer uiteindelijk met schijnbaar gemak naar de ontknoping.

Nr 1 smaakt naar nog en goed begonnen is half begonnen. Nog vierenzestig stuks te gaan.