Rutger bakt feestelijk is het tweede boek van Heel Holland bakt winnaar, Rutger van den Broek. Wat is er nu leuker dan voor feestelijke gelegenheden met en voor elkaar te bakken. Met de feestdagen in aantocht dus een prima cadeau voor in de schoen of onder de boom.
Het bakboek begint met de algemene informatie zoals bakbenodigdheden, bakbegrippen en -technieken, basisingrediënten, tips en trucs. Verder zijn de recepten in vijf hoofdstukken verdeeld. In het hoofdstuk Brunch vind je broodrecepten waaronder de Kerststol, maar het hazelnoot-vijgenbrood heeft mij nieuwsgierig gemaakt. De ingrediënten staan overzichtelijk naast de beschrijving van de bereiding.
Bij ieder recept heeft Rutger een persoonlijk berichtje geplaatst. Bij de koffie bestaat uit recepten voor koekjes en cakejes. Er staat een winterse versie van de Victoria sponge cake tussen met stoofpeertjes in plaats van de traditionele met aardbeien, deze gaat op mijn nog te maken lijstje.
Zoek je nog een recept voor het kerstdiner, voor het dessert is er keuze genoeg. De aardbeientiramisu, citroentaart, gepocheerde peer met mascarpone en crumble zien er allemaal verrukkelijk uit. We hebben helaas maar twee kerstdagen, voor mij hadden het er wel negen mogen zijn. Tenzij we het menu natuurlijk ook alleen maar uit desserts laten bestaan. Negen gangen bestaande uit alleen maar desserts, hmmmmm hemels.
Tot besluit is er een hoofdstuk voor bij de bubbels, met de klassiekers appelbeignets en oliebollen. De sneeuwballen gaan ook op mijn nog te maken lijstje. Als laatste zijn er nog basisrecepten en instructies voor het  bereiden van brooddeeg, temperen van chocolade en blind bakken.
De keuze voor een recept is nog nooit zo moeilijk geweest, maar ik heb uiteindelijk voor het hazelnoot- vijgenbrood gekozen. De verrukkelijke dessertrecepten ga ik binnenkort ook proberen, dat worden veel etentjes met vrienden.

Hazelnoot-vijgenbrood
Voor 2 broden
Dit brood is onweerstaanbaar lekker met oude kaas of brie, maar ook met zoetigheden als jam en honing smaakt het heerlijk!

Ingrediënten
Voor het voordeeg:
100 gr volkorenmeel
100 ml water
1 mespuntje gedroogde gist

Voor het deeg:
150 gr volkorenmeel
250 gr bloem
200 ml karnemelk, lauwwarm
7 gr gedroogde gist
1 el vloeibare honing
10 gr zout
125 gr hazelnoten
200 gr gedroogde vijgen in stukjes

Bereiding
Begin voor dit brood de avond van tevoren. Doe de ingrediënten voor het voordeeg in een schaal en roer het goed door. Dek de schaal af met plasticfolie en laat het deeg minimaal 12 uur op kamertemperatuur staan. Voeg de volgende dag het volkorenmeel, de bloem, de lauwwarme karnemelk, de gist, de honing en het zout aan het voordeeg toe en kneed het geheel tot een soepel deeg. Voeg aan het einde van de kneed tijd de stukjes vijg en hazelnoten toe en laat het deeg vervolgens 1 uur rijzen in een afgedekte schaal op een warme plaats.
Verdeel het deeg in twee bollen en dus beide bollen plat tot een vierkant van ongeveer 25 centimeter. Rol de deeglappen op tot twee langwerpige broden. Leg deze met de naad naar beneden en met voldoende tussenruimte op een met bakpapier beklede bakplaat. Laat de broden een uur rijzen op een warme plaats.
Verwarm de oven voor op 200°C en bak de broden in 30 tot 35 minuten gaar. Laat de broden afkoelen op een rooster.

Zelf brood maken is altijd een langdurig proces, aangezien het meerdere malen moet rijzen. Je huis gaat er wel heerlijk van ruiken en is het erg moeilijk het brood niet onmiddellijk aan te snijden zodra het uit de oven komt. Het is leuk om brood zelf te maken, maar ik kan me voorstellen dat dit niet voor iedereen opgaat. Gelukkig staan er nog veel recepten in het boek van Rutger die niet zo veel tijd in beslag nemen. Het boek doet zijn naam eer aan want feestelijk is het zeker, en als ik er zo door heen blader krijg ik heel veel zin om te bakken. Een leuk cadeau voor de feestdagen, maar nog leuker om de recepten te maken voor de feestdagen.