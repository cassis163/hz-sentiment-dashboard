Met straatlengtes voorsprong is dit het beste boek wat ik van Karin Slaughter heb gelezen en dat is alles wat in Nederland is uitgegeven. Op geen enkele wijze worden Sara en Jefferey in dit verhaal gemist omdat Will, John, Angie en Michael die rol moeiteloos overnemen. Op bijna onnavolgbare wijze weet Karin Slaugther de karakters van deze personages uit te diepen en met groot realisme, menselijk echt over te laten komen.
Dat maakt dit boek niet alleen spannend maar geeft tevens een duidelijke weergave van oorzaak en gevolg van fouten in de opvoeding. Zij legt het oorzakelijk verband tussen dramatische ontsporing van menselijke gedrag op latere leeftijd en opvoeding in de kindertijd op bijna wetenschappelijke wijze uit.
Door middel van flash-backs uit de kindertijd van de karakters weet ze begrip voor de reactie op latere leeftijd te creëren terwijl het geheel gewoon een spannend boek blijft.
Daarbij passen de schijnbaar losse elementen van het verhaal zo nauwkeurig op en in elkaar dat daarmee tevens de bevestiging is gegeven dat de ontwikkeling van de verhaallijn met grote precisie heeft plaatsgevonden.
Van mij heeft ze dikke 5 sterren verdiend waarbij dit vanzelfsprekend tot gevolg heeft dat eerdere titels van haar die ik ook dezelfde beoordeling heb gegeven, wellicht met een sterretje minder genoegen moeten nemen.