Toen ik dit boek voor het eerst zag werd het op Goodreads een mix tussen Pokemon en de Hongerspelen genoemd. Ik als trouwe Pokemon en de Hongerspelen -fan was hier gelijk door geboeid en ik heb het boek dan ook meegenomen toen ik hem in de boekwinkel zag liggen.

Het verhaal gaat over Tella die na een mysterieus doosje gekregen te hebben verzeild raakt in een wedstrijd waarbij ze een medicijn voor haar doodzieke broertje kan winnen. Gelukkig hoeft ze hier niet alleen de strijd aan te gaan met alle tegenspelers want ze heeft haar Pandora, net als iedere andere speler van de Zwavelloop. Dit is een dier met speciale krachten.

Tella moet zien te overleven in verschillende ecosystemen om naar de volgende rondes te gaan. Dit gaat natuurlijk niet zonder problemen en ze maakt onderweg van haar tegenstanders ook nog eens vrienden, of bondgenoten. Het is lekker vlot geschreven en ik was er ook zo doorheen. Ik kan niet wachten tot ik deel twee in mijn handen heb!

Zeker een aanrader voor iedereen die van een beetje actie houdt.