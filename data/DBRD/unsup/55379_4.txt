Het eerste wat je ’s ochtends doet, is waarschijnlijk checken of je nog mail hebt. Vervolgens lees je het nieuws en kijk je even snel of je iets op Facebook gemist hebt. Al die tijd besef je niet dat je kostbare tijd aan het ‘verspillen’ bent. Dat zorgt ervoor dat we het veel te druk hebben en dat de dag te weinig uren heeft. Maar is dat wel zo? Of maken we het onszelf veel te druk?

En dat is een vraag die ik me tijdens het lezen van Nooit meer te druk van Tony Crabbe meerdere malen heb gesteld. Maak ik het mezelf druk of heb ik het ook echt druk? Met drie bedrijven, een hbo-studie en twee husky’s in huis, mag ik best stellen dat ik een gevuld leven heb. Een leven waar veel mensen al moe van worden als ze naar mijn dagindeling luisteren. Maar is die wel zoveel anders dan de dagindeling van iemand die gewoon voor een baas werkt? Dat is een vraag die Tony zichzelf in het boek stelt, maar door middel van praktische vragen en tips ook aan de lezer stelt.

Het antwoord waar ik op kwam tijdens het lezen van Nooit meer te druk is als volgt: Nee. Ik sta vroeg op om met de honden te wandelen. Werk 4 uur. Wandel weer even met de honden. Werk 4 uur en mijn ‘vrije’ avond staat te beginnen. Toch heb ik soms het gevoel dat de drukte me overvalt. En daar komt Nooit meer te druk bij van pas. Dit boek laat je namelijk inzien dat je het zelf zo druk maakt. En dat je vaak denkt dat je het drukker hebt dan dat je het daadwerkelijk hebt. Een van de manieren waarop Crabbe dat aangeeft, is door middel van voorbeelden uit zijn eigen leven te geven.

Een mooi voorbeeld is dat Tony Crabbe al heel lang een boek wilde schrijven, maar hier niet aan toe kwam in zijn drukke leven. Zijn gezin snakte ook naar aandacht en hij wist het allemaal niet meer te combineren. Daarnaast voelde hij ook nog eens de druk van iedereen om hem heen op social media. En dan dacht-ie nog niet eens aan al die mailtjes die steeds binnen kwamen. Volgens Tony was zijn leven veel te druk. En het feit dat hij ervaringsdeskundige is met het onderwerp, maakt dat hij begrijpende, pakkende en herkenbare situaties uit zijn, maar ook uit ons leven, pakt. Het is dus heel makkelijk om de tips en ervaringen van deze man aan te nemen. Hij begrijpt het immers helemaal.

Maar waarom liet hij zijn leven en vooral zijn vrije tijd beïnvloeden door anderen en social media? Waarom moest hij 24/7 paraat staan voor zijn baas? Waarom kon die mail niet tot morgen wachten? Deze vragen schieten door je hoofd tijdens het lezen van dit boek. En je verwacht een antwoord. En die krijg je dan ook. De tip van Crabbe om ’s ochtends op te staan en pas de mail te checken na het ontbijt heb ik meteen ingezet. Ook check ik mijn telefoon niet meer voor het slapen gaan, ook op advies van Tony. En wat blijkt? Mijn nachtrust is enorm verbeterd.

Crabbe zegt niet dat de mobile aanwezigheid slecht is. Integendeel. Hij is gek op alle technologische ontwikkelingen. Maar deze ontwikkelingen en erbij willen zijn en horen, geeft wel stress. Stress die onnodig is en waar je zelf iets aan kunt doen. Pas als je dat snapt, kun je de uitspraak ‘Nooit meer te druk’ gaan hanteren. 

Zo ver ben ik nog lang niet. Aan het eind van de maand is het altijd nog even stress. Maar de handvaten die Tony Crabbe biedt in Nooit meer te druk zitten altijd in mijn achterhoofd. Want elk klein beetje stress dat je kunt verminderen, is weer een beetje minder druk. En daar ben ik Tony Crabbe dankbaar voor.