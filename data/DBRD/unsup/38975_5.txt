‘Verraad’ is het vervolg op de bekroonde debuutroman ‘Machtsstrijd’ van Wouter Helders. In dit vervolg werkt de Vlaamse Sofie Lafleur als oorlogsverslaggeefster in Mali. Zij ontmoet daar sergeant David Morgenstern, een Nederlandse commando.

“Zijn kapitein was onvermurwbaar geweest toen David hem via de beveiligde satelliettelefoon op de hoogte had gebracht van het gesprek met Khali. Ze moesten naar Tigharghar. Er was momenteel weinig dreiging volgens de inlichtingenrapporten en bovendien zou het een goede test zijn voor het nieuwe voertuig waar ze in reden.”

Wanneer Sofie nog maar net is teruggekeerd in België, raakt David tijdens een aanslag op een patrouille, levensgevaarlijk gewond. Een paar dagen later ontvangt Sofie een raadselachtige foto van een anonieme afzender. Een van de mannen op deze foto herkent zij onmiddellijk als Chris Hurkman, de CEO van Hurkman & De Graaff, een door schandalen geplaagd Nederlands mijnbouwbedrijf waarmee ze nog een issue heeft op te lossen. Gedreven door wraakgevoelens jegens de man die haar twee jaar eerder heeft verraden, besluit Sofie in de zaak te duiken. Lukt het Sofie om helderheid te krijgen in deze kwestie? Je leest het in ‘Verraad’.

“Hij wees kwaad Cecils kant op en vuurde nog een aantal Spaanse termen op hem af die hij niet begreep. De gebalde vuist die zijn kant op kwam, begreep Cecil wel en hij dook handig onder de inkomende arm van de man door.”

Er schuilt een zeker gevaar in het voortborduren op een verhaal en op personages in een opvolgend boek; zeker wanneer het eerste boek zó populair was als het debuut van Helders. Enfin, die ‘angst’ kon ik al snel aan de kant schuiven aangezien Helders erin geslaagd is een waardig opvolger van zijn bekroonde debuut te schrijven.

“Hoe kon je! Schreeuwde ze kwaad, terwijl Hein haar nog steeds vasthield. Je hebt die jongens de dood in gestuurd en waarom?”

De personages die Helders laat terugkeren in ‘Verraad’, geeft hij nog wat extra’s mee ten opzichte van zijn eerste boek. Zo is Sofie inmiddels moeder geworden en dat heeft haar verzacht qua karakter. Maar ook de nieuwe hoofdrolspelers in dit boek, zoals bijvoorbeeld sergeant David Morgenstern, worden zeer geloofwaardig ten tonele gevoerd.

De schrijfstijl van Helders heeft niets in kwaliteit ingeboet; integendeel. Helders schrijft vlot en direct. Zijn stijl past uitstekend bij het genre van een actiethriller. De diverse cliffhangers die Helders toepast zijn goed gedoseerd en geven het boek een extra spanningselement.

Kortom, een zeer boeiende actiethriller die door de vele actiescenes én het feit dat het boek een vrouwelijke hoofdpersoon kent, door zowel mannelijke als vrouwelijke lezers, zeer gewaardeerd zal worden.

Over de auteur
Wouter Helders deed een specialistenopleiding aan de Koninklijke Militaire Academie en werd militair journalist. Hij debuteerde met het bekroonde ‘Machtsstrijd’.

Uitvoering
Karakter Uitgevers B.V.
ISBN10 9045213133
ISBN13 9789045213132
Paperback, 320 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/