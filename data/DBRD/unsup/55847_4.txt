Moeders van Anderen is het verhaal van Nico en Kine die opgroeien met een alcoholverslaafde moeder. Een moeder, die zoals de meiden zeggen, eigenlijk meer dan één moeder is. Een verhaal over een moeder die machteloos is in de opvoeding van haar kinderen en het verhaal van Kine en Nico, haar dochters, die veel te vroeg en te snel volwassen hebben moeten worden.

Moeders van Anderen is het debuut van Mirthe van Doornik en is zeker een waardig debuut te noemen. Op een sterke, bijna fragmentarische wijze vertelt van Doornik het verhaal van de zusjes vanaf 1997 en hoe ze op zijn gegroeid. Over de afwezigheid van hun vader en de pogingen van hun tante om ze wat verlichting te geven. We springen met de zussen mee door de jaren en krijgen meermaals hun ervaringen met het gezin waarin ze opgroeien te lezen.

Van Doornik presteert het om de feiten objectief te vermelden. Het boek is geen pure klaagzang tegenover het alcoholisme van de moeder maar vertelt ook over de goede kanten van moeder in de ogen van haar dochters. De zussen ontwikkelen zich, hoewel ze erg op elkaar aangewezen zijn, op een andere manier die ook vlot en goed uitgewerkt zijn. Toch mis je wel informatie door de tijdsprongen die van Doornik maakt waardoor er toch een en ander ter interpretatie, en met vraagtekens achterblijft.

Het totaalbeeld is een luchtig boek over een ernstige situatie. Met een vlotte pen geschreven en daardoor weg te lezen op een manier die je niet zou verwachten bij een boek met een ernstig thema als deze.