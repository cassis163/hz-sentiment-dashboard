In de spannende proloog zit een vrouw opgesloten in een oude cel in Rome. Ze zou ‘het Genootschap’ verraden hebben en iets belangrijks verborgen hebben; de brieven van Michelangelo, waarin informatie staat die heel belangrijk is voor het Genootschap (en voor de Kerk).
De brieven zijn bij de Nederlandse Emilia en zij en haar familie zijn hun leven niet meer zeker zolang ze de brieven niet aan het Genootschap geeft. Maar ondertussen heeft Emilia een beetje inhoud ontcijferd en weet ze teveel. En niet alleen het Genootschap zit achter haar en de brieven aan…
Tussendoor lees je het spannende verhaal van Angelina en Michaël in het 16e eeuwse Florence, Rome en Venetië. Er is oorlog en ze zijn hun leven niet zeker, zeker niet met de kostbaarheden die ze van hun overleden moeder hebben meegekregen, kostbaarheden die iets te maken hebben met Michelangelo. Ze moeten zien te overleven in een gevaarlijke tijd…
Fijn om weer terug te zijn bij de moedige Emilia en in het 16e eeuwse Italië van Michelangelo. Ik had helaas wel een beetje het idee dat ik teveel kwijt was van de vorige boeken, ik had even de tijd moeten nemen om info terug te halen voor mezelf (mijn eigen probleem hoor, ik heb sinds het tweede deel alweer zoveel boeken gelezen). Gelukkig kwam er in de loop van het verhaal wel langzaam weer wat terug, voldoende om het te kunnen volgen. Maar: lees deze boeken dus wel op volgorde, niet als losstaande boeken!
Wel had het verhaal me meteen weer vanaf de proloog in zijn greep en wilde ik alleen maar doorlezen om te weten hoe het met Emilia zou aflopen in het heden en met Angelina en Michaël in het verleden. De verhaallijnen werden weer fijn afgewisseld, waardoor de spanning er flink in bleef zitten. En pas in de epiloog vielen de laatste puzzelstukjes op hun plek…
Een meeslepend en super spannend derde deel! Vol actie, avontuur, stoere vrouwen en boeiende historie. Jammer dat er een einde aan een reeks met deze fijne verhaallijn komt! Op naar een volgend historisch avontuur?!