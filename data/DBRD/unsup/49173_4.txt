Recensie Hart-slag

Door een noodlot in hun jeugd zijn Jasper en Sam naar elkaar toegegroeid en is er een bijzondere hechte vriendschap tussen die twee ontstaan. Jasper is een jongen die graag aan de verwachtingen van zijn ouders wil voldoen, hij wil vooral zijn vader niet teleurstellen. Jasper werkt zich hiervoor uit de naad wat uiteindelijk ten koste gaat van zijn gezondheid. Wanneer de ontzettend vermoeide Jasper Sam naar huis heeft gewandeld en aangeeft dat hij ondanks zijn vermoeidheid toch nog die avond te gaan basketballen blijft een bezorgde Sam achter. Sam krijgt die avond een heftig voorgevoel dat er iets mis is met Jasper. Ondanks dat ze door de val van de trap eerder die avond ongelofelijke hoofdpijn heeft en zich slecht voelt wil Sam koste wat het kost naar Jasper toe. De sneeuw trotserend wordt Sam naar het sportcomplex gebracht en bij binnenkomst ziet Sam dat haar voorgevoel waarheid is geworden. Jasper ligt doodstil op de grond. Ze hoort de sirene’s van de ambulance al dichtbij en weet dat Jasper naar het ziekenhuis zal worden gebracht. Wat er ook gebeurd, ze gaat met de ambulance mee! 
Sam die met haar dikke buil en blauwe uitslag er zelf ook slecht uit ziet gaat zich tijdens wachten in het ziekenhuis steeds slechter voelen maar wil zich sterk houden. Dit lukt tot het moment dat ze over de schoenen van Jaspers vader heen kotst. Sam wordt dan ook gelijk meegenomen voor onderzoek. Twee zieke vrienden waarvan een heel ernstig die nog maar kort te leven heeft. Die nog zo’n mooie droom te verwezenlijken heeft maar daar zich nooit voor heeft ingezet. Alles op alles wordt gezet om die droom te realiseren ook al moeten hier verschillende complotten voor worden gesmeed.......

Wat een heftig verhaal! Zo mooi, ontroerend, knap en makkelijk leesbaar geschreven door Joanne Carlton ( Sandra J. Paul), zorgt er voor dat ik zo in het verhaal zit dat het verschillende emoties oproept. Verdrietige momenten om de heftigheid van de ziekte die een van de beiden treft en die een fatale afloop voorspelt. Maar ook boosheid en verbazing toen ik er achterkwam hoe het verhaal nu werkelijk in elkaar zit en hoeveel leugens er zijn verteld. Verdrietig dat de een zichzelf helemaal wegcijfert voor de ander. Dit alleen maar uit liefde ten goede van de ander zodat deze zich volledig inzet om een droom te realiseren. Naast de droom die de 'hoofdrol’ heeft in dit verhaal wordt er ook nog een andere fantastische droom gerealiseerd. Wat mij dan ook nog wel een extra heftig kippenvelmoment heeft bezorgd. Uiteindelijk blijkt niets zoals het lijkt en heeft het verhaal een verrassend emotioneel einde. 

Dit boek krijgt van mij 4,5 ster