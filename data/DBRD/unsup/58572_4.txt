Wat te doen als iemand sterft is reeds de 14de thriller van Nicci French en een absolute bestseller in 2008. “Spannend als vanouds!”, “Een sympathieke en aantrekkelijke psychologische roman!”, “Verreweg de beste Nicci French in jaren!” Ik ben het er volledig mee eens.

De naam Nicci French verwijst naar het Britse echtpaar Nicci Gerrard en Sean French. Dit beroemde duo schreef in totaal 15 psychologische thrillers, waarvan er veel in de prijzen zijn gevallen. Hun eerste triller, Het geheugenspel, werd gepubliceerd in 1997, gevolgd door Het veilige huis, dat in 1998 werd gepubliceerd. De jaren nadien schreef Nicci French bijna elk jaar één thriller. Wat te doen als iemand sterft is reeds hun veertiende psychologische thriller dat in 2008 uitgebracht werd.
Het verhaal draait om het hoofdpersonage, Ellie. Ze krijgt aan het begin van het verhaal nieuws van twee politieagenten dat haar man, Greg, is omgekomen in een auto-ongeval. Wanneer ze haar vertellen dat Greg geen veiligheidsgordel droeg, er geen remsporen te zien zijn en hij omkwam met een onbekende vrouw, een zekere Milena Livingstone, is ze er zeker van dat er meer achter zit. Velen zijn ervan overtuigd dat haar man een geheime relatie had met de vrouw waarmee hij verongelukte, maar dit kan Ellie maar moeilijk geloven. Ze is er zeker van dat er iets niet klopt en dus start ze haar zoektocht naar de waarheid in plaats van zich in haar verdriet te storten. Ze doet er alles aan om te ontdekken wat er gebeurt is met haar man. Zo maakt ze een schema van Greg’s leven in de week voor het auto-ongeval om erachter te komen of er een moment was waarop hij met die vrouw zou geweest zijn, nadien maakt ze er ook een van Milena om ze met elkaar te vergelijken. Bovendien zoekt ze de man op van de onbekende vrouw, liegt ze tegen haar vrienden en verandert ze zelfs van identiteit. Door al dit slaagt Ellie erin om dichter bij de waarheid te komen.

Gedurende het hele verhaal kijk je door de ogen van het hoofdpersonage Ellie, waardoor je al haar gevoelens en gedachten kent. Dit zorgt ervoor dat je je zeer goed kan inleven en dat je net zoals haar heel nieuwsgierig bent naar de waarheid en mee begint na te denken over wat er gebeurd kan zijn. Verder wordt de psychologie van Ellie zo geloofwaardig en overtuigend beschreven dat je haar gevoelens deelt en medelijden krijgt met haar wanneer niemand haar serieus neemt. Ondanks alles blijf je met haar meeleven.Dit komt omdat je het hele verhaal door haar ogen hebt gevolgd en je tot in detail weet wat zij doormaakt. ‘Wat te doen als je sterft’ is een psychologisch verhaal waarmee Nicci French het taboe van de huilende, jonge weduwe doorbreekt.

Wat te doen als iemand sterft is een boek waarin de spanning traag op gang komt, maar uiteindelijk een gedurfd slot heeft. Het is een combinatie van een thriller en een psychologisch spel waarbij volgende vraag centraal staat: “Wat is het je waard om de waarheid te kennen?” (Nicci French, 2008) Dit is tenslotte waar het boek om draait.