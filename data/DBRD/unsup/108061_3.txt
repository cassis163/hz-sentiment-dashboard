Hoofdpersoon Frank Eggers is directeur van een basisschool. Zijn leven is gestructureerd en voorgeprogrammeerd sinds zijn scheiding. De scheiding werd veroorzaakt door een traumatische gebeurtenis: de dood van zijn zoon Benno. Het verhaal begint wanneer zijn andere kind, Jacintha, hem beschuldigd van een ernstig misdrijf dat ze zich plotseling herinnert. Het dagelijkse leven van Frank wordt ondermijnd, hij kan zijn werk niet meer uitoefenen en bijna iedereen laat hem vallen. Hij raakt zelf steeds meer in de knoop en komt tot beslissingen die hem duur komen te staan.

De boeken van Appel ademen altijd een groot klootjesvolk-gevoel uit. Zijn verhalen gaan over gewone mensen, in gewone buurten, met een gewoon dagelijks leven. Het leven van hoofdpersoon Frank is behoorlijk saai en de gebeurtenissen die plaatsvinden maken dat Frank compleet wegdrijft in een poel van treurnis en leegheid. De beklemmende eenzaamheid die Appel beschrijft is treffend weergegeven. Frank is tegelijkertijd een zielig meelijwekkend als een irritant persoon. Je begrijpt zijn frustraties en onmacht. Maar zijn onvermogen om te communiceren en zijn akelige structuurtjes maken ook dat je de mensen in zijn omgeving en hun beschuldigingen begrijpt. Wat Appel mooi neerzet is de constante twijfel die iedereen heeft en dus ook de lezer bekruipt. Is Frank nou wel of niet schuldig? Het thema hervonden herinneringen is actueel en sluit mooi aan bij huidige discussies over de dilemmas die hierbij horen.

Appel schrijft heel toegankelijk en zijn boeken zijn bijna altijd makkelijk weg te lezen. Toch is dit soms ook een bezwaar wat je kan hebben tegen zijn boeken. Het verhaal is en blijft relatief simpel en Appel zoekt geen ingewikkelde stijlvormen om het geheel in te verpakken. Hierdoor doet dit boek soms aan als het leven van de hoofdpersoon: wat mistroostig en saai. Toch blijft het verhaal de nieuwsgierigheid wel prikkelen en is het goed om te zien hoe de puzzelstukjes aan het eind op hun plek vallen. Het verhaal is rond, al is de afloop niet voor iedereen even prettig. Een makkelijk weg te lezen boek, met een vleug spanning en een bijzonder interessant thema.