Saeculum (uitspraak: [See-koe-loem], Latijn voor ‘leefwereld’/’aards bestaan’) is Urula Poznaski's opvolger van Erebos. Géén vervolg en ditmaal echt bedoeld voor de iets oudere lezer (15+). Wel minstens net zo spannend en meeslepend.

Opnieuw speelt Poznanski met de vervaging tussen spel en werkelijkheid. Een groep studenten gaat voor vijf dagen ‘larpen’ oftewel een live rollenspel spelen. Illegaal toeven ze in de bossen ergens in de middle of nowhere en zijn ze volledig verstoken van alle moderne faciliteiten. Ze bevinden zich helemaal in de door hen verkozen veertiende eeuw. Arts in opleiding Bastian heeft de eer met de groep mee te mogen. De aanvankelijke euforie vervaagt echter al snel als de idylle onherroepelijk verscheurd wordt door de eerste verdwijning van een van de spelers. Meer desastreuze voorvallen volgen. Een duidelijke verklaring is er niet: Hebben ze een spelbreker in hun midden of worden ze van buitenaf gesaboteerd? En als hun terugkeer naar de eenentwintigste eeuw bemoeilijkt wordt rijst onwillekeurig ook de vraag: wat heeft de beruchte middeleeuwse doem van twee rivaliserende broers en hun gruwelijke bloedcrypte met hen te maken? Opgehitst door de ‘heks’ Doro komt het verleden angstaanjagend meer en meer tot leven en wordt de werkelijkheid minder reëel.

Saeculum is geen traditionele tijdreis noch een simpel ‘middeleeuwtje spelen’. Het is een waar geworden nachtmerrie waarin individuen in het nauw, opgedreven door een charismatisch leider voor een onwaarschijnlijke, buitengewoon gruwelijk en fatale daad als groep komen te staan. De anonieme dood is hun metgezel- iets wat kiezen soms griezelig gemakkelijk blijkt te maken.
Een complex en geweldig geslaagd boek. Het verhaal en de spanning doen in de verte denken aan een mix van films als The Game, de bloedstollende filmklassieker The Blair Witch Project en het verstikkende The Hole. Saeculum leest als een rit met de TGV waarbij je af en toe aan de noodrem moet trekken om niks te missen. Eenmaal eindpunt bereikt wil je de hele reis dan ook liefst meteen helemaal opnieuw beginnen. Een opvallend aannemelijk en treffend reëel anti-sprookje. Zonder meer een aanbeveling!