Giulia Enders heeft een informatief, open en vooral vrolijk boek geschreven over onze spijsvertering. Ze neemt de lezer mee op reis door ons spijsverteringsstelsel en vertelt enthousiast over misschien wel ons allerbelangrijkste orgaan: De darmen. Vol feiten, fabels, grapjes en de meest recente onderzoeken verhaalt ze over de belangrijke functie van de darmen in ons lichaam, en de rol van deze darmen op ons brein. Giulia vertelt niet alleen over de reis van een hap taart van hap tot plons maar gaat ook uitvoerig in op onze poep. De samenstelling, de kleur, frequentie maar ook dat hurken de meest natuurlijke toiletpositie is en het belang van kijken naar je poep (dus draai je regelmatig even om).
De darmen zijn een belangrijke adviseur van onze hersenen. Allergieën, gewicht en zelfs emoties zijn er nauw mee verbonden. Een verkeerde balans in je darmflora kan zelfs samenhangen met overgewicht, depressie en alzheimer. Sinds kort is het mogelijk om het DNA van onze darmflora te analyseren en te kijken welke bacteriën we allemaal meedragen en wat ze uitvreten. Zo is inmiddels duidelijk dat iedereen zijn unieke mix van darmbewoners heeft, en dat we de mensheid in ‘darmtypen’ kunnen indelen.
Giulia Enders vertelt vol passie over ons darmstelsel en weet te boeien tot de laatste bladzijde. Ze neemt ons mee door de slokdarm, langs de kronkelige dunne darm, de mollige dikke darm en de nutteloze blindedarm. Onderwijl verhaalt ze over voeding, de wereld van de micro-organismen, het immuunsysteem en onze bacteriën, de ontwikkeling van de darmflora en het belang van probiotica. Het boek is een lofzang op de darmen en het is duidelijk dat Enders er door gegrepen is! In Duitsland (land van herkomst van de auteur) heet het boek Darm mit charme en dat dekt beter de lading.
Giulia Enders (1990) heeft haar studie geneeskunde bijna afgerond. In 2012 won zij de science slam. Dit boek is haar debuut en in Duitsland is het een enorme hit; in een half jaar zijn er al meer dan 800.000 exemplaren verkocht! Sinds haar verschijnen bij RTL Late Night en Humberto Tan is ook Nederland in de ban van De mooie Voedselmachine.
De illustraties van het boek zijn geheel passend bij de inhoud; grappige en vrolijke tekeningetjes, kleurrijk en uitnodigend en in het midden van het boek zelfs een klein boekje speciaal over poep. Zus Jill is verantwoordelijk voor de illustraties.