In de Grift, een riviertje in natuurgebied De Blauwe Kamer, wordt door een duikteam een lijk gevonden. Het blijkt Callista de Vries te zijn die sinds twee dagen als vermist te boek staat.
Rechercheur Bram Petersen en zijn rechercheteam hebben al vrij snel een verdachte op het oog. Maar het lijkt er niet op dat hij de dader is en verder speurwerk levert verschillende verdachten op.

Als bij John van Keeken, assistent van Bram, plotseling zijn vader op de stoep staat, weet hij niet hoe hij het heeft. Hij heeft een slechte jeugd gehad, is mishandeld door zijn vader en heeft nooit meer contact met hem gehad. Zijn vader blijkt meer te weten van de moordzaak en beweert dat hij weet wie de dader is...

Dit is weer een superspannend boek van Books. Doordat je als lezer steeds weer op een ander spoor wordt gezet, weet je tot op het laatst niet wie de dader is. Het is ook boeiend om over het priv√©leven van John en Bram te lezen. Bram krijgt heel wat voor zijn kiezen wat zijn vrouw betreft en het einde van het boek is dan ook dramatisch te noemen. Het is jammer dat het nog een jaar duurt voor het volgende boek uitkomt, want je blijft met de vraag zitten hoe het verder gaat.

Het is ook interessant dat de auteur vier verwijzingen naar gebeurtenissen die echt hebben plaatsgevonden in het boek heeft verwerkt. Door te googelen kwam ik erachter in welk jaar het verhaal speelt.
Een groot pluspunt van de boeken van Books vind ik dat er geen vloeken worden geciteerd.
Het is onbegrijpelijk dat zijn boeken nog steeds niet door de grote boekenketens worden verkocht.