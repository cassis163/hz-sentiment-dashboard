In ‘Denken aan vrijdag’ wordt een man vermoord aangetroffen in de Theems. Al snel wordt Frieda Klein verdacht. Ze slaat op de vlucht en probeert de waarheid te achterhalen.

Ook in dit deel van de serie wordt het personage van Frieda Klein weer sterk neergezet. Ze gaat op een aparte manier met haar vrienden om en gaat zelfstandig op onderzoek uit in een moordzaak waar ieder weldenkend mens zou samenwerken met de politie. Ze maakt onbegrijpelijke beslissingen en komt niet altijd sympathiek over, maar is wel een heel boeiend personage. Ook dit boekt wekt weer de indruk dat ze een geheim met zich meedraagt en dit wat maakt dat je meer over haar wilt weten.

Net als in de andere delen van deze serie was ook nu weer het plot minder interessant. Alleen het einde is echt spannend, de rest is soms wat langdradig. Het motief van de moordenaar is wat ongeloofwaardig en niet heel spectaculair. Wat het verhaal vooral spannend maakt is de (kleine) terugkerende rol van Dean Reeve, de rode draad uit de Frieda Klein serie. Ook nu weer wordt de suggestie gewekt dat hij iets van plan is met Frieda waardoor je het volgende deel weer móet lezen.

Kortom, een aardig maar niet heel spectaculair boek waarin het personage Frieda Klein en het mysterie rond Dean Reeve de sterkste punten zijn.