Een vriendengroep die na verloop van tijd is doodgebloed leeft met de herinneringen vanuit het verleden.

Ze komen bijeen op oudejaarsavond en dat verloopt niet geheel van wat men ervan had verwacht. Het wordt een avond waarin de spanningen hoog oplopen met een felle uitbarsting tot gevolg. Dan worden de gemoederen gesust en cadeaus worden uitgewisseld.

Fred en Marjan - hun relatie is inmiddels stukgelopen - krijgen een cadeaubon voor een parachutesprong. Als dat maar goed gaat…

Het boek is in vieren opgedeeld en in de eerste drie delen wordt de historie van de vriendenclub belicht. Fred is daarin voornamelijk aan het woord en je leest het vanuit zijn visie .

Het vierde deel staat op zichzelf en draait om Hans, een stand-up comedian, die zijn vrienden flink op de hak neemt, maar wel met veel humor.

Aan de schrijfstijl is goed te merken dat de auteur een docent Nederlands is. Vloeiende zinnen zijn prachtig opgebouwd en laten je als lezer genieten van de Nederlandse taal.

Mathijs Duyck heeft in zijn debuut ‘Woensdag’ een groep van mensen neergezet die uiteindelijk in een sleur zijn terecht gekomen. Door dat onder de loep te nemen komen vriendschap, humor, sarcasme, melancholiek en vooral triestheid aan bod.

Voor mij zijn de personages toch te oppervlakkig gebleven, waardoor ik me niet volledig in hun zielen heb kunnen inleven.