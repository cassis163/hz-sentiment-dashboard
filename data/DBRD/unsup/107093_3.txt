Dit is gewoon een degelijke Goddard: een duidelijk verhaal over zaken die (ver) teruggaan in het verleden, de gevolgen voor het heden, de onvermijdelijke manier waarop de hoofdpersoon en de lezer mee worden getrokken, en de spanningsopbouw. Je wordt steeds weer gedwongen om verder te lezen door de volgende onverwachte ontwikkeling.
Pluspunt van dit boek is dat het verhaal vrij gemakkelijk is na te vertellen, iets wat lang niet altijd het geval is bij deze schrijver. Meestal blijf je achter met het gevoel dat je een fascinerende tocht door een prettig labyrint hebt gemaakt en dat je de uitgang hebt bereikt zonder te weten wat er nu precies gebeurd is.
Bij Bloedband ligt het allemaal veel duidelijker: een probleem doet zich voor in 1976 en is terug te voeren tot een geval van hebzucht in 1940. Simpel, eigenlijk.