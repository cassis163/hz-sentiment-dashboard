De Boekhandel is vertaald naar the Bookshop van Penelope Fitzgerald. Onlangs is er ook een film uitgekomen en daarmee ook de filmeditie van dit boek, uitgegeven door Uitgeverij Karmijn. Het verhaal speelt zich af in de jaren 60 in Engeland, in een afgelegen kustplaatsje waar Florence een boekenwinkel wil beginnen. Ze is vastbesloten om haar boekhandel tot een succes te maken, maar heeft daarbij geen rekening gehouden met haar omgeving. Wil het dorp ook wel dat zij slaagt, of zullen ze alles doen om haar tegen te werken?

Wat zo knap is van de schrijfster is dat de sfeer zo goed is vastgelegd van hoe het er toendertijd in Engeland aan toe ging. Florence woont in een klein dorpje waar iedereen alles van elkaar weet en het er soms bekrompen aan toegaat. Wanneer ze haar boekwinkel wil beginnen heeft dan ook iedereen er een mening over en wil zich ermee bemoeien. Doordat dit zo realistisch beschreven is voel je de frustratie van Florence en krijg je alleen maar meer bewondering voor haar en haar ontzettende doorzettingsvermogen. De Boekhandel is echter wel een boek die je met een bepaalde stemming moet lezen. Het is een rustig voortkabbelend verhaal waar weinig in gebeurd, maar wel één die je echt laat nadenken en nog lang na het lezen in je hoofd blijft zitten.