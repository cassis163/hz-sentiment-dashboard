WITTE INKT
We zien een Europa waar economische welvaart is en de financiële crisis is bezworen dankzij het centrale register ‘Euregist’.
Een wereld waarin burgers en overheid alles officieel moeten vastleggen via deze instelling. Alle rechten en verplichtingen worden daar sinds 2018 geregistreerd... Iedereen zijn doen en laten wordt gevolgd en gecontroleerd. MRM, de grootste speler op dit nieuwe juridische gebied (rights management) van Europa tot Dubai, heeft een ultiem overlevingsplan. Wanneer in 2029 de president van de Verenigde Saten een kopie wil van Euregist barst de strijd los.
MRM is in onderhandeling met een Amerikaanse bank op Bermuda om zo voet in Amerika te zetten maar of dit gaat lukken?
Henk, de CEO van MRM denkt op een sluwe manier het contract binnen te halen om zo zijn bedrijf te redden maar er zijn hete hangijzers die overwonnen moeten worden. En dan is het nog maar de vraag of de deal door de harde, gierige Henk afgesloten wordt. De grootste vijand blijkt niet de concurrent maar zijn partners. Slagen zij in hun snode plan om Henk een koekje van eigen deeg te bakken? En wie staat aan welke kant en wie wil wat? Egoïsme, hebzucht en wedijver zijn keywords in deze financiële en juridische thriller.

Bestaat er loyaliteit in deze wereld en is deze vastomlijnde omgeving echt een betere plaats of is er nog wel sprake van enige privacy? Dit is een realistisch, beangstigend toekomstbeeld want ook nu bepaalt technologie al veel en de mogelijkheden nemen alleen maar toe...
Ook al ben je niet bekend met de harde zakenwereld, toch kan je het verhaal goed volgen en de 'film' voor je af zien spelen.... De auteur schetst met kennis van zaken de situatie erg goed en verduidelijkt een aantal vaktermen op een begrijpelijke manier... Maar naast dit aspect lees je niet enkel een boeiend boek maar krijg je ook een onderhoudend verhaal. Naast zakentermen, onderhandelingstechnieken en een kijkje in de luxewereld ,,...krijg je ook een dosis humor en zelfs een snufje erotiek of romantiek (afhankelijk van hoe je het bekijkt) mee.
De schrijver zet interessante karakters neer en dompelt je onder in hun decadente uitspatttingen. Het complot is intelligent uitgedacht, de personages leven en de inkijk in de zakenwereld zorgt dat je geïntrigeerd verder leest.
Witte Inkt is een uitstekend gekozen titel en de cover geeft perfect de sfeer van het verhaal weer. Dit boek is geen verhaal vol moord en doodslag maar daarom niet minder interessant. Het is een anders dan anders boek... Ik zou het een originele zakenthriller noemen die me geboeid meenam in de juridische en financiële wereld… Fijn is ook dat de schrijver nu eens geen Amerikaan is van waar we dit soort boeken meestal kennen. Meer nog... Erik Vrij komt als jurist met meer dan 15 jaar ervaring uit deze sector en is Nederlander.
Eigenlijk dacht ik toen het boek uit was..: "Hoe zou het nu verder gaan met MRM en de hoofdpersonages?'', dus een geslaagde financiële thriller in een wereld die ik graag verder wil verkennen. De auteur werkt aan een tweede boek met Koninkrijk der Nederlanden N.V. als eerste beursgenoteerde land ter wereld, Koning Willem IV als CEO, en een hedge fund uit Mauritius met de naam van een vleesetende plant op overnamepad… Voor mij was dit verhaal alvast een geslaagde, gewaagde weergave van deze vrij onbekende omgeving en ik kijk vol ongeduld uit naar nieuwe boeken.
Bedankt Erik Vrij en Sdu Uitgevers dat ik dit boek mocht ontdekken. Sdu knap van jullie om juist dit boek uit te geven. Anders is deze uitgeverij alleen uitgever van vakliteratuur dus ze durfden een risico te nemen. Hoewel Witte Inkt voor sommige lezers ver van hun bed lijkt en dit misschien afschrikt, mag de lezer zich niet laten tegenhouden.
Erik dompelt je immers onder in een interessante, decadente financiële en juridische wereld... Dankzij een vlotte, onderhoudende en beeldende pen krijgt dit fascinerende boek 4 sterren. Witte Inkt is ook verkrijgbaar in het Engels. www.witteinkt.nl / www.facebook.com/whiteinkthriller