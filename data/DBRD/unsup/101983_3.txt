Wat als een overleden dierbare plots voor je deur zou staan ? Gezond en wel en dezelfde leeftijd als op het moment van overlijden. Zou je die liefdevol in de armen sluiten, met argwaan bekijken of afwijzen ?
Dat is het uitgangspunt van De Teruggekeerden, het thrillerdebuut van de Amerikaanse dichter Jason Mott. Zijn inspiratie haalde hij uit een droom waarin hij met zijn overleden moeder aan tafel zat en praatte over wat er na haar dood allemaal gebeurd was. Wat als dat eens werkelijk mogelijk was ?
Het verhaal begint wanneer de 8-jarige Jacob vijftig jaar na zijn dood plots aan de deur van zijn ouders Lucille en Harold staat. En hij is niet de enige: overal in de wereld duiken ze op: de teruggekeerden. Waarom, hoe,  het is niet duidelijk, maar al snel blijkt wel dat die plotse invasie grote problemen kan veroorzaken: overbevolking, gebrek aan voedsel 
En zoals dat dan gaat: er ontstaan kampen van voor- en tegenstanders.
Als je een ding kunt zeggen van De Teruggekeerden is het wel dat je toch even gaat nadenken over wat je zelf zou doen als je met dergelijke situatie geconfronteerd zou worden. En dat is dan meteen ook het enige wat me echt bijgebleven is van dit boek.
Hoe mooi en goed Jason Mott ook schrijft, het blijft allemaal een beetje warrig. Uiteindelijk is dit het verhaal van een niet alledaagse situatie en de verschillende manieren waarop de mensen hierop reageren, niets meer, niets minder. Vanuit een andere context, denk oa aan rassenhaat, kan perfect hetzelfde soort verhaal geschreven worden.
Dat dit boek op de markt gebracht wordt als een thriller blijft ook een raadsel. Het is een verhaal over omgaan met een onbekende situatie en de daarbij horende gevoelens. En ja, op sommige momenten wordt het even wat spannend, maar om daarom te spreken van een thriller ? Dan was fantasy een betere keuze geweest, hoewel ik het hou bij roman.
Dit boek zit voor mij tussen de 2 en de 3 sterren, waarbij de schrijfstijl en manier van vertellen uiteindelijk de doorslag geven naar ***
Te koop vanaf 27 augustus 2013