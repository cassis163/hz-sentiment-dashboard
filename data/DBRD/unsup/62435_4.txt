Sponzen met een fijngevoelig zenuwstelsel, een metafoor voor iemand met een empathische persoonlijkheid. Deze persoon voelt alles tot in het extreme en kan zich nauwelijks tegen de emoties van anderen beschermen. Het gevolg is dat je overweldigd raakt door de vele prikkels uit de omgeving, snel vermoeid bent en veelal zintuiglijk overbelast. Schadelijke energieën zoals agressie, boosheid, grote menigten, lawaai en fel licht maken je nerveus. Je bent hooggevoelig (HSP, hoogsensitief): alle indrukken komen intensiever binnen dan bij de gemiddelde mens.

Judith Orloff schreef eerder het lijvige boek: ‘Emotionele vrijheid’ waarin ze emoties onder de loep neemt. ‘Leven met Hooggevoeligheid’ is een perfecte aansluiting op dit werk. Beide boeken zijn afzonderlijk te lezen, vullen elkaar aan en verdiepen. Orloff is arts (psychiater) en heeft veel moeten overwinnen voordat ze met haar eigen hoogsensitiviteit om kon gaan. Je zou haar ervaringsdeskundige kunnen noemen.

In 9 hoofdstukken doorloopt de lezer een programma waarbij alles aan bod komt wat een empaat en HSP-er nodig heeft om beter te kunnen functioneren. Er is een subtiel verschil tussen het zijn van een empaat en een HSP-er, maar dat is voor het lezen van ondergeschikt belang. Levensgebieden zoals gezin, relaties, gezondheid en werk worden uiteengezet, ook snijdt ze moeilijkere onderwerpen aan, zoals verslaving om de gevoeligheid te dempen. Orloff zou Orloff niet zijn als ze geen praktische oplossingen en tips geeft op de voor haar bekende enthousiaste en oordeelloze manier. Ook geeft zij enkele wetenschappelijke verklaringen voor wat mensen met een empathische persoonlijkheid ervaren.

In alle gevallen hebben empaten niet goed geleerd om zich te beschermen tegen stress, hebben ze meer tijd nodig om zich te ontspannen en hebben ze veel behoefte om alleen te zijn. Voor de lage drempel voor prikkels, het overnemen van emoties van anderen en om jezelf tegen narcisten of andere energiezuigers te beschermen zijn oplossingen in de vorm van afschermvisualisaties en meditaties. Gebundeld achterin het boek vind je een overzicht van de gebruikte beschermingsstrategieën, meditaties en gegeven adviezen.

Orloff is de lezer buitengewoon behulpzaam de weg te wijzen in de wereld van hooggevoeligheid. Zie dit boek als een werkboek waarbij de auteur je aan de zijlijn bijstaat met adviezen. Naast de geschiktheid voor alle empathische persoonlijkheden, therapeuten, mensen werkzaam in de gezondheidszorg, is het uitermate bruikbaar als boek voor een HSP leesclub. Noten en bibliografie aan het eind, helaas geen register. Dit is dan ook het enige minpuntje.