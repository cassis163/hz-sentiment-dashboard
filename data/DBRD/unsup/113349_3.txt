gedegen en verontrustend,Een vrachtauto met hulpgoederen vertrekt naar het verre Burkina Faso. Drie mannen beginnen aan deze lange reis door verschillende Afrikaanse landen. Ze komen aan met de goederen, maar op de terugreis lijkt er iets mis te gaan. Ze keren niet terug naar Brabant, hun thuishaven. Zijn ze verongelukt? Overleden in de woestijn? Aangevallen door bendes? Wat er gebeurd is wordt niet duidelijk, veel onderzoek is er ook niet gedaan. Dit tot ontevredenheid van Weber  televisiejournalist. Hij heropent het onderzoek naar de verdwenen mannen.

Het Sahara Raadsel is een gedegen en gedocumenteerde misdaadroman over de lotgevallen van drie Nederlandse mannen in Afrika. Dat is de ene lijn in het verhaal. Daarnaast volgen we Weber  de journalist  die aanvankelijk in Nederland informatie probeert te vergaren over de verdwijning. Hij stuit op een muur van stilzwijgen en er spelen allerlei belangen op verschillende politieke niveaus. Deze Weber komt telkens een klein stapje verder ondanks mensen die de zaak onder de pet willen houden. Maar hij is standvastig in zijn besluit de zaak tot op de bodem uit te zoeken.  

In het begin had ik moeite om goed in het boek te komen. Dit heeft te maken met de hoeveelheid namen en situaties die geïntroduceerd worden. Dus het was even doorzetten, maar eenmaal in het verhaal nam de bewondering voor de schrijver toe. Aad van den Heuvel heeft een lange carrière als journalist achter de rug en heeft merkbaar veel kennis over Afrika. Er zijn gedetailleerde beschrijvingen van landen, streken en gebieden met interessante details over de levenswijze van gewone mensen, maar ook over achtergronden, corruptie, omkoping en politieke belangen. Het gewone volk is de dupe, dat maakt de schrijver duidelijk. Aad van den Heuvel schrijft in een soort documentaire stijl, beeldend en betrokken. Ik vond overigens het gedeelte dat in Afrika speelt sterker dan het Nederlandse deel.  

Dit boek bevat verontrustende scènes over de barre tocht van de drie mannen. Datzelfde geldt voor de zoektocht van journalist Weber in de Westelijke Sahara, een corrupte wereld met geweld, willekeur en misdaad. De politieke component is voortdurend aanwezig. De journalist in de schrijver heeft er een documentaire misdaadroman van gemaakt die aanzet tot het nadenken over het lot van Afrika en de wereld. Een goed, gedegen en verontrustend boek waar je ook nog iets van opsteekt.