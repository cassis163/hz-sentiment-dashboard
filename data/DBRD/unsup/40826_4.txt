In Wervelstorm kom je terecht in het leven van Sasha. Sasha en haar moeder zijn door haar vader verlaten, en door allerlei omstandigheden op straat terecht gekomen. Dan ineens slaat het noodlot toe en worden ze aangereden, waarbij Sasha alleen achterblijft. Degene die hen heeft aangereden blijkt de dochter uit een zeer rijk gezin, en de moeder - mevrouw March - besluit om Sasha in huis te nemen. Vervolgens zie je hoe Sasha groeit in het gezin, en te maken krijgt met het karakter van Kieran - degene die haar en haar moeder aanreed - met alle gevolgen van dien.

Zoals de meeste Virginia Andrews fans wel weten leeft ze al een tijdje niet meer. Maar V. A. had nog zoveel verhalen (hele, halve of opstarten) achtergelaten, dat haar familie besloot om daar nog wat mee te doen. Wervelstorm is dan ook niet door Virginia Andrews zelf geschreven, maar door een ghostwriter.

Voor mij ontbrak in dit boek het "gevoel" wat V. A. zelf zo goed in haar verhalen kon leggen. Het verhaal op zich is er naar mijn idee wel een die zo uit haar pen zou zijn gerold. Het is dan ook zeker een prettig verhaal om te lezen. Het had wat vlotter op gang mogen komen, en het eind wat verder uitgewerkt. Nu lijkt het een langdradig verhaal met een afgeraffeld einde. Terwijl er in het verhaal gewoon echt wel wat zit.

Voor mij gewoon een prettig verhaal om te lezen, waar ik V. A. toch een klein beetje mistte. Toch 4 sterren voor dit boek.