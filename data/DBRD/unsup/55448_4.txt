Jennifer Rowley is DNA analiste bij een forensisch laboratorium. Zij wordt er dan ook gevraagd wanneer er een vrouw gevonden wordt in het natuurreservaat Middlesex Fells die door misdaad om het leven is gebracht. Samen met haar collega (en beste vriendin) Caitlin gaan zij op pad. Daar aangekomen is ook Spencer Bennet ter plekke. Jennifer en Spencer kennen elkaar al van eerdere zaken. Ook zijn er gemeenschappelijke gebeurtenissen uit het verleden en hierdoor vinden zij troost en steun bij elkaar. Gaandeweg het onderzoek wordt duidelijk dat juist deze gebeurtenissen uit het verleden wel erg dichtbij komen, vooral als blijkt dat er nog meer lichamen gevonden worden. De met moeite gevonden aanwijzingen roepen echter alleen maar meer vragen op. Hoe gaat de seriemoordenaar te werk en volgen er nog meer slachtoffers? Hoeveel tijd is er nog?

De verzamelaar` is het debuut van thrillerschrijfster Diana van Hal. Diana is werkzaam om een medisch laboratorium en heeft hier kennelijk genoeg inspiratie gekregen om dit boek te schrijven. Het verhaal begint gelijk heftig met de ontvoering van Katie Caudill. Hiermee wordt gelijk de toon gezet en zit de vaart er gelijk goed in. Door korte hoofdstukken uit het perspectief van verschillende personen loopt de spanning al heel snel op. Al snel krijg je een goed beeld van de hoofdpersonen Jennifer Rowley en Spencer Bennet. Door hun verleden groeien zij naar elkaar toe. Zij worden goed neergezet zodat je meeleeft en hun emoties voelt. Vooral ook door de goedbedoelde bemoeienissen van Caitlin. Zo nu en dan krijg je zelfs een glimpje van de gedachten van de moordenaar wat het nog spannender maakt en wat mij betreft nog wel sterker had gemogen. Dat de moordenaar bekend is bij de lezer doet echter niets af aan de spanning van het verhaal, het maakt het juist nog spannender doordat je mee mag `kijken`. Bijna elk hoofdstuk roept vragen op waardoor je door moet lezen. Ook vind ik het knap gedaan hoe de tijd in het boek de spanning verhoogd. De laatste hoofdstukken heb ik dan ook opgevreten en hierbij de geeft de schrijfster nog een verrassende opzet voor het vervolg op dit boek. Heel knap gedaan. Dit vraagt naar meer.