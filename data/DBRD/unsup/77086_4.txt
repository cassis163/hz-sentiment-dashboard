Martine Kamphuis (1963) studeerde geneeskunde en heeft zich daarna gespecialiseerd in de psychiatrie en dan met name de behandeling van mensen met gedragsproblemen. Daarnaast is ze sinds 2006 actief als auteur, waarbij ze thrillers voor volwassenen afwisselt met jeugdboeken. Alibi is haar nieuwste boek en zoals de cover suggereert het eerste deel in een serie.

De lezer is een van de weinigen die te weten komt wat de exacte naam is van hoofdpersoon WP: Wynona Post. Voor praktisch iedereen houdt ze die verder verborgen; collega's en vrienden kennen haar alleen als WP. Ze is bijna afgestudeerd psychologe en behandelt zelfstandig een aantal cliënten. Een van hen, Josje, vertelt tijdens therapie over de moord op een studente tijdens een ontgroening. WP wordt gegrepen door het verhaal en onder het mom van een onderzoek naar ontgroeningen, zoekt ze naar de moordenaar van de jonge studente Belle. WP bijt zich graag in een onderwerp vast, is eigengereid en een vechter – geen verkeerde eigenschappen maar ze halen niet altijd het beste in mensen naar boven. Al speurend gaat ze doelbewust haar eigen weg, goede raad en fatsoensnormen negerend wanneer haar dat beter uitkomt. Ze realiseert zich niet dat ze daardoor ook de aandacht van de moordenaar op zich richt.

Kamphuis heeft niet de meest voor de hand liggende hoofdpersoon gekozen: een psychologe, hoewel ze hierbij wel dicht bij haar eigen vakgebied is gebleven. Je verwacht bij een psychologe een bepaald type: goede luisteraar, empathisch vermogen, goede raadgever. WP is in opleiding en ontbeert nog een aantal van deze typeringen. Ze is hard, fel, maar ook onzeker en sluit zich af voor de buitenwereld. Een vat vol tegenstrijdigheden, wat ze zelf voor een groot deel wijt aan haar opvoeding door hippie-achtige ouders. Daardoor is ze een buitenbeentje geworden die liever observeert dan aan het leven deelneemt.

Alibi is blijkbaar het eerste deel in een serie rondom psychologe WP, aangezien op de cover staat dat dit deel 1 is. Gelukkig want je wilt WP graag beter leren kennen. Dit boek diende als interessante kennismaking. Het verhaal was boeiend maar echt diepgang zat er (nog) niet in. Wel werd de spanningsboog goed opgebouwd wat het leesplezier bevordert, hoewel de uiteindelijke moordenaar geen verrassing was.

Naast WP wordt een aantal andere hoofdpersonen geïntroduceerd, zoals collega Joachim en politieman Hans de Rijk. Nu staan de spelers gepositioneerd, klaar voor volgende avonturen. Vraag is of de auteur WP qua karakter kan laten groeien, zowel in haar werk als privé. Als dat zo is, kunnen we met deze protagonist nog een paar boeiende thrillers verwachten.