Ik was erg benieuwd naar dit boek, Alex Cava wordt de ontdekking van het jaar genoemd en ik wilde weten waarom.
Het boek begint met een proloog die ervoor zorgt dat je snel verder wilt lezen. Een ter dood veroordeelde moordenaar biecht bij een priester en laat tussen de regels door weten dat zijn veroordeling niet helemaal terecht is.
Als er daarna in een klein stadje een kind wordt vermist en vermoord wordt teruggevonden breekt de hel los. Het verhaal wordt leuker als er een FBI agente komt die de plaatselijke sherrif mag helpen bij deze moord. Het blijft echter niet bij een moord, als het neefje van Nick, de sherrif, wordt ontvoerd voel je de radeloosheid en de spanning stijgen.
Alex Cava heeft een prettige schrijfstijl waarin ze de personen zo omschrijft dat je je erin kan verplaatsen, je raakt erbij betrokken.
De spanning wordt geleidelijk opgevoerd en bij het plot komen niet alle lijnen bij elkaar. Je denkt dat je, net als de hoofdpersonen, de puzzel goed hebt opgelost maar dat blijkt moeilijker dan gedacht.
Als je het boek uit hebt wil je graag verder lezen. Helaas moeten we nog even geduld hebben omdat het volgende deel pas in mei uitkomt.