Een dierenpoëzieparel van de bovenste plank. Geweldig.
In oktober jl. zonder verder inkijken meegenomen bij Kinderboekwinkel De Giraf in Dordrecht, toepasselijker kan bijna niet.

Regelmatig een gedicht in gelezen en iedere keer is het een feestje. Op een originele wijze kom je heel veel te weten over de evenhoevigen. Er blijken er ong. 200 te bestaan. Ik lees namen van dieren waarvan ik nooit eerder heb gehoord en in een paar bladzijden kom je - zelfs in dichtvorm - veel feitjes te weten over een (on)bekend dier.

Het boek begint met de Blauwe Gnoe en de Giraf in een vragend gedicht en eindigt er ook mee in de vorm van een 'live-sportuitzending van Serengeti-tv' inclusief 'we gaan er even uit voor de reclame' en 'waar straks het programma Van wie is de wol begint.'
Daartussen is er een interview, een whatsappgesprek, een ingezonden mededeling, een bericht over het allerkleinste hoefdier van 25 cm hoog, een overlijdensbericht van de Pyrenese steenbok, een live radioverslag van het nijlpaard enz. Iedereen mag aan het woord komen, voor iedereen is ruimte in de programmering. Bijna. De enige voorwaarde is evenhoevig.

Ontroerend is de vicuña, schitterend is gevonden de mailreactie van onevenhoevige okapi over onderscheid. Hilarisch is de spreekbeurt en reactie van de tapir: ppps En ik sta ook in dit boek. Yes! (iets met aantal tenen)

Oké, dan toch één stukje citaat van het Siberisch muskushert:
'Wanneer de nacht
het licht uitdoet
en de duisternis
het land bedekt
dat is de tijd dat hij tevoorschijn komt
en uit zijn sluimering wordt gewerkt.'

Dit informatieve boek vol met interessante weetjes en subtiel tot lachwekkend gevonden taal is gecomponeerd tot een waar kunstwerk non-fictie poëzie.

De illustraties sneeuwen een beetje onder in mijn verhaal, toch zeker is dit een sublieme samenwerking tussen Dumon Tak&Van Haeringen. Ieder dier krijgt zijn eigen waardige aandacht in kleur en grootte. Let vooral op wat er niet is getekend.

Mijn boek gaat mee naar mijn leesgroepjes, ze vragen al weken om 'versjes'. Ja, kinderen houden van poëzie - wij moeten hen het veel vaker aanreiken.

De titel wordt verklaard bij De wilde kameel, echt een pracht contactadvertentie. Ga dit boek graag zelf halen in de boekhandel of bibliotheek en geniet stuk voor stuk van een gedeelte uit het dierenrijk in schone taal. Voor kinderen vanaf groep 6 (9/10 jr.) en iedere volwassene. Bijkomend voordeel: ook heel goed voor de woordenschat en algemene ontwikkeling.