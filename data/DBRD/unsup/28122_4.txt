Diplodocussen, pachycephalosaurussen, spinosauridae, tyrannosaurussen, prosauropoden, allosaurussen, doorbijters en dromaeosaurussen. Zomaar een greep dinosaurussen uit ‘Het dinosaurusboek’ van John Woodward.

De titel verklapt het al: een boek bomvol dinosaurussen met namen die bijna niet uit te spreken zijn. Toch gaat dit boek niet alleen over dinosaurussen. We leren niet alleen welke soorten er zijn en wat ze aten, maar ook over aanverwante thema’s als fossielen, de evolutie, de gewervelden en over de veranderende planeet tot aan het heden. Daarnaast is er een deel over het leven in de zee en de opkomst van de zoogdieren.
De tijdlijn aan het begin van het boek maakt direct duidelijk hoeveel miljoenen jaren geleden de aarde is ontstaan en daarmee/daarbij ook de fossielen en eerste dinosaurussen.

Het boek oogt bij een eerste inkijk misschien druk qua lay-out, maar hier is zeker over nagedacht. De tekst wordt ondersteund door afbeeldingen en ook bij de afbeeldingen staat vermeld wat wat is. De verschillende delen in het boek zijn aangegeven door middel van een kleurige halve cirkel bovenaan de pagina.
Op een duidelijke manier geeft de auteur aan hoe groot dino’s vroeger waren. Een lengtemaat van een dino zal een kind niet altijd iets zeggen, maar d.m.v. een schoolbus, een hand en een kind wordt een vergelijking gemaakt met de grootte van een dino. Op deze manier kan een kind zich beter inbeelden hoe groot/breed/lang een dinosaurus was.

De tekst bevat veel feitjes over het uiterlijk van een dino, over wat ze aten en hoe ze leefden. De tekst zelf is misschien nog een beetje moeilijk voor de jongere lezer om zelf te lezen, maar er is voor hen genoeg te zien door de afbeeldingen. Het zijn geen echte foto’s, maar hele mooi computeranimaties die goed weergeven hoe een dier eruit heeft gezien.
Het boek wordt compleet gemaakt door een uitgebreide inhoudsopgave, trefwoordenregister en verklarende woordenlijst.

Waar veel boeken over dino’s alleen basisinformatie bevatten, is dit boek compleet door de hoeveelheid aan informatie en mooie kleurenillustraties. Deze encyclopedie is een niet te missen naslagwerk in de boekenkast voor alle jonge en oude liefhebbers van dinosaurussen! Aanrader.