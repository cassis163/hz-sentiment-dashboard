Een boek dat ik - ondanks de mooie cover - in eerste instantie niet opgepakt had omdat het over een wereld gaat die ver van me af staat: de militaire. Achteraf ben ik blij dat ik erop gewezen ben, want de waargebeurde verhalen van militairen zijn in een mooie romanvorm gegoten. Doordat de hoofdpersoon een meisje is dat het leger in gaat, beleef je het ook al weer anders: zachter.
Het boek bevat aan de ene kant prachtige zinnen die zijn opgeschreven zoals je zou kunnen denken, en aan de andere kant legertermen als base, briefs, hearts, minds en buddy zodat je ervaart hoe het eraan toegaat op een missie.
Het onderwerp past in de huidige tijd. Daarom zou het wat mij betreft verplichte kost mogen worden voor bovenbouwleerlingen van de middelbare school en aankomende studenten, want het laat zien wat er kan gebeuren in het dagelijks leven. Iedereen kent wel zo'n jongen of zo'n meisje of is het zelf.
Het boek is gedrukt in een voor mij gunstig lettertype: net iets dikker en daardoor duidelijker, een beetje dyslectisch-achtig, zodat het ook zonder leesbril is te lezen.
Roanne van Voorst verdient het om bekend te worden.