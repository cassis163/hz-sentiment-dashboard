Wat als de nazi’s de Tweede Wereldoorlog winnen? Ook in de Britse leeuw – het vervolg op de debuutthriller Tijden van Duisternis – van Tony Schumacher is dit een gegeven. We hernieuwen onze kennismaking met John Rossett, de lievelings Brit van de Führer, een held die het Reich nodig heeft, deze Britse leeuw. Zijn Duitse chef en goede vriend Ernst Koehler doet een beroep op John om zijn ontvoerde vrouw en dochter terug te krijgen. Hiervoor moet John afreizen naar Cambridge om een Joodse geleerde op te halen, Ruth Hartz, die zich bezig houdt met het ontwikkelen van een atoombom voor Duitsland. Zowel Rossett als Koehler dienen te manoeuvreren tussen de Amerikanen, de Duitsers, het Britse verzet en ook de Londense onderwereld. Een met veel vaart en spanning geschreven what if verhaal, waarin je sommige karakters begrijpt, maar ook bepaalde handelingen verafschuwt. Er gaan een aantal mensen dood, soms onbedoeld, er wordt gemarteld, gelogen en bedrogen. Er zijn onverwachte plotwendingen, die je op het puntje van je stoel laten zitten. Stel je eens voor dat dit zomaar werkelijkheid zou kunnen zijn als de oorlog anders was afgelopen. Een einde dat je laat verlangen naar een snelle vertaling van het derde deel, An Army of One.