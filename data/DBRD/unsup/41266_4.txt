Na het meer dan verrassende debuut Engelenmoord hebben moeder en dochter Lambrecht (P.J. Tracy) een stevige opvolger geschreven met de titel Levend aas. In dit boek komen de meeste hoofdpersonen uit Engelenmoord weer terug. In het vorige boek stonden ze garant voor actie, humor en zenuwslopende scènes. Alle lichten voor Levend aas staan dan ook op groen met de rentree van Gino, Magozzi, Grace, Annie, Roadrunner en Harley.

Minnesota ligt er rustig bij. Na het oplossen van de Engelenmoordmoorden hebben Gino Rolseth en Leo Magozzi weinig interessants te doen. Eigenlijk vervelen ze zich een beetje en hopen ze stiekem dat er weer wat leven in de brouwerij komt. Hun gebeden worden verhoord Als de vriendelijke oude man Morey Gilbert wordt vermoord, mogen de beide heren in actie komen. Al gauw blijkt dat Morey als een heilige te boek staat en dat niemand een reden voor de moord kan verzinnen. Als niet lang daarna nog twee hoogbejaarden met geweld om het leven komen, lijkt er een patroon te ontstaan. Hebben de slachtoffers iets met elkaar gemeen of zijn ze lukraak vermoord? Is het mogelijk dat er een seriemoordenaar actief is met een ziekelijke voorkeur voor bejaarden, of dragen de drie slachtoffers een duister geheim met zich mee

Het meer dan ijzersterke debuut Engelenmoord is bijna niet te evenaren. PJ Tracy komt met Levend aas echter een heel eind in de richting. Ook Levend aas heeft een zeer origineel plot, kent humoristische en scherpe dialogen en bovenal ontbreekt ook in dit verhaal de spanning niet. De vaart die in Engelenmoord zat, is in Levend aas naar een iets lager niveau geschroefd, evenals de cliffhangers aan het einde van veel hoofdstukken. Maar de snelheid ligt nog hoog genoeg om de lezer aan het verhaal vast te ketenen tot aan de schokkende ontknoping.

In Levend aas is ten opzichte van Engelenmoord meer ruimte ingeruimd voor de uitwerking van de meest prominente karakters Gino en Magozzi. Hun speurtocht naar de moordenaar staat centraal en de overige verhaallijnen zijn daar vakkundig doorheen geweven. Dat is een juiste keuze van Tracy. Seriepersonages moeten zich in elk boek verder ontwikkelen en iets nieuws brengen, anders raakt de lezer zijn interesse kwijt. Tracy heeft dat uitstekend opgepakt, Gino en Magozzi dragen het verhaal voortreffelijk. Ook in Levend aas zijn de karakters tot leven gebracht en waren ze aangenaam gezelschap om een tijdje van dichtbij mee te maken. De plot zit goed en geloofwaardig in elkaar en is zeker niet standaard te noemen. Ook Tracys tweede boek heeft mij verrast. Als de dames in staat zijn dit niveau vast te houden, voorzie ik een grootse toekomst. Ook Levend aas is een knaller van hoog niveau, vier dikke sterren. Ik ben fan!