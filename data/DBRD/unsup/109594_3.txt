In het boek leer je als eerste Greer McDonald kennen die via een beurs op een chique school is gekomen. Haar vader is natuurfilmer en moet langere tijd weg. De keuze was of naar een tante, naaahhh, of een chique school dankzij de beurs. Ze valt op S.T.A.G.S. een beetje buiten de groep. Ze is niet van de juiste kom af, heeft geen oud geld, etc. Vlak voor het Michaelmas weekend wordt ze uitgenodigd door Henry de Warlencourt om op zijn landgoed het weekend door te brengen. Dit is geweldig. Henry is namelijk de grote leider op school en van de middeleeuwers, waar iedereen tegen op kijkt en enorm veel ontzag voor heeft.

Tijdens dit weekend mogen er 3 "buitenbeentjes" mee. Naast Greer, het hoofdpersoon, mogen ook Shafeen (een Indische prins) en Nel mee (een meisje van nieuw geld). Beide zijn ze op hun eigen manier niet geschikt voor deze eeuwenoude en chique school. Ze voldoen niet aan het perfecte plaatje en toch gaan ze met zijn drieën mee naar het landgoed van Henry.

Het weekend is in het boek opgedeeld per bloedsport. Jagen, de eerste activiteit van het weekend, schieten als tweede en als laatste vissen. Bij het laatste moest ik wel even achter mijn oren krabben. Op de een of andere manier zie ik vissen niet als een bloedsport. De omgeving van het prachtige landgoed van Warlencourt wordt enorm gedetailleerd omschreven, waardoor ik me de omgeving echt voor me kon zien. Ditzelfde geldt voor het landhuis en het bijzondere personeel wat er werkt. De spanning bij de bloedsporten vond ik echter niet altijd op een fijne manier opgebouwd worden. Waardoor het voor mij soms de plank missloeg.

Voor mijn gevoel is S.T.A.G.S. heel erg beïnvloed door vele jaren '80 en '90 tienerfilms over privéscholen en bijbehorende sekte-achtige leerlinggroepen. Moderne invloeden van bv Pretty little liars vallen er ook wel in te herkennen. Uiteindelijk was het voor mij een wat voorspelbaar verhaal. De uitwerking was wat transparant, waardoor ik niet op het puntje van de bank, al nagelbijtend zat te lezen.

Al met al, een vermakelijk boek, maar geen hoogwaardige thriller.