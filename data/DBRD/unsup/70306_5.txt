Het boek
Het is in het jaar 1943 dat Josefien Langeveldt, moeder van –op dat moment- acht kinderen, zich op een zondagmorgen door Amsterdam haast om met haar doodzieke baby Lise de huisarts te bereiken.

Onderweg stuit ze op een razzia. Een radeloze jonge vrouw probeert haar baby in Josefiens armen te leggen met de woorden: 'Red mijn dochtertje!' Josefien vlucht echter in paniek weg. Haar weigering om te helpen blijft Josefien tot ver na de oorlog bij en dringt zich in volle hevigheid aan haar op wanneer er beneden het gezin Langeveldt, Joodse buren komen wonen.

Een familieroman over een groot katholiek gezin in oorlogstijd en de dagelijkse beslommeringen om aan de eerste levensbehoeften te geraken. Maar ook een boek over diepe vriendschap, een geheime liefde en verraad. Dit alles tegen de achtergrond van de bezettingstijd en de jaren vijftig, de tijd van wederopbouw, verzuiling, grote gezinnen, het rijke roomse leven en strikte fatsoensnormen.

Visie van de recensent
‘Joodse buren’ raakt diep. Waarschijnlijk juist omdat het boek –zeker in het eerste deel- lijkt voort te gaan in de problemen die het gezin Langeveldt tegenkomt in het dagelijkse, armoedige bestaan.

In eerste instantie is Joodse buren het verhaal van Josefien, die wordt verscheurd door schuldgevoelens over haar weigering op de smeekbede in te gaan van de Joodse vrouw die probeert haar baby aan Josefien mee te geven in een wanhopige poging het kind te redden. Bijna ongemerkt gaat het boek echter over in het verhaal van dochter Lise, haar diepe vriendschap met het Joodse buurmeisje Pauli en haar geheime liefde voor Leo.

Boonzaaijer heeft een vlotte maar ongekunstelde schrijfstijl en dat draagt zeker bij tot de impact die het boek heeft. Juist deze vertelwijze, zonder overdreven bombarie, maken ‘Joodse buren’ zo indrukwekkend. Je voelt je als lezer betrokken bij de personages en bij de problemen die het gezin ondervindt. Op prachtig subtiele wijze zet de auteur de hoofdpersonen neer en als lezer wordt je daardoor meegezogen in hun levens.

‘Joodse buren’ schetst een zeldzaam mooi en levensecht tijdsbeeld van een groot katholiek gezin uit Amsterdam, in de periode tijdens en na de Tweede Wereldoorlog. De naïviteit waarmee men zich verzette tegen de gruwelijke werkelijkheid over vervolging en vernietiging van zovelen Joden is overigens ook in ‘Joodse buren’ weer treffend.

Over de auteur
Maria Boonzaaijer is docent drama, stemcoach en chansonnière. Joodse buren is haar derde roman. Haar debuut Papa Tango (2009) schreef ze tijdens een vierjarige zeilreis rond de wereld. In 2013 verscheen haar literaire roman Het vreemde meisje, die door de pers lovend werd ontvangen.

Uitvoering
Uitgever: The House of Books
Paperback, 304 pagina's
ISBN: 9789044346039

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/