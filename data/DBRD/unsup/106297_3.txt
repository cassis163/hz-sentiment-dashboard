Belinda Aebi kennen we vooral van de misdaadserie met Maud Gelderman die werd uitgegeven door Manteau. Nu zij de overstap naar Lannoo heeft gemaakt was ik toch wel benieuwd of dit invloed zou hebben op haar verhalen. Met 'Ademnood' heeft zij niet alleen voor een andere opbouw van haar boek gekozen, maar ook een nieuw personage gecreëerd, profiler Kaya de Regge.

Kaya heeft ettelijke jaren in Amerika doorgebracht. Bij de FBI heeft zij een stevige opleiding als profiler achter de rug. Als zij terugkeert naar België gaat ze aan de slag bij politie Gent. Daar wordt zij op twee dossiers - twee moorden - gezet die al enkele jaren lopen, maar die dood lijken te bloeden. Het een is dat van Franky Baele uit Lissewege en het ander van Lisa Broeckx uit Oud-Turnhout. Allebei vermoord, mijlenver uit elkaar en schijnbaar niets met elkaar te maken. Maar als Kaya dieper graaft, blijken er toch enkele linken tussen beide dossiers. Een onbekende man werd gezien op beide plaatsen delict en zowel Franky als Lisa verbleven in het sanatorium in Wenduine. Ligt daar de sleutel?

Ook deze keer heeft Aebi weer een maatschappelijk thema gekozen dat wordt uitgewerkt in verschillende verhaallijnen. Het 'heden' speelt zich af in 2003, maar er zijn flashbacks naar begin jaren zeventig en tachtig. Daarnaast zijn er fragmenten uit brieven van een zekere JW. Deze blijven lange tijd mysterieus en zorgen voor een zekere geladenheid in het verhaal. Tot JW zelf begint te vertellen en je steeds een stukje dichter bij de kern van het verhaal brengt.

Ondanks de verschillende verhaallijnen leest het vlotjes weg en is het verhaal goed te volgen. In het eerste deel van het boek - er zijn er drie - is het vooral een kennismaking met Kaya. Je leert haar kennen, maar toch voel je dat er meer inzit. Ook van haar collega's krijg je enkel het hoognodige mee en dat terwijl er mogelijkheden te over zijn om ook deze verder uit te diepen. Het blijft allemaal erg oppervlakkig en dat is jammer na een veelbelovende proloog.

Desalniettemin, naar de plot toe komt het verhaal pas echt op gang en dan blijkt hoe ingenieus alles opgebouwd is. Een relaas dat teruggaat naar het verleden en laat zien hoe bepaalde gebeurtenissen een stempel drukken op het verdere leven van iemand. Het onderwerp is helaas actueel. In 'Ademnood' - het eerste deel van een tweeluik - bouwt Aebi dit verhaal op met verrassende wendingen. Je weet - zeker in het begin - niet waar ze naartoe wil en hoe alles zal samenkomen.

Het boek is niet spannend in de zin dat je op het puntje van je stoel zit, maar er is een onderhuidse spanning en hoe verder je in het verhaal komt hoe meer er die drang is om verder te lezen. De vlotte en beeldende schrijfstijl van Aebi zorgt ervoor dat haar boeken voor iedereen toegankelijk zijn. Korte zinnen met kennis van zaken. Zo kennen we haar! Ik ben dan ook heel benieuwd naar het tweede deel en hoop dat ik op al mijn vragen - waar ik mee blijf zitten na dit eerste deel - antwoord zal krijgen. Belinda, kom maar op met 'Comeback'! Alvast 3,5 ster voor 'Ademnood'.