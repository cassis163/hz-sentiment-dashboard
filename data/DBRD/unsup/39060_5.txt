titel Zeeuws geluk
auteur Carolijn Visser
uitgeverij Atlas contact
ISBN 978-90-450-3744-8
pagina's 224
uitgifte datum oktober 2018

Carolijn Visser kreeg van een Zeeuwse zorgorganisatie een uitnodiging om op ontdekkingstocht te gaan in Zeeland bij verschillende verpleeghuizen en zorginstanties. Als geboren Zeeuwse kon zij dit verzoek niet zomaar laten liggen. Het resulteerde in een prachtig geschreven boek met heel veel foto's en illustraties. Elk hoofdstuk heeft zijn eigen kleur waardoor het boek er erg fleurig uitziet een mooie foto op de cover maakt dat je nieuwsgierig wordt naar de inhoud.
Carolijn Visser logeert in verschillende verpleeghuizen waar ze steeds een paar dagen verblijft. Ze maakt wandelingen met de dementerende ouderen en daar komen de mooiste verhalen en herinneringen uit het verleden naar boven. Zo heeft ze onder andere een gesprek met Willem een oud politie agent, hij is de sleutel kwijt van het huis waar hij, zo denkt hij, op moet passen. Maar ook de verhalen van Ineke, de onderwijzeres, wiens moeder Duitse was maken indruk. Als half Duits kind werd ze gepest. Haar vriendin van nu Nel, volgt haar overal naartoe, behalve naar de kerk. Carolijn praat tevens met zorgmedewerkers en familieleden.
Ze herontdekt het Zeeland van haar jeugd en illustreerd haar verhaal met beelden uit het familie album. In haar herinnering was Walcheren kaal en leeg. Nu ziet ze hoge meidoornhagen en heel veel bomen.
De vele verhalen gaan over de klederdracht die met trots gedragen werd, maar ook over de verschrikkelijke overstromingen, de Duitsers die binnenvielen, de evacuatie en de bombardementen op Westkappelle. De immigranten die in Zeeland kwamen wonen. Iedereen heeft zo zijn eigen verhaal. Het geloof speelde een grote rol in het Zeeland van haar jeugd. De gereformeerde gemeente had heel veel leden. Er waren hele strenge regels, op zondag niet fietsen, niet voetballen of naar het strand. Ook een hoed op naar de kerk.
Het boek begint en eindigt met een fragment over haar moeder die ook in een verpleeghuis woont. Het is een indrukwekkend boek wat met veel respect geschreven is.

Carolijn Visser reisde de hele wereld over en schreef daar veel boeken over.Ze heeft verschillende prijzen gewonnen waaronder de Libris geschiedenisprijs en de Zeeuwse boekenprijs voor Selma. Ontsnapt aan Hitler, gevangene van Mao.
Met dank aan uitgeverij Atlas contact die dit boek beschikbaar stelde aan mij om een recensie te schrijven.
Recensent Wilma Kuijntjes