'Zomermeisjes' is het debuut van de Nederlandse Jobien Berkouwer. Zij heeft vele jaren ervaring in verschillende functies bij de politie en zou dus wel eens de ideale persoon kunnen zijn geweest om deze thriller te schrijven.

Meteen van bij het begin is het raak. Een meisje wordt opgejaagd in een donker bos en vreest voor haar leven. Korte, snelle zinnen, alles om er meteen de spanning in te krijgen. Een boek dat in een razende vaart op de eindstreep zal afdenderen, zoveel is meteen duidelijk.

'Zomermeisjes' kent twee verhaallijnen. Allereerst is er de zoektocht naar de moordenaar van verschillende jonge meisjes. Het rechercheteam in Twente is recentelijk aangevuld met profiler Lot, die uit Amsterdam komt. Aanvankelijk moeten haar collega's, die niet vertrouwd zijn met het opstellen van een daderprofiel, niets van haar weten, maar uiteindelijk zien ze haar kwaliteiten in en gaan ze er samen voor.

Daarnaast is er ook de verhaallijn van de dader. Door flashbacks leren we die persoon, wiens identiteit tot op het eind onbekend blijft, beter kennen. We ontdekken waarom hij geworden is tot de persoon die jonge meisjes doodt.

Het verhaal wordt niet chronologisch verteld en dat komt de spanning ten goede. Het wisselen van tijd en perspectief is een bekend trucje om de lezer bij de les te houden, een trucje dat in 'Zomermeisjes' perfect toegepast wordt.

Heel origineel is het verhaal niet, maar dat hoeft ook niet altijd. Het verhaal weet de lezer van begin tot eind mee te slepen, zonder dat ook maar één moment van verveling optreedt. Je kunt alleen maar uitkijken naar een nieuw verhaal rond profiler Lot en haar teamgenoten. Wie weet wat zij nog voor ons in petto hebben.

Leesplezier 5 , Spanning 4, Originaliteit 3, Schrijfstijl 5, Plot 4

Bedankt Hebban en Uitgeverij A.W. Bruna voor het buzzexemplaar !