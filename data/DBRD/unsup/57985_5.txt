Elin heeft haar vertrouwde leventje gedag gezegd. Ze heeft haar relatie verbroken, het contact met haar ouders verloopt stroef en de contactenlijst in haar telefoon is nagenoeg leeg. Ze is een ander appartement betrokken en heeft een baan aangenomen in een TBS-kliniek. Alles wat Elin dacht te weten over zichzelf, haar familie en haar verleden is namelijk komen te wankelen. Elin heeft ontdekt dat haar ouders niet haar echte ouders zijn, maar dat haar gekke tante haar biologische moeder bljkt. En als ze de roddels mag geloven is haar vader een TBS'er.

Door deze ontdekkingen twijfelt Elin aan haar eigen geestelijke gesteldheid. Is ze zelf wel helemaal in orde, of lijdt ze ook aan een stoornis? Ze heeft de baan als sociotherapeut aangenomen in een TBS-kliniek om zo meer over haar vader te weten te komen. Stiekem hoopt ze hem te ontmoeten, maar ze weet helemaal niets van hem. Nog niet eens een naam, dus ze weet dat dat lastig zal worden. Wel hoopt ze door haar werk inzicht te krijgen in 'de TBS'er', wat voor mensen zijn het? En lijkt Elin er zelf inderdaad op? Langzaamaan gaat Elin op zoek naar antwoorden, ze ontdekt stukje bij beetje informatie die haar meer te weten laat komen over haar eigen verleden. En ondertussen ontmoet ze Rem. Hij is een van haar cliënten, maar als Elin hem mag begeleiden tijdens zijn eerste verlof, raakt ze meer en meer in hem geïnteresseerd.

'Later als ik dood ben' is de tweede psychologische thriller van Ilse Ruijters. Met haar debuut, 'De onderkant van sneeuw', had ze al veel succes. Ook ik had enorm van haar debuut genoten, dus de verwachtingen lagen hoog. 'Later als ik dood ben' begint met een vooruitblik, met cryptische omschrijvingen wordt er een bloedbad beschreven waarbij Elin betrokken is. Maar omdat je nog geen personages uit het verhaal kent en zelfs nog geen kennis gemaakt hebt met Elin, kun je de gebeurtenissen niet plaatsen. Het boek is gevuld met korte hoofdstukken, waarin veel gebeurt, gruwelijke dingen. Vooruitblikken, terugblikken, perspectiefwisselingen en mooie, maar cryptische beschrijvingen zorgden ervoor dat ik wel even in het verhaal moest komen.

Maar door de korte hoofdstukken lees je snel verder en voor je het weet zit je verweven in een web van leugens en gebeurtenissen rondom Elin, waardoor je niet anders wilt dan verder lezen. Wéten wat er in het verleden gebeurt is. Hoe het bloedbad uit die proloog gaat ontstaan en wie daarbij betrokken zijn. Langzaam ontdek je zaken en beginnen puzzelstukjes op hun plek te vallen. Maar dit gaat heel geleidelijk, en als lezer krijg je steeds nieuwe informatie en wendingen te verwerken, waardoor de spanning hard oploopt. Je moet en zou verderlezen! Want hoe zit het nu met Rem? Is hij behalve woest-aantrekkelijk ook oprecht of doet hij alles alleen maar voor zijn eigen gewin en kan Elin beter uit zijn buurt blijven? En Elin's echte vader? Is hij werkelijk zo verschrikkelijk omdat niemand iets over hem wil zeggen? Sowieso zijn de familiebanden raadselachtig. Waarom laat Elin's (pleeg)moeder helemaal niets los? En waar komt het norse karakter van Elin's (pleeg)vader vandaan? En collega Jürgen dan? Is hij wel te vertrouwen?

Allemaal vragen die beantwoord worden in de laatste ijzingwekkende hoofdstukken. Daar valt ieder puzzelstukje op zijn plek, maar wel met een plottwist waar je u tegen zegt. Hier en daar begon ik wel wat vermoedens te krijgen over hoe de vork in de steel zat, maar hoe het daadwerkelijk afgelopen is, had ik echt niet kunnen voorspellen. 'Later als ik dood ben' is een geweldige thriller. Het verhaal zit goed in elkaar en de opbouw is perfect. Het verhaal kruipt in je hoofd en laat je vervolgens nog niet zomaar los.