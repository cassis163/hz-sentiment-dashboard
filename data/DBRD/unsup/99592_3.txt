'De Royals: verleiding' gaat over Ella, die na het overlijden van haar moeder probeert rond te komen door middel van strippen voor geld. Dat verandert echter compleet als Callum Royal in haar leven komt, haar wettelijke voogd. Met enige tegenzin verhuist Ella naar zijn gigantische landhuis, waar ze kennismaakt met de vijf zonen van de Royal familie. Ze komt terecht in een wereld vol luxe, glamour en rijkdom. De Royal-zonen lijken haar te haten, maar Ella ontdekt al snel dat er veel meer schuilt achter het masker dat ze dragen sinds het overlijden van hun moeder...

'Verleiding' is een boek vol clichés, maar het is zo heerlijk om te lezen! Want tja, een cliché is een cliché omdat het altijd goed werkt. De schrijfstijl is luchtig en vlot, het is een boek waar je niet teveel bij na hoeft te denken en je wordt snel meegesleept in het verhaal. Het is eigenlijk net alsof je een soap kijkt, maar dan op papier.

Als je dit boek leest, moet je geen hoge verwachtingen hebben of personages verwachten met veel diepgang. Dit zorgt er aan de andere kant wel voor dat dit een fijn boek is om tussendoor te lezen. Ook al pak je het boek maanden niet op, als je verder leest weet je zo weer waar je was gebleven in het verhaal.

Het plot is simpel, maar toch leuk om te lezen, en het boek zit vol met romantische scènes. Wel zijn er hier en daar wat erotische scènes aanwezig, zoals op de achterkant van het boek ook aangegeven staat, maar de erotiek heeft niet de overhand in het boek. Ik vind dat het vooral wordt gebruikt om Ellens gevoelens te verduidelijken, en dat vind ik wel een pluspunt. Het is niet 'too much'.

Ik vond dit boek zeker wel drie sterren waard, omdat het een roman is die lekker wegleest, waar je bij kan weg zwijmelen en fantaseren, en aan het eind wordt je achtergelaten met een gigantische cliffhanger. Zodra je dit eerste deel van 'De Royals' uithebt, moét je gewoon meteen het tweede deel lezen! Deze serie is nu al mijn favoriete guilty pleasure.