Een prachtige cover en een titel die alles zegt: IJskoud!

Voor diegenen die de eerdere delen niet gelezen hebben (ze weten niet wat ze missen) is er vóór in het boek een beknopte samenvatting te lezen van elk boek afzonderlijk. Zodat je weet op welk moment je terecht komt in het leven van Jessica Haider. Goed gedaan!

Terwijl ik IJskoud las, merkte ik dat ik nog meer getrokken werd in het leven van Jessy dan ik voor mogelijk gehouden had. Ze worstelt nog steeds met haar verleden en het werd voor mij duidelijker waarom ze zo genadeloos kan zijn. Ze krijgt in dit boek zoveel meer voor haar kiezen dan je voor mogelijk zou houden.

Het thema cryonisme is goed uitgewerkt door de auteur, er wordt geen oordeel over geveld maar er is duidelijk veel research naar gedaan. Zoals steeds in haar boeken het geval blijkt te zijn, moet het allemaal kloppen in de boeken van Corine Hartman. Mede daardoor ben ik zo'n liefhebber van haar werk.

Jessy doet haar eigen ding, op haar eigen manier; soms ijskoud. Dat is dan in haar ogen ook nodig. Ze straft of schakelt uit indien zij dat nodig acht. Wat haar tegenvalt is de betrouwbaarheid van Saligia, maar dat is geen afscheid van de organisatie. Dat staat buiten keif. Eenmaal lid, blijft lid.

In IJskoud lijkt ze nog harder te worden dan ze al was en het verlangen naar coke en wat daar voor haar helemaal bij hoort, de kracht van Pink Floyd, is weer aanwezig. Ze vecht er wel tegen en het laat haar zeker niet ijskoud.

Een heerlijke ontknoping doet verlangen naar het volgende deel. Ik had niet anders verwacht van Corine Hartman.

Soms lijkt Jessy niet één vrouw, maar twee vrouwen. Allebei anders. Dat vond ik al in het eerste boek dat ik over haar las.
Voor mij leeft Jessica Haider en ze groeit en ondanks dat ik haar in mijn hart gesloten heb, laat ze me huiveren.

Ik heb dit boek graag gelezen en kijk uit naar het volgende deel.
Mijn waardering bestaat uit 5/5 sterren *****