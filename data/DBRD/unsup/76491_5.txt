Will Lavender (29) is een onbekende in thrillerland, maar dat zal niet lang duren.
Met zijn debuut Het verborgen raadsel zet deze docent literatuur en schrijven uit Louisville Kentucky zijn naam in één keer definitief op de kaart. Tot voor kort beperkte Lavender zich tot het schrijven van korte verhalen, maar een bizarre zaak bij McDonalds deed hem denken aan de onderzoeken van de beroemde sociaalpsycholoog Stanley Milgram waarbij de gehoorzaamheid aan autoriteit werd getest. En dat onderzoek leverde het opzienbarende gegeven op dat mensen op bevel van een autoriteit hun eigen denkvermogen en moraliteit uitschakelden en in staat waren andere mensen ondraaglijk pijn te doen.
Gebaseerd op deze feiten en op zijn werkomgeving, de universiteit, schreef Lavender zijn spraakmakende debuutroman Het verborgen raadsel.
Het verhaal speelt zich af op de universiteit van Winchester waar een groep ouderejaars studenten zich heeft ingeschreven voor een reeks colleges in het vak Logica en Redenering.
Al bij hun eerste college worden ze verrast door de onorthodoxe manier waarop hun professor Williams te werk gaat. Hij geeft zijn studenten de opdracht om aan de hand van zijn tips en hun eigen logica een vermist meisje op te sporen. Vrijblijvend is zijn opdracht niet, want als de studenten er niet in slagen het meisje te vinden, binnen de termijn van zes weken die het college duurt, zal het meisje worden vermoord.
Professor Williams gedraagt zich niet alleen raadselachtig, maar hij is ook raadselachtig. Nergens in de jaarboeken van de universiteit wordt zijn naam genoemd. Wie is deze geheimzinnige man? En wat moeten de studenten met zijn raadselachtige tips die het eerder moeilijker maken dan gemakkelijker om het vermiste meisje te vinden. Drie van de studenten: Mary, Brian en Dennis raken geobsedeerd door de opdracht en alle raadsels waarmee deze omgeven wordt. Als zij ook nog ontdekken dat de zaak gebaseerd is op een werkelijk vermist meisje van enkele jaren geleden, bijten de drie zich steeds meer in de zaak vast. De scheidslijn tussen realiteit en fictie verdwijnt en de situatie van de drie studenten wordt steeds gevaarlijker.
Will Lavender is werkelijk een meester in het hooghouden van de spanning. Met elke pagina die de lezer omslaat worden de raadsels groter en neemt de spanning toe. Keer op keer wordt de lezer op het verkeerde been gezet en het enige houvast dat de lezer heeft is de wetenschap dat hij constant op het verkeerde been staat en schijnbaar in een omgekeerde wereld leeft.
Het boek is een duizelingwekkend huis met lachspiegels boven, onder en aan beide zijkanten.
De werkelijkheid vervormt aan alle kanten. Het is een labyrint waar geen van de studenten in het begin de goede weg kan vinden en waarin de paranoia op de loer ligt. Een razend knap plot van Lavender met briljante timing en spanningsboog.
Verder weet de auteur op al bijna even knappe wijze de menselijke zwakheid bloot te leggen.
Opdrachten van een autoriteit vagen achteloos de eigen wil van de mens weg. Wat overblijft zijn schuldgevoel en machteloosheid. Het verborgen raadsel is een intelligente en complexe thriller. Spanning en originaliteit tot in de overtreffende trap. Nog nooit eerder heb ik zon bizar goede thriller gelezen. Alleen diegenen die over bovenmenselijke wilskracht beschikken zullen niet voortijdig het laatste hoofdstuk willen lezen.