Max van Olden is een jonge advocaat met zijn eigen kantoor. Hij is gespecialiseerd in auteursrecht. Daarnaast schrijft hij al jaren. Hij heeft ook gewerkt als copywriter bij een reclamebureau en als columnist bij verschillende vakbladen. Zijn debuut Lieve Edelachtbare verscheen in 2015. Hiervoor won hij de Schaduwprijs 2016 en werd hij genomineerd voor de Hebban Thriller Debuutprijs. De juiste man is zijn tweede thriller.

De prachtige omslag is gemaakt door Studio Jan de Boer, een grafisch ontwerpbureau voor het boekenvak. 4 ontwerpers maken alles voor boeken van omslagen tot websites. Ze bestaan inmiddels ruim 30 jaar. Ze maakten o.a. ook de boekomslag voor Joe Speedboot van Tommy Wieringa, 7 Dagen van Deon Meyer en Het beste van Adam Sharpe van Graeme Simsion.

Oscar Seefeldt is advocaat, getrouwd met Karin en samen hebben ze een zoon Jelte. Het verhaal springt heen en weer tussen 2016 en 1999. In 1999 wordt Jelte op een avond door een auto aan gereden en hij overlijdt. Oscar weet zeker wie het heeft gedaan: zijn collega Alexander, die hem op weg naar huis heel hard voorbij is gereden nadat ze samen een cursus hebben gevolgd. De politie kan helaas geen bewijzen vinden en Alexander wordt niet vervolgd. In 2016 gaan we verder met het leven van Oscar. De dood van Jelte verjaart, maar Oscar heeft zijn levenstaak om Alexander te straffen nog steeds niet opgegeven. Onverwachts krijgt hij een kans in de schoot geworpen.

Oscar is een man die gebukt gaat onder het verlies van zijn zoon. Omdat hij geen manier vindt om hiermee om te gaan, verliest hij alles: zijn huwelijk, zijn baan, zijn huis en zichzelf in de alcohol. Maar langzaam vindt hij weer zijn weg, met de hulp van zijn buurvrouw en zijn gaming maatje. En toch blijft het straffen van de (vermoedelijke) dader hem achtervolgen en aanzetten tot plannen, waarvan sommige het daglicht niet kunnen verdragen. Max beschrijft hem als een onzekere, gebroken man die al die tijd plannen smeedt om zijn vijand te verslaan. Dat hij daarbij anderen gebruikt en misbruikt, deert hem niet. Hij is geen benijdenswaardige figuur, maar hij komt ook niet over als een prettige persoon. Hij wil zo graag de dader straffen dat hij alles uit het oog verliest en alles inzet om zijn plan te laten slagen. Komt hij op tijd tot inkeer of zakt hij steeds verder weg in zijn intriges.......

Max heeft een heerlijk boek geschreven. Het juridisch jargon stoort niet, ook al heb je er geen verstand van. Alles wordt mooi opgebouwd en de overige personen zijn echte mensen die iets toevoegen aan de sfeer. Zij hebben hun eigen verhaal te vertellen.