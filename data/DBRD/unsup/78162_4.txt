Hij werd ongewild voorpaginanieuws en kwam in een verdomhoekje terecht. Met de nek aangekeken besluit Aidan Waits, min of meer door de situatie gedwongen, om zich in de onderwereld te vestigen. Het is de enige manier om zijn baan te behouden en even van de radar te verdwijnen. Een onverwachte win-win situatie. Een agent uit de gratie van het korps blijkt een fascinerende partij voor criminelen en Waits vervult zijn undercoverrol met verve. Hij valt op wanneer hij in een van de clubs is die onder het bewind van The Franchise valt. Iedereen weet wie hij is en wat zijn reputatie inhoudt maar toch weet Waits met drugsbaas Zain Carver in contact te komen.

Waits op zijn beurt komt in tweestrijd wanneer hem met klem ‘verzocht’ wordt om Isabelle Rossiter te gaan zoeken. Het zeventienjarige meisje is de dochter van een vooraanstaande, arrogante, politicus en heeft de benen genomen. David Rossiter eist dat zijn dochter wordt opgespoord en veilig thuiskomt. Het is geen verzoek, het is een eis. Het mag geen verrassing zijn wanneer het meisje opduikt in de clubs van The Franchise. Waits maakt zich zorgen, dit is geen omgeving voor een jonge vrouw. Maar Isabelle is niet de enige over wie hij zich zorgen over maakt. Carver is intussen geïntrigeerd geraakt door Waits en besluit hem in vertrouwen te nemen. Al snel krijgt Waits een goed beeld voor ogen hoe de bende van Carver in het uitgaansleven van Manchester opereert en hoe de drugs hun weg naar de consument vinden. Een ingenieus systeem lijkt onfeilbaar en Waits neemt zijn rol wel heel serieus. De vraag is alleen of hij hierdoor nog wel in staat is objectief te blijven en correct te handelen?

Korte, snelle hoofdstukken nemen je in sneltreinvaart mee in het groezelige uitgaansleven van Manchester. Donker, vaag en gevaarlijk, dat is meteen duidelijk. Geen omgeving waar je jongeren graag rond ziet hangen. Carver heeft precies die doelgroep om zich heen verzameld en daarmee zijn handel succesvol op de rails. Knox beschrijft de taferelen behoorlijk authentiek, haast filmisch. Het is duidelijk dat hij de weg in de stad goed kent en zijn research m.b.t. de drugsscene overtuigend heeft gedaan. Er is geen enkel moment dat er twijfel ontstaat over situaties of sfeerschetsen. De schrijfstijl is vlot, snel zelfs. Het verhaal is actueel en de nachtmerrie van iedereen die met jongeren te maken heeft. Het gevaar is haast tastbaar aanwezig gedurende het gehele boek. Met momenten neigt het verhaal iets langdradig te worden omdat Knox nét iets te gedetailleerd uitweidt. Het is verder niet storend maar valt niet te ontkennen. Wat wel storend was waren de diverse foutjes die in het boek stonden.

Verwacht geen angstaanjagende thriller van ‘Sirenen’ want dan valt het waarschijnlijk tegen. Dit verhaal heeft een continue sluimerende spanningsboog en een hoge mate van voelbare angst en frustratie, altijd die onzekerheid en over je schouders kijken. Dat gevoel overheerst en maakt het een uitermate fascinerend verhaal. Waits is een overtuigend personage, net als Carver, Cath en Isabelle.

‘Sirenen’ is een goede thriller met een jonge agent als hoofdpersonage en interessante medespelers. De kwetsbaarheid van Waits, de verleidingen en emoties zijn sterk uitgewerkt en dat maakt het moeilijk om geen sympathie te koesteren voor hem, hij wil het allemaal graag goed doen maar het wordt hem niet gemakkelijk gemaakt. De tentakels van de onderwereld reiken duidelijk verder dan Waits had gedacht. Hij heeft moeite met het relativeren en het naar waarde inschatten van de gebeurtenissen, dat blijkt een echte valkuil. Er gebeurt dan ook wel heel veel en niet iedereen is opgewassen tegen het vuile spelletje dat wordt gespeeld. Het is de vraag of Waits dit allemaal kan behappen en er zonder verdere kleerscheuren vanaf komt.