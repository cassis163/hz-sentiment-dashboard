De eerste beschrijving die in me opkomt is absurd realistisch. Het verhaal speelt zich af in het heden, geeft de visie van de schrijver weer op de wereldpolitiek, verweven met de meest absurde situaties en dit alles onder een dekentje van humor.
De humor is vaak eerder subtiel. Ergens in het midden van het boek begon ik het soms moeilijk te vinden om het realisme en de absurditeit gecombineerd te kunnen verwerken, wat maakte dat het soms vermoeiend lezen was. De humor en het sympathieke hoofdpersonage maakten dan weer veel goed, en de nieuwsgierigheid naar wat me nog te wachten stond maakte dat ik toch steeds met plezier het boek verder las. Wat het verhaal vooral niet is, is voorspelbaar.