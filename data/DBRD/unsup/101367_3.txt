Recensie Gebroken van B.A. Paris
Gebroken, zo heet het boek en dit is meteen een korte, maar krachtige beschrijving van de thriller. Alles in dit verhaal wordt namelijk in stukjes gescheurd; van relaties en vriendschappen tot vertrouwen. Dit spreekt mij op zich wel aan om direct tot lezen te beginnen, maar toch was ik niet vanaf de eerste pagina verkocht. Ik vond het wat saai geschreven en miste zinnetjes die zo mooi zijn dat je ze opnieuw en opnieuw wilt lezen. Gelukkig werd ik na enkele hoofdstukken al zo erg in het verhaal gesleurd, dat ik helemaal geen nood meer had aan die literaire verwoordingen. Toch vond ik het zeer fijn dat sommige hoofdstukken met een krachtige zin eindigde die zeker aanzetten tot verder lezen.
Het boek vertelt ons het verhaal van een vrouw, Cass, die twijfelt of ze een vrouw die ze in een auto ziet zitten al dan niet te hulp moet schieten. Na lang twijfelen onderneemt ze toch geen actie om later te horen te krijgen dat het een vrouw, Jane, was waar ze onlangs nog mee was gaan lunchen en die nu op mysterieuze wijze is vermoord. Men kan zich dus al voorstellen wat voor een dramatische taferelen er dan in het hoofd van het hoofdpersonage rondspoken. Persoonlijk vond ik dit een erg leuke insteek voor een verhaal. Door de manier waarop dit verhaal uitdraait, kaart het verschillende thema’s aan. Dit beviel me zeker, gezien ik wat bang was dat ik aan een boek vastgeklampt ging zitten dat honderden pagina’s ging doorratelen over enkel en alleen het oplossen van een moord. Maar niets is minder waar, men bespreekt onder andere (jong)dementie, paranoia, relatieproblemen en vriendschap. Dit vond ik erg fijn om te lezen, want zo bevatte het boek niet enkel het aspect van een moord, maar ook de menselijke emoties van de personages. Zo twijfelt het hoofdpersonage , Cass, aan alles en iedereen; de auteur is er enorm in geslaagd om de lezer te laten meevoelen in haar onbegrip en om empathie op te wekken. Ze valt om de haverklap in een nieuw dieptepunt en wordt door iedereen onbegrepen. Ze zit mentaal in de put. Je kan als het ware niet anders dan medelijden hebben voor haar gezien deze rauwe emoties. Ze wordt continu geconfronteerd met haar eigen geest en diens gebreken. Later in het boek wordt ze geconfronteerd met de ware aard van haar dierbaren en dit is als het ware nog pijnlijker. Toch komt dit personage hier zoveel sterker uit. Haar leven is gedurende het boek echt wel een zooitje, maar het is zo mooi om te lezen tot wat voor een sterke, onafhankelijke vrouw ze hierdoor is geëvolueerd.
Hiervoor werd ze namelijk niet alleen enorm angstig door de moord op Jane, maar ook door zwijgtelefoontjes die ze steeds bleef krijgen. Het boek is er zelfs in geslaagd om zwijgtelefoontjes een dramatischer feit te laten zijn dan een moord. Dit vond ik wel origineel bedacht en was bijgevolg dan ook fijn om te lezen.
Het feit dat er op verschillende, subtiele manieren herhaling in het boek zat, sloeg zeker aan. Zo zegt het hoofdpersonage in tig hoofdstukken “Ik hou van je”, tegen haar man waarop deze antwoordt, “ Ik meer van jou”. Door dit kleine detail raakte je echt betrokken bij hun relatie met intieme ritueeltjes. Net die intimiteit wordt op het einde plots doorprikt op een onverwachte manier. Zelden heb ik een boek gelezen dat zo ineens kantelde en een onvoorspelbare wending kreeg.
Net voor ik aan deze ongeziene wending was beland, begon het boek wel een tikje langdradig te worden en verloor het zo een beetje van zijn spanning. Steeds weer werd herhaald hoe Cass zwijgtelefoontjes kreeg en hoe ze er steeds meer onder doorging. Op den duur had ik het gevoel dat ik talloze pagina’s hetzelfde aan het lezen was.
Toen ik uiteindelijk het boek uit had, was ik wel allesbehalve euforisch. Het was namelijk zeker geen feelgood boek. De eindconclusie van heel het verhaal is eigenlijk gewoon dat niemand te vertrouwen valt, inclusief je naaste omgeving en je eigen geest.
Al bij al kan ik concluderen dat ondanks de langdradigheid en gebrek aan spanning die het boek soms bezat, ik toch enorm heb genoten van dit boek door de onverwachte wending en de hevige emoties van het hoofdpersonage. Ik raad het dan ook ten zeerste aan, aan iedereen die eens een thriller wilt lezen waarin niet alleen het oplossen van een mysterie centraal staat. Ik ben dan ook erg benieuwd of de auteur nog zulke leuke concepten tot boeken heeft weten omtoveren. Door dit boek heeft de schrijfster mij dan ook aangezet om misschien nog wel enkele van haar boeken te lezen. Een geslaagde thriller, kan ik daar alleen maar uit besluiten.