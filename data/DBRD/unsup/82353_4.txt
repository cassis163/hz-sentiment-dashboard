Meer dan een verhaal over de generaal, is dit het verhaal van zijn dochter. Ik heb het boek net uit en eerlijk gezegd: het duizelt nog na. De titel en de omslag deden mij een ander verhaal vermoeden dan dat wat ik net las. Het verhaal bestaat uit twee samenhangende delen: eerst de belevenissen van een gezin in goede doen in een Afrikaans land, dat door opstandelingen die het regime omver werpen, van alles meemaakt en uiteenvalt. Er komen heftige scenes in voor, van het type waarvan ik em altijd afvraag of je zoiets kunt verzinnen of dat je het toch echt zelf meegemaakt moet hebben alvorens je het kunt beschrijven.

In het tweede deel van het boek is het gezin opeens als asielzoekersgezin in Nederland. Boeiend om te lezen hoe vanuit de ogen van de asielzoeker het integratieproces plaatsvindt. De hoofdpersoon past zich snel aan het Nederlandse leven en gaat werken bij een advocatenbureau. Wat ze in het laatste hoofdstuk doet met een van de advocaten, verraste me: wat gebeurt daar nu? En waarom?
Ik weet het nog niet precies.

Wat ik wel weet dat ik de schrijfster Yasmine Allas nog niet kende, maar nu meer van haar wil lezen.
 
Het boek ligt overigens nu (april 2015) zeer gunstig geprijsd bij de Bijenkorf!