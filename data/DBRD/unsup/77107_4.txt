De hondenmoorden is het eerste deel van een trilogie van Jens Henrik Jensen. Een boek waarbij je op de cover een eenzaam verlaten bos ziet. Als je dan het woord Hondenmoorden ziet denk je dat er lugubere beschrijvingen van de moord op honden zullen zijn. Dat is wel een beetje zo, maar het is slechts een klein onderdeel van dit boek.
De hoofdpersoon, Niels Oxen heeft een posttraumatisch stress syndroom opgelopen en trekt zich in de bossen samen met zijn hond terug. Als dan een ambassadeur wordt vermoord op een locatie waar hij zich ook op dat moment bevond, wordt hij van de moord verdacht. Bewijs is er echter niet en hij gaat uit zelfverdediging zelf op zoek.
Samen met Margarethe Franck raakt hij dan verwikkeld in een onderzoek wat onverwachtse en gevaarlijke wendingen krijgt. Zal hij zijn onschuld kunnen bewijzen en de dader van de moord(en) kunnen vinden?

Het boek is verdeeld in prettige korte hoofdstukken. In het begin had ik wat moeite met de vele personages, maar naarmate het verhaal vorderde werd het steeds boeiender en kwamen er steeds meer onduidelijke zaken aan het licht. Van Niels verleden komen stukjes bij beetjes informatie naar boven, maar wordt je steeds nieuwsgieriger naar hem. Het verhaal is soms vrij complex door de politieke zaken die benoemd worden en door de vele namen. Toch ben ik steeds geboeid gebleven en wilde ik weten wie er nu verantwoordelijk was of waren voor de moorden. Uiteindelijk werd ik iedere keer weer op een verkeerd spoor gezet en de pittige ontknoping was dan ook verrassend. Ik heb genoten van dit boek en kijk uit naar het vervolg van de Oxentrilogie.