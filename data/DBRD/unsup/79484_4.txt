De Britse programmeur Adam Sharp nadert zijn vijftigste levensjaar als plots zijn liefde van twintig jaar geleden opnieuw contact zoekt. Hij heeft Angelina nooit kunnen vergeten en dat heeft grote invloed op zijn huwelijk met Claire. Hoe had zijn leven eruit gezien als hij in 1989 voor zijn Australische zoetgevooisde ‘angel’ had gekozen? Als Angelina hem uitnodigt voor een vakantie in Frankrijk, samen met haar man Charlie, krijgt hij een nieuwe kans aangeboden.

Het beste van Adam Sharp is het langverwachte boek van bestsellerauteur Graeme Simsion, wiens debuut Het Rosie Project (2012) de lezerswereld aangenaam verraste. Niet alleen is zijn schrijfstijl lekker vlot en is hij bij vlagen grappig, maar ook Don Tillman, het hoofdpersonage in The Rosie Project en de vervolgroman The Rosie Effect (2014), sloot de lezer al snel in zijn hart. Zo is dat ook met Adam Sharp, het titelpersonage van zijn nieuwe roman, die net als professor Tillman een nerd-achtig beroep krijgt toegedicht. Net als Tillman is Adam bovendien een tikkeltje onhandig met vrouwen. Waar Tillman door zijn autisme geremd wordt om überhaupt een gesprek te voeren met een vrouwelijk wezen, gaat Adam ten onder door zijn liefde voor Angelina. Het verhaal bestaat voor een groot deel uit Adams memoires aan zijn tijd in Australië met de bescheiden Angelina. Als hij haar voor het eerst ontmoet – tijdens een date met een andere vrouw – heeft hij meteen zijn hart aan haar verpand. Als blijkt dat ze een prachtig stemgeluid heeft, stapt hij al gretig achter de piano om haar te begeleiden. Een muziekduo is geboren. Hun gelukkige tijd samen is echter maar van korte duur. Australië is namelijk een tussenstop voor Sharp, die door zijn contract genoodzaakt is door te reizen. Daarnaast kan Angelina, 23 jaar en min of meer gescheiden, nog geen afscheid nemen van haar eerste man Richard…

En dan zijn er ineens twintig jaren verstreken. Adam woont intussen weer in zijn geliefde stad Londen, samen met zijn partner Claire. Ze hebben een passie – én kinderloos huwelijk, zijn onofficieel gescheiden van tafel en bed en hun relatie is voornamelijk ‘praktisch’. Logisch dat Adam al jaren terugdenkt aan Angelina, zijn eerste geliefde, met wie hij ongetwijfeld een romantischer bestaan had opgebouwd. Maar is dat echt zo of is dat zijn verbeelding? Een mail van Angelina schudt hem wakker en geeft hem zijn vitaliteit terug: hij gaat spontaan sporten, koken en kruipt weer als vanouds bij Claire in bed. Als Angelina hem vervolgens uitnodigt om naar haar Franse vakantiehuis te komen – met alles erop en eraan inclusief echtgenoot – pakt hij zijn biezen en vertrekt richting de zon. Het weerzien wakkert de lust tussen de twee meteen aan en dat zorgt voor grootse liefdesperikelen en levensbepalende keuzes…

Twee mannen, één vrouw: de eeuwige strijd om het hart van de dame. Het is een cliché dat in dit boek nieuw leven in wordt geblazen. Zodra Adam naar Frankrijk gaat krijgt het verhaal een heel andere sfeer. In het begin heerst er een gemoedelijke, nostalgische sfeer, maar in Frankrijk krijgt het boek iets grauws en bovenal iets eigenaardigs. Er is opeens veel minder ruimte voor humor en plots is het ernst. Simsions formidabele schrijfkunst blijft echter steevast fascineren, vanwege zijn vlotte beeldspraak, mooie beschrijvingen en aangename verteltrant: “Verloren liefde hoorde thuis in een lied van drie minuten dat gevoelens opriep uit een tijd dat deze ongevraagd kwam opzetten, dat herinneringen ophaalde aan de verliefdheid, aan het vrolijke ‘Waling on Sunshine’-gevoel dat niet eeuwig kon duren […] een lied dat ons eraan herinnerde dat we allemaal emotionele wezens zijn.”

Simsion stelt met Het beste van Adam Sharp een alternatief voor de liefdesgeschiedenis, een waarin verlangen niet is wat het lijkt en een waarin men blind is voor het echte geluk dat zo voor het rapen ligt.