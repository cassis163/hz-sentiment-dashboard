Voor FBI-neuroloog Sayer Altair is de hoofdrol weggelegd in Gekooid. Sayer is een intelligente, vastberaden jonge vrouw die zelfs de meest verdorven geest weet te analyseren. Sinds de dood van haar verloofde heeft ze zich volledig op haar onderzoek naar afwijkingen in het brein van seriemoordenaars gestort. Als de politie in Washington wordt geconfronteerd met de moord op de dochter van een bekende senator, schakelen zij Sayer in. Het onderzoek is onderwerp voor de kritische opinie van de Amerikaanse bevolking. Al snel ontdekt Sayer dat er nog een meisje in handen is gevallen van de dader. Haast is geboden om dit slachtoffer levend te bevrijden.

Sayer en haar team werken 24/7 in de hoop de dader te ontmaskeren en het meisje te bevrijden. Wanneer er eindelijk een verdachte is, lijkt de zaak zich tot een goed einde te ontwikkelen. Deze hoop wordt echter de bodem ingeslagen op het moment dat er opnieuw een meisje als vermist wordt opgegeven. Lukt het Sayer en haar collega’s om deze ingewikkelde zaak op te lossen? Je leest het in Gekooid.

“De benen van het meisje waren verkrampt. Haar tong was zo opgezwollen dat haar geschreeuw als schor gegorgel klonk. Haar hart bonsde zo hard in haar schedel dat ze de schuifelende voetstappen in het donker bijna niet hoorde.”

Cooper levert met Gekooid een prima thriller af die bol staat van de (onderhuidse) spanning. Op kunstige wijze heeft de auteur haar kennis van criminologie en gedragswetenschap in het verhaal weten te verweven waardoor het geheel bijzonder realistisch is. Ondanks de soms gruwelijke elementen ziet de auteur kans om toch een vleugje humor aan het geheel toe te voegen hetgeen de heftige scenes zo nu en dan weer wat relativeert. Daarnaast zijn haar omgevingstekeningen fraai en beeldend. Een kunst die niet elke auteur beheerst.

“Het landschap was bedekt met rokerige blauwtinten van torenhoge bomen vol kudzu en kamperfoelie. Het ronken van de oude motorfiets en de rond haar helm fluitende wind overstemden al het andere geluid en dat gaf haar rust in haar hoofd.”

De karakterisering van, vooral hoofdpersoon Sayer, is van bovengemiddeld niveau. Het feit dat Sayer niet uitsluitend als kundige vakvrouw wordt neergezet, maar ook als vrouw van vlees en bloed, zijn daar in grote mate debet aan.

Doordat het verhaal in relatief korte hoofdstukken is verdeeld en Cooper een zeer soepele schrijfstijl hanteert, houdt ze haar lezers continu geboeid en neemt ze hen mee richting een uitstekende finale. Het schijnt dat er een vervolg komt op ‘Gekooid’ en ik kan alvast melden dat ik daarnaar uitzie.

Over de auteur
Voordat Cooper zich volledig op het schrijven richtte, had ze een academische carrière aan de universiteit van Californië̈. Ze studeerde rechten en was verbonden aan een bureau voor rechtshulp in Washington, waar ze het rechtssysteem van binnenuit te zien kreeg. Coopers’ favoriete onderwerpen zijn, naast antropologie, neurowetenschappen en misdaad.

Uitvoering
Uitgever: Xander
ISBN: 9789401610537
Paperback, 365 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/