Voor dat ik begon met lezen kende ik het verhaal natuurlijk al wel. Maar toch is het niet te bevatten als je het leest. 10 Jaar lang van iedereen weggehouden, vastgeketend in een smerig huis, meerdere keren per dag verkracht en geslagen worden door een man die het woord beest nog niet waard is. En dat dan op zeer jonge leeftijd. Er zijn mensen die van minder ellende doordraaien!

Ik was vooraf voornamelijk benieuwd hoe je zoiets kunt overleven en of je er niet compleet gek uit komt. Na het lezen van dit boek heb ik alleen maar meer bewondering voor de kracht van deze sterke meiden gekregen! Ik vind het ontzettend knap hoe zij zich al die jaren staande hebben weten te houden, hoe zij zich niet gek hebben laten maken en vooral hoe zij nu bezig zijn met hun leven weer oppakken.

Het is geen makkelijk boek dat je even op vakantie aan het zwembad erbij leest. Het is een indringend, wreed verhaal. Maar wel een over hoop en geloof in de toekomst, en dat maakt het een ontzettend 'mooi' verhaal. Als zij dit kunnen overleven, is eigenlijk alles te overleven.