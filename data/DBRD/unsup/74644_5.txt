Toen ik hoorde dat Three Dark Crowns vertaald werd door HarperCollins was ik zo blij! Ik ben al een fan van de boeken van Kendare Blake sinds Anna dressed in blood. In Koninginnen staat de strijd tussen drie zusjes centraal om één kroon. Elke generatie wordt een drieling geboren op het eiland Fennbirn. De drie erfgenamen zijn alle drie in bezit van een bijzondere kracht. Mirabella heeft de kracht om stormen te ontketenen en vlammen op te roepen met haar vingers. Katherine kan het dodelijkste gif doorslikken zonder ziek te worden en de geruchten rondom Arsinoe doen denken dat ze dieren kan temmen en bloemen kan laten bloeien. Van deze drie zussen kan maar één zus gekroond worden. Daarom moeten ze de strijd met elkaar aangaan en op hun zestiende verjaardag begint de strijd. Een strijd op leven en dood.

Allereerst ziet de cover er geweldig uit en laat elementen zien die iets te maken hebben met het verhaal, zoals de kroon. De cover is echt heel mooi en maakt me nog enthousiaster naar het verhaal. Het verhaal is geschreven vanuit het perspectief van de drie zussen. Elk hoofdstuk is weer van een andere zusje en haar strijd. Ik moest in het begin wel even wennen aan de drie perspectieven, omdat de zusjes wel van elkaar verschillen en ze leven allemaal in een ander gebied. Hierdoor moest ik steeds schakelen en het juiste gebied in mijn gedachten hebben. Kendare Blake heeft heel goed de karakters in dit boek geïntroduceerd en toont ook goed hoe de gebieden waar de zussen zich bevinden ook sterk van elkaar verschillen. Elk hoofdstuk eindigt steeds spannend, waardoor ik wel moest doorlezen en het boek niet kon neerleggen. Het einde was echt geweldig! Wat een twist en cliffhanger!

Blake heeft de worldbuilding heel goed verwerkt met het verhaal. De wereld en het eiland Fennbirn wordt niet meteen volledig uitgelegd. De gewoontes, rituelen en regels worden geleidelijk aan duidelijk in het verhaal. Dit vond ik heel goed gedaan, omdat ik ook steeds dieper in het verhaal kwam en dus ook meer informatie kreeg over de wereld.

Al met al is Koninginnen een geweldig eerste deel van een nieuwe serie. Blake laat je de drie zussen heel goed kennen, doordat het verhaal geschreven is vanuit drie perspectieven. Je komt in een hele nieuwe wereld terecht met andere regels, rituelen en normen. Koninginnen laat je meeslepen in de strijd tussen de drie zussen, want je krijgt sympathie voor alle drie de zusjes. Wie gaat de strijd winnen? Ik kan niet wachten om deel 2 te lezen!

HarperCollins bedankt voor het recensie-exemplaar.