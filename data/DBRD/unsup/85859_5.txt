" Jelle, om het voor eens en altijd duidelijk te maken, ik ben niet in de markt voor wat voor relatie dan ook. Of het nu langdurig of kortstondig, eenmalig of knipperlicht is." ~ p60.

Zucht... hij is uit... alweer... Na dagen lang op facebook kleine hapjes te hebben gelezen, nu dan eindelijk in boekvorm verslonden. En wat heb ik genoten! Nate en Lize kruipen echt in je hart tijdens het lezen.

"Het moment was maar heel kort, als een soort steekvlam, maar het had een intensiteit die ze nooit eerder had ervaren." ~ p118.

Baguette met jam voor twee, alleen de titel is al geweldig! De sleurhut romance die facebook dagelijks vulde om 7 uur 's avonds is dankzij Uitgeverij Boekerij nu ook in boekvorm te lezen. Je leest het verhaal van Lize, die Nederland heeft achter gelaten om zichzelf weer te vinden na de dood van haar vader. Op een camping in Frankrijk wel te verstaan. Waar zij de zomer, werkend voor een familie vriend, zal doorbrengen. Hoewel haar hoofd er totaal niet naar staat, is er aan mannelijk schoon geen gebrek. Jelle, de zoon van de campingeigenaar Per, en Nate, de  sportinstructeur, gooien maar wat graag hun charmes in de strijd. Maar is er wel iets te winnen?
Wendy Brokers is zo verschrikkelijk goed in het vangen van de juiste emotie op papier, dat je zonder dat je het door hebt van de personages gaat houden als echte mensen. Dat je boos wordt op Per, lacht om Jelle, zwijmelt om Nate, een borreltje wilt doen met... nou ja je snapt me wel. Dit is een boek die je leest met je buik en mee draagt in je hart. Een prachtig verhaal over liefde, verleden, vriendschap, familie en vooral de toekomst. Een boek waarbij je echt geniet van elke pagina!

"Rouwen om iets wat nog helemaal niet had bestaan. Waarvan je niet wist of het ooit iets kon worden. En toch lag het daar, tussen hen in: groot, open en oneidig kwetsbaar." ~ p154.

Was ik niet al verliefd op de schrijfkunsten van Wendy Brokers na het lezen van "Geluk bij ongeluk", dan zou ik het nu wel zijn. Dit is feelgood zoals het moet zijn. Met een lach en een traan, maar vooral met grenzeloze liefde. Lees dit boek en geniet!!!