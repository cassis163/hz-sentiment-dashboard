De ellende begint als Chloe op een rommelmarkt het fototoestel van haar dromen vindt. Er blijkt nog een rolletje in te zitten en ze laat deze uit nieuwsgierigheid ontwikkelen. Op een van de foto’s staat een stel en op de achtergrond is de uitslag van de Lotto te zien. Chloe haar nieuwsgierigheid is gewekt en samen met haar collega Rolf probeert ze uit te zoeken wanneer deze trekking plaatsvond. Ze zijn beiden met stomheid geslagen als de blijkt dat de uitslag van zaterdagavond is, terwijl ze het fotorolletje op zaterdagmiddag heeft laten ontwikkelen...

Na dit voorval vinden er steeds vreemdere gebeurtenissen plaats. Chloe wordt gestalkt via haar beide telefoons, ze ziet vreemde figuren voor haar huis staan, er wordt bij haar ingebroken, maar het engste van alles is de foto van een vermoord meisje dat opeens op haar fototoestel opduikt. Is er iets bovennatuurlijks aan de hand of is iemand in haar omgeving verantwoordelijk voor deze daden? Nog belangrijker: is er iemand in haar omgeving de moordenaar van het meisje en heeft diegene met haar camera een foto gemaakt?

Door enkele gerichte vragen van Rolf begint Chloe onbewust haar geliefde Alex te verdenken. Hij kon als enige bij haar toestel, maar is hij tot zoiets in staat en hoe kan ze erachter komen? Ze hebben immers afgesproken om niet met elkaar te praten en als er iets echt belangrijk is, dan schrijven ze dat op een post-it. In het begin van Sprakeloos heeft dit nog wat, maar zelf kreeg ik gaandeweg de neiging om te roepen: ‘Praat gewoon met elkaar!’. Chloe komt over als een sterke, bewuste vrouw, daarom wil je haar het liefst door elkaar rammelen op dit soort momenten omdat ze dan bijna passief afwacht en het van Alex af laat hangen of ze wel met elkaar gaan praten of niet. Dit soort momenten laat Chloe wat zwakker overkomen dan ze is, maar toch snap ik wel waarom de auteur dit gegeven een grote rol laat spelen in het verhaal. Chloe gaat steeds meer aan zichzelf en haar omgeving twijfelen, het lijkt er dan ook op dat iets of iemand haar sterke persoonlijkheid kapot wil maken.

Een sterk punt van Sprakeloos is het mysterie dat in het begin wordt opgeroepen. Is er iets bovennatuurlijks aan de gang of is er een logische verklaring voor de gebeurtenissen die plaatsvinden? Hierdoor wordt de spanning opgebouwd en raak je benieuwd hoe het precies zit.
Een ander sterk punt zijn de plotwendingen. Net als je een beetje denkt te weten hoe het zit, weet de auteur weer iemand anders verdacht te maken en krijg je andere verklaringen aangereikt om dit mysterie op te lossen. Door de hints die gegeven worden, heb je al snel een beeld van wat er precies gaande is.

Door de bovennatuurlijke elementen vermengt met spanning, mysterie, liefde, onzekerheden en angst, is er een boek ontstaan dat zorgt voor enkele uren aangename ontspanning en een deel van de vrouwen zal zich kunnen identificeren met Chloe waardoor ze zich in kunnen leven in de gebeurtenissen in Sprakeloos.
Al met al een prima debuut van een nieuwe thrillerauteur die vooral de vrouwelijke doelgroep zal aanspreken.