Wie wil dat nu niet, de zomervakantie doorbrengen op Waddeneiland Schiermonnikoog. Heerlijk fietsen, surfen, vliegeren, zwemmen en lekker struinen door de duinen. Bas heeft er weken naar uitgekeken!
Bas wordt in groep 8 erg gepest door Kevin. Wanneer de laatste schooldag aangebroken is wil hij niets liever dan meteen vertrekken naar Schiermonnikoog, waar hij wekenlang op zal trekken met zijn goede vriend Thomas. Helaas wordt bij aankomst al snel duidelijk dat deze vakantie anders gaat verlopen dan de vorige keren. Zus Janna wordt al snel verliefd op Bruno, een jongen waar Bas een slecht gevoel over heeft. Zijn vriend Thomas is erg veranderd. Hij is gaan roken en gedraagt zich anders. Of dit nog niet genoeg is verschijnt ook petkop Kevin op het eiland en wordt Thomas bevriend met hem. Als Bas erachter komt dat Bruno zowel Janna, Kevin als Thomas betrekt in zijn wiethandel, bedenkt hij een plan waardoor hij zowel van Bruno als van Kevin verlost kan worden.
Ik vond Vertrouw je mij? een spannend verhaal, ik werd er echt in meegesleurd. Ik wilde beslist weten hoe het zou aflopen met Bas. Het is een echte jeugdthriller. De situaties waarin hij zit, het pesten, zijn heel herkenbaar voor kinderen van die leeftijd. Helaas worden veel jonge kinderen geronseld voor allerlei handeltjes, dus na het lezen van het boek ben je gewaarschuwd! Het taalgebruik van Martine Kamphuis is altijd prettig en het boek leest lekker weg.