Sarah Pakkanen en Greer Hendricks werkten al langer samen als auteur-redacteur team tijdens de 7 romans die Sarah o.a. heeft geschreven. Behalve dat ze goed konden samenwerken, bouwden ze ook een hechte vriendschap op.
Als Greer haar baan bij de uitgever opzegt, besluit ze haar idee om een fictie boek te schrijven te delen met Sarah. Die stelt voor samen een boek te schrijven, omdat ze denkt dat ze samen een goed team vormen.
Ze hebben het boek ook echt samen geschreven, niet om de beurt een hoofdstuk, zoals bij andere duo schrijvers vaak het geval is.
Omdat ze beiden journalistiek en psychologie hebben gestudeerd, besloten ze een psychologische thriller te schrijven.
Het verhaal speelt zich af in 3 delen, waarbij in de loop van het verhaal steeds duidelijker wordt waarom een huwelijk niet goed is afgelopen. Aan het einde van deel 1 heb je de ex-vrouw en de nieuwe vriendin van Richard leren kennen en als je denkt dat het verhaal logischerwijs verder kabbelt, draait het opeens allemaal om.
Vanaf het einde van het toch wat saaie 1e deel wordt je steeds op het verkeerde been gezet door diverse twists in het verhaal. Door flashbacks ga je steeds meer begrijpen en toch gaat het dan weer anders.
Dankzij de vlotte schrijfstijl en onverwachtse wendingen in het verhaal ga je steeds sneller lezen omdat je wilt weten hoe het eindigt. Een verrassend boek!