Het eerste deel van “Het laatste verbond” begint op 17 januari 1320 met een inwijdingsritueel in de grotten bij Rennes-le-Château. Twee jonge mannen zullen toetreden tot de Orde van de Arme Ridders van Christus en de Tempel van Salomo, geleid door hoeder Bernard d’Arniort, en krijgen de geheimen van de Orde te horen en zien: het graf van Jezus en Maria Magdalena en de Ark van het Verbond. 17 januari is de enige dag in het jaar dat de Ark met relatief weinig gevaar kan worden benaderd.

Het tweede deel speelt in het heden.
Zeus Power, geleid door Jacky Merrauld, heeft lucht gekregen van het bestaan van de Ark, en de enorme energie die ervan uitgaat, en dat deze te vinden is in de catacomben bij Rennes-le-Château. Jacky ziet in het bezit van de Ark een manier om de energiemarkt te beheersen. Voor de financiering van het project krijgt hij hulp van kardinaal Sandana van de Vaticaanse bank, die zo in de Tweede Wereldoorlog gestolen geld wil witwassen.
Jacky zoekt hulp bij zijn zwager Diederick van Swaey, die door jarenlang onderzoek bekend is met het gebied rond Rennes-le-Château. Diederik heeft een dochter, Sanne. Zijn vrouw Vicky is kort na de geboorte van Sanne overleden. Jacky brengt Diederik in contact met Neferi Deltour, schrijfster en geïnteresseerd in alles wat met de Tempeliers te maken heeft. Voor Jacky moet zij proberen informatie over de grot en de Ark aan Diederik te ontfutselen. Voor Jacky is het vinden van de Ark belangrijk, voor kardinaal Sandana het vinden van het Jezusgraf.
Dan begint een gevaarlijke zoektocht in de catacomben waarvan de ingang onder de ruïne van het kasteel ligt. Om ongestoord te kunnen zoeken, heeft Jacky het Château gekocht en is hij zogenaamd aan het renoveren. Al snel blijkt dat niet iedereen die aan de zoektocht meedoet hetzelfde doel heeft en komen geheimen aan het licht die verborgen moeten blijven. De mannen die de grot ingaan, moeten samenwerken om te overleven, maar zij wantrouwen elkaar. Al snel merken zij dat ze niet alleen in de catacomben zijn, maar wie zijn de anderen?

De korte hoofdstukken worden afwisselend verteld vanuit het perspectief van de verschillende hoofdrolspelers. Hierdoor worden de gebeurtenissen van verscheidene kanten belicht en bouwt het verhaal zich langs meerdere lijnen op. Zo wordt ook duidelijk hoe de karakters van de personen in elkaar zitten en wat hun agenda is. Stukje bij beetje ontrolt de plot zich naar een daverend eindspel dat een onverwacht slot heeft. Als lezer kan je alleen maar hopen dat er een volgend boek komt dat verder gaat waar dit boek stopt.
Erik Raeven en Kurt Impens hebben negen jaar aan hun debuut gewerkt. De research die ervoor gedaan is, gecombineerd met de doordringende schrijfstijl heeft een boek opgeleverd dat niet alleen de catacomben laat schudden.
De goed uitgewerkte dialogen gecombineerd met de beeldende omschrijvingen maken dit boek tot een topper voor lezers die zoeken naar een spannende thriller waarin ook mystiek een rol speelt.