Dr. Siri Paiboun is de hoofdfiguur in nu al 9 boeken van Colin Cotterill over het Laos van de jaren zeventig. Het is een zeer amusante en lezenswaardige reeks. Als je Laos een beetje kent - en ik mag wel zeggen dat ik dat doe - dan is het echt een verademing boeken te lezen waarin het regime van die tijd - en ook van nu, want zoveel is er in dat opzicht niet veranderd - hier en daar best wel gewaagd op de hak wordt genomen. De boeken zijn hier in Laos uitermate populair en het getuigt van een grote dosis zelfspot dat 'men' deze boeken hier toelaat en zelfs met veel genoegen leest. Al lezende leer je bovendien veel van de recente geschiedenis van het land en van de overduidelijk nog aanwezige residuen van de oorspronkelijk animistische godsdiensten.
Ik schrijf dit als recensie op één van de boeken van Cotterill, maar het zou de inleiding kunnen zijn van een recensie op elk van de negen.
Omdat ik De doden van Dr.Siri de leukste vind uit de reeks - ik heb ze allemaal gelezen - beperk ik me tot een recensie op dit boek. Ik zal binnenkort in een blog op de gehele reeks in gaan.
Dr. Siri is arts, lijkschouwer, 'rechercheur' maar vooral sjamaan en hij kan in die rol met de geesten van overledenen en met bosgeesten communiceren. Dat leidt tot de gekste toestanden, maar als je beseft dat velen in Laos hierin 'heilig' geloofden - en soms deels nóg - dan leer je begrijpen waarom mensen zich in Laos soms gedragen zoals ze zich gedragen.
Een erg leuke reeks en een must voor Laos-gangers.