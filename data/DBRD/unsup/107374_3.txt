magere inhoud,Alle schrijvers van thrillers en detectives opgelet! Een geoefend lezer valt over details. Bijvoorbeeld: als iemand begin december voor dag en dauw wil gaan zwemmen, dan is de kans dat iemand anders dat vanuit een verlichte keuken ziet, erg klein. Waarom? Omdat het begin december s morgens pikdonker is, daarom. En als er de daaropvolgende dagen allerhande gebeurtenissen plaatsvinden en niemand vermeldt dat er intussen een kerstsfeer in het stadje hangt dan denk ik: Nee, Elizabeth, er schort iets aan je research.

Al is het verhaal wel aardig. Maar een beetje mager voor de omvang van het boek. Net als Ine en Miranda denk ik ook dat George een veel vlotter boek had kunnen schrijven als ze wat meer geschrapt had. En wat ik in haar andere boeken bijzonder charmant vond, namelijk een soort vervolgverhaal van zich ontwikkelende relaties, dat mis ik totaal in dit boek. Thomas Lynley, Lady Helen of Barbara komen er niet of quasi niet aan te pas. Het draait helemaal rond Simon en Deborah. Maar George laat deze persoonlijkheden niet groeien. Deborah blijft de snel in haar wiek geschoten, roodharige, afhankelijke, jonge vrouw die voor weinig rede vatbaar is. Simon blijft de bezadigde, alwetende man die haar altijd weer liefdevol opvangt. Ze kunnen nog steeds geen afstand nemen van wat ze in het verleden meemaakten, en dat hangt als een verstikkende deken over hun bestaan. Het wordt clichématig, daardoor voorspelbaar en saai en waarschijnlijk daarom dat ik dit boek niet meer geef dan drie sterren. En dan ben ik nog gul geweest.