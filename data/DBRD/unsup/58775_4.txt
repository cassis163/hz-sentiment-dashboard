Louise is een alleenstaande moeder. Op een avond komt ze een leuke man tegen in het café, waar ze een gezellige avond mee heeft. Hij blijkt haar nieuwe baas te zijn. Niet de meest ideale situatie, die nog lastiger wordt wanneer Louise bevriend raakt met Adele, de vrouw van haar baas. Terwijl de vriendschap snel hechter wordt, blijft Louise haar baas buiten het werk om zien. Via Adele leert ze echter ook een andere kant van haar baas kennen.
Hoe meer Louise over Adele, haar baas en hun huwelijk te weten komt, hoe vreemder ze het vindt. Ze wil helpen, maar of dat nou zo’n goed idee is…

Eén grote mindf*ck, dat is ‘Wat jij niet ziet’, de nieuwe thriller van Sarah Pinborough.
Zoveel vragen die worden opgeroepen tijdens het lezen van dit boek. De enige manier om achter de antwoorden te komen, is doorlezen. Door de fijne manier van schrijven weet Pinborough de vaart in het verhaal te houden en de spanning op te bouwen. De personages zijn sterk neergezet, waardoor je echt meeleeft met de hoofdpersonen.
Je wilt het boek niet weg leggen, omdat je wilt begrijpen wat er aan de hand is. En dat begrijp je pas als het boek uit is! De hashtag #WTFthatending waar dit boek mee gepromoot wordt, is niets teveel gezegd. Je zal niet teleur gesteld worden…