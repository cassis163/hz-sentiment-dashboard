Hoe ontsnap je uit het criminele circuit en aan een donkere toekomst? Het lijkt vrijwel onmogelijk. Toch wist Engelina Fenn haar verleden achter zich te laten en verwerkte zij haar ervaringen in het boek ‘Ontsnapt aan de dood’. Fenn verwerkte haar eigen ervaringen in het verhaal over Monica.

Hoofdpersoon Monica neemt een aantal verkeerde beslissingen en raakt verzeild in het criminele circuit. Ze doet enkele keren gedwongen mee aan drugsdeals waardoor zij haar leven niet meer zeker is. Wanhopig zoekt Monica naar een uitweg, maar zomaar uit een dergelijk circuit stappen is geen optie. Haar dagelijks leven wordt geregeerd door angst. Ook in de liefde wordt haar vertrouwen telkens op de proef gesteld.

“Ik roep om hulp, maar er komt niemand. Ik begin te bibberen van de koude grond, het wordt steeds donkerder om mij heen en ik besef dat het al erg laat moet zijn. Ik voel mij doodmoe worden en mijn laatste krachten probeer ik weer wat dichter bij Nero te schuiven.”

‘Ontsnapt aan de dood’ is het –grotendeels autobiografische- verhaal van een jonge vrouw die een aantal verkeerde keuzes maakt en daardoor zwaar in de problemen komt, maar uiteindelijk tóch de kracht vindt om haar leven weer op te bouwen.

“Ze slaat haar hand voor haar mond en zegt: Je huis staat in de brand en Alex is nog boven. Ze proberen hem te redden. Kom snel!”

De schrijfstijl van Fenn is nog wat ongeoefend en haar toon is staccato. Dat kan natuurlijk liggen aan het feit dat zij in ‘Ontsnapt aan de dood’ grotendeels haar eigen verhaal vertelt en het daardoor zó dichtbij komt dat ze deze manier van schrijven nodig heeft gehad om de objectiviteit te bewaren. Toch zou ik haar aanraden, indien zij door wil gaan met schrijven, een schrijfcoach te consulteren. De verhalende gave is er namelijk wel degelijk. ‘Ontsnapt aan de dood’ is aangrijpend en voor veel vrouwen, die door verkeerde keuzes in ernstige problemen zijn gekomen, herkenbaar. Ook het liefdesleven van Monica geeft stof tot nadenken.

Over de auteur
Engelina Fenn (1973) is in Drenthe geboren en woont al jaren in Groningen. Dat ze opgroeide in Friesland, maakt haar een echte Noorderling. Ze is een sprankelende persoonlijkheid die beide kanten van het leven heeft meegemaakt. Eerder publiceerde ze korte verhalen, waarvan een aantal is gepubliceerd in twee bundels. Wekelijks schrijft ze een column in de digitale wijkkrant, altijd weer met een belangrijk moraal erin verweven.

Uitvoering
Uitgeverij Palmslag
ISBN: 9789491773990
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/