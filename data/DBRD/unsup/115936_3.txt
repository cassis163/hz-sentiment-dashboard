De eerste echte novelle van Paulien Cornelisse met hoofdrollen voor een cavia en voor taal. Paulien ontkent ten stelligste op haar eigen website dat dit boek over taal gaat. Maar ik ben dat niet helemaal met haar eens.
Cavia (Caav voor vrienden) werkt op het kantoor van een groot bedrijf. Ze werkt op de afdeling communicatie. Dat gaat haar ondanks alles, ze is ten slotte een cavia, echt waar! best goed af. Haar collega’s zijn wel gewoon mensen.
Het leven is niet altijd gemakkelijk voor Cavia die haar dagen vult met paperclips en punaises sorteren om haar bureau netjes opgeruimd te houden. Maar gelukkig is daar Enzo. Als ze hem leert kennen verandert er veel.
Het verhaal is eigenlijk te simpel, want te alledaags, voor woorden. Er gebeuren wel veel dingen die erg herkenbaar zijn voor iedereen die op een kantoor werkt. Spanning en sensatie zijn ver te zoeken. Maar voor Cavia is het allemaal spannend en verwarrend genoeg. (Spreek)taal wordt op natuurlijke manier in het verhaal verweven en (ook) dat zorgt ervoor dat “De verwarde Cavia” een grappig, en bijzonder boek is.