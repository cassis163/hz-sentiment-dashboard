De kolibrie is de debuutthriller van de Finse Kati Hiekkapelto met een sterke verhaallijn en kleurrijke personages. Geef nu toe: een Hongaars-Servische vrouwelijke rechercheur die als kind naar Finland is geïmmigreerd en bij de politie is beland, met een voorliefde voor elektronische muziek en die constant wil afkicken van haar rookgewoonte, is toch een originele invalshoek voor een Scandinavische thriller?

Anna Fekete is een single rechercheur die bij de dienst Geweldsmisdrijven terechtkomt en daar direct in een moordonderzoek belandt. Ook met haar collega-partner, Esko, heeft ze het niet echt getroffen die nors is, niet bepaald verdraagzaam tegenover immigranten en al helemaal niet tegenover vrouwelijke en bovendien drinkt. Ze moeten aan de gang met meerdere moordgevallen die telkens op het plaatselijke traject voor lopers/joggers worden gevonden. Tegelijkertijd worden ze ook opgeroepen met een mysterieus telefoontje dat midden in de nacht wordt gepleegd door een doodsbange Koerdische tiener. Het verhaal van deze tiener wordt door middel van door haar zelf geschreven stukjes in een typische tiener- en bepaald geen standaardtaal uit de doeken gedaan. Niet zo mooi voor taalpuristen waarschijnlijk, maar het geeft wel meer echtheid en kleur aan haar verhaal. De vertaling van deze stukjes zal bepaald ook geen sinecure geweest zijn.

Werk genoeg dus aan de winkel voor Anna en haar collega's. Deze laatste worden allemaal min of meer ook om beurten aan de lezer voorgesteld, en worden zo al ietwat bekender vóórdat er eventueel nog verdere episodes komen in deze nieuwe Scandinavische thrillerreeks. Een schrijfster om in de gaten te houden!