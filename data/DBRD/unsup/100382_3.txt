Maurice is opgegroeid in het weeshuis. Zijn tijd daar heeft hem gemaakt tot een psychopatische, verknipte persoonlijkheid. Eenmaal volwassen heeft hij slechts één doel: wraak. Een stevige maag is wel wenselijk want het ultieme genoegen is voor Maurice om een hart uit te snijden en smakelijk te verorberen.

De personages zijn enigszins karikaturaal neergezet. De directrice van het weeshuis met haar strenge bril, verwrongen ideeën en haar lust vierend op pupillen. Dan, middel tot het hoogste doel voor Maurice, een gesjeesde alcoholist van een begrafenisondernemer, genaamd Ronny. Deze laatste wordt op een zondagmorgen wakker in het Sheraton hotel met een onbekende dode man in het bed naast hem.
Ronny roept de hulp in van zijn vage vriend Francis die een ontspoorde politieman is. Of is dat een leugen en zit hij helemaal niet bij de politie? In elk geval kan de 'wildwest' beginnen. Bij de werkwijze van de Brusselse politie kun je eveneens je wenkbrauwen fronsen.

Auteur Benny Baudewyns, zelf ook acteur, schreef naast thrillers ook diverse theaterstukken. "De hartenvreter" zou als komische thriller op de planken niet misstaan. In boekvorm mist het de nodige geloofwaardigheid.