Deze trilogie staat al een tijdje op mijn verlanglijstje (Vlam, van dezelfde schrijfster, maakte indruk), maar om de een of andere vage reden had de bibliotheek wel deel 2 en deel 3, maar niet deel 1 in de collectie. Met het nieuwe jaar bleek deze misser opgelost te zijn, dus was ik misschien wel de eerste lener van deel 1. Tja, ik denk niet echt dat ik jaloers ben op hoofdpersoon Adrian. Hij "wordt" vrijwel uit het niets ineens homo (tenminste, zo vond ik het overkomen, niets van dat hij al jarenlang op jongens viel ofzo, het was echt out of the blue) - wat niet echt geaccepteerd wordt in Londen, in de Victoriaanse tijd. Hij gaat werken als jongenshoer en belandt in de geheime wereld van de rijke, geheime, Londense homoseksuelen, waaronder de beroemde Oscar Wilde. Een wereld die niet alleen bestaat uit seks, maar waar ook veel gechanteerd wordt. Ook werkt hij als schildersmodel en ik vond de vele verwijzingen naar schilderijen, kunstenaars en gedichten/verhalen in dit boek wel grappig, ook al heb ik ze vast niet allemaal opgemerkt. Het verhaal op zich is niet eens zo heel boeiend en soms zelfs voorspelbaar. Maar omdat het goed geschreven is, ging ik meeleven met de karakters en dat maakte dit boek dan toch weer goed. Ik ben zeker benieuwd hoe het verder gaat met Adrian en zijn net verworven liefde Vincent, dus bij mijn volgende bezoek aan de bibliotheek gaat deel 2 zeker mee naar huis.