Drie vrienden, een huis (en een klusjesman) is wederom een fijne weglezer van Astrid Harrewijn. Ik heb al aardig wat boeken van haar gelezen. Deze kon dan ook niet ontbreken. Het is het verhaal van Noor. Noor is halverwege de dertig, heeft een vaste baan, woont in Zuid-Limburg en heeft al heel lang een relatie. Haar man Ã©n haar moeder kunnen niet wachten tot ze eindelijk klaar is voor kinderen. Noor is dat helemaal niet van plan. Ze gooit het roer om en neemt een baan aan in het Van Gogh Museum in Amsterdam. Hier deelt ze met haar zusje Kiki en studievriend Joost een huis.

Noor gaat dus werken voor het Van Gogh Museum. Aan aandacht voor kunstwerken van Van Gogh geen gebrek. Dat was voor mij ook meteen het enige mindere aan het boek. Dat ligt niet aan het verhaal, ik ben nu eenmaal niet echt een kunstliefhebber. Er wordt heel diep ingegaan op de verschillende soorten schilderijen. Je kunt hieraan wel merken dat Harrewijn wel grondig research heeft gedaan, maar het is niet iets wat ik erg interessant vond.

De rest van het verhaal is verder wel erg goed en vooral vol humor geschreven. Het is ook niet een standaard chicklit, het is meer dan dat. Het leest ook lekker weg, ondanks dat ik de kunststukken best iets te saai vond. Maar dat wordt gecompenseerd door de nodige spanning die er ook nog in zit. Dit heeft vooral te maken met Tim, die in eerste instantie niet zo'n heel grote rol lijkt te hebben. Maar hij zet het leven van Noor wel op zijn kop.

Drie vrienden heeft aansprekende en herkenbare personages. In dit boek is het vooral Noor die je leert kennen. Huisgenoten Joost en Kiki hebben nu nog een bijrol. Maar het is pas het begin van een drieluik, zoals Harrewijn dat ook al deed met de Miss-reeks. Die drie boeken waren los van elkaar te lezen. Het lijkt erop dat dat nu ook weer het geval is. Het verhaal van Noor heeft in ieder geval geen open einde.

Drie vrienden, een huis (en een klusjesman) is een heerlijk feelgood boek, wat je zo uitleest.