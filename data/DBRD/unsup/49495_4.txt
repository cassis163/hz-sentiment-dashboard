In ‘Ik ben er’ wordt verteld over de universele thema’s de liefde en het leven. Waar de achterkant er op lijkt te duiden dat het een wat onbeduidend romantisch verhaal kan zijn werd ik zeer positief verrast. Het verhaal leest als een trein en geeft een zeer interessante gedachtewereld weer van iemand die in coma ligt, of, zoals die gedachten zouden kunnen zijn. Daarnaast is het leven van Thibault, moeilijke relatie met zijn familie, kinderloos en tegelijkertijd peetvader interessant om te volgen. Er zit meer achter dan alleen twee mensen die in een onmogelijke situatie verliefd op elkaar worden en dat is knap gedaan.

Het is jammer dat het boek na 260 pagina’s uit is, vooral omdat de bladspiegel vrij ruim is ben je snel door het boek heen en dat geeft altijd een gevoel van gemis. Ik zou bijvoorbeeld de relatie tussen de ouders van Elsa en hun worsteling met de beslissing hoe Elsa’s behandeling voort te zetten nog wat meer uitgewerkt willen zien, dat zou het boek als geheel van meer diepgang hebben voorzien en Elsa van nog wat meer achtergrond. Toch vond ik ‘Ik ben er’ zeer de moeite waard om te lezen en was ik er erg door ontroerd.