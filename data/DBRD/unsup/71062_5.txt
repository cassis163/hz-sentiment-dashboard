Meer dan zevenhonderd pagina’s: ik zeg dit niet gauw als liefhebber van papieren boeken, maar een eReader is geen luxe. Het is echter elke pagina dubbel en dwars waar. Geen verhaallijn is overbodig of onopgelost en dat allemaal zonder ergens de fout in te gaan. Elk detail is minutieus uitgezocht, het is geloofwaardig in al zijn gruwelijkheid. Lange tijd blijf je in het ongewisse over wat de diverse plots verbindt, maar in een zinderend slot vallen alle puzzelstukjes op zijn plaats en sla je ademloos de laatste pagina’s om.

De eerste honderd pagina’s lezen snel weg. Daarna komt er een stukje karakteropbouw, wat iets taaier is. Het is echter zeker de moeite waard om toch door te gaan met lezen, juist de tragische geschiedenis van beide hoofdpersonages geeft het boek meer diepgang dan het zou hebben met alleen een bizarre dreiging voor de wereld. Als je deze pagina’s eenmaal door bent, vlieg je de laatste vierhonderd bladzijden door tot het einde. Ik ben Pelgrim heeft alles: spanning, mysterie, bijzondere karakters en een vleugje cynische humor.

Terry Hayes is een enorm getalenteerd schrijver. De plots zijn origineel en goed uitgewerkt, de personages geloofwaardig en je kunt je ondanks alles goed in hen inleven. Het boek snijdt zowel hele recente onderwerpen, als zaken die meer in het verleden speelden aan. Toch is het boek tijdloos: het is zo goed uitgewerkt, dat ik het niet gauw zie verouderen.

Ik ben Pelgrim is een must read voor iedereen die van thrillers houdt. Het is soms wat luguber, maar de wereld is helaas niet altijd even mooi. Een interessante kijk in de psyche van zowel een spion als een terrorist. Ook als je van raadsel en mysteries houdt is het boek een enorme aanrader. Elke pagina waard!