In NewCago is het altijd donker. David leeft er ondergronds. Als jongetje van acht heeft hij gezien dat zijn vader is vermoord door een machtige Epic genaamd Staalhart. Epics zijn mensen met bijzondere krachten, deze krachten zijn pas ontwikkeld nadat Calamity aan de horizon verscheen. Sindsdien is het grondig mis in NewCago. De Epics gebruiken hun ongewone krachten om de rest van de mensheid te onderdrukken, Staalhart is een klassiek voorbeeld van een tiran die met behulp van andere Epics de stad NewCago onder de duim heeft. David heeft van jongs af aan de Epics bestudeerd om hun zwakke plekken te ontdekken zodat ze kunnen worden verslagen. Samen met de Wrekers trekt hij ten strijde tegen Staalhart en consorten. Daarbij maken ze listig gebruik van allerlei uitvindingen die Prof (de leider van de Wrekers) heeft gedaan. Ze beginnen met speldenprikjes tegen de Epics maar sturen uiteindelijk aan op een confrontatie met Staalhart himself. Riskant want ze weten nog steeds niet wat zijn zwakke plek is. Het verhaal wat Brandon Sanderson de lezer voorschotelt is spannend, er zijn veel scenes waarbij David het vege lijf maar net redt. Hij trakteert ons ook op allerlei onverwachte wendingen in het verhaal, waardoor je soms op het verkeerde been wordt gezet. Sanderson vindt zelfs de ruimte om een vleugje romantiek in het verhaal te brengen en ook daar weet hij een onverwachte complicatie in te brengen. Staalhart is het eerste deel uit een reeks en smaakt zeker naar meer!