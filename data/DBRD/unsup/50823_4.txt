In wat voor wereld ga je je begeven als je begint met het schrijven van sciencefiction en fantasy. Als het nu gaat over de wereld van het genre schrijven of de wereld die je gaat bedenken voor je verhaal, dit boek geeft antwoord.
Het is een bekend fenomeen, hoe makkelijker het er uit ziet des te moeilijker het vaak is. Dit geldt zeker ook voor het schrijven van een verhaal en als dat verhaal dan ook nog bomt van de dingen die (nog) niet kunnen of niet bestaan en je wilt wel dat het geloofwaardig over het voetlicht komt, dan blijkt dit al snel problematisch. Immers, met een vlotte pen en een leuk idee ben je er nog niet. Dat ene fantastische boek dat je net nog gelezen hebt komt moeiteloos en geloofwaardig binnen, maar dat is geen vanzelfsprekendheid. Als je zelf schrijft weet je hoeveel hordes je moet nemen voor het verhaal zo soepel en levendig is als je zou willen.
Niet getreurd! Martijn en Debbie trappen de eerste vestingpoort en/of vacuümsluis voor je in en helpen je op weg met hun boek Hoe schrijf je fantasy en sciencefiction? (Geen horror gelukkig. Brrrr... horror.)
Wat dit boek je vooral geeft is context en die heb je nodig. Je wilt immers dat je verhaal origineel is en daarom is het goed om te weten wat er zoal te vinden is in dit genre, zodat je weet waar jouw verhaal zich ongeveer begeeft binnen het fantastische spectrum. Dat er in dit boek aandacht is voor wat er al bestaat en er uitleg aan gegeven wordt is wat mij betreft een must. Ook weten de schrijvers van dit boek -dat overigens prettig leest- het belang van context in je verhaal duidelijk te maken en laten zien dat hier een hoop geloofwaardigheid te halen valt. Als de wereld rond je karakters klopt, wordt het geloofwaardiger. Hoe je dat kunt doen wordt duidelijk en met herkenbare voorbeelden aangetoond. Voorbeelden die gegeven worden komen veelal uit bekende boeken en films. Dus je hoeft niet alles binnen het genre al gelezen te hebben voor je begrijpt wat er gezegd wordt.
Natuurlijk wordt er ook ingegaan op het schrijven van een boeiend verhaal en hoe je daar voor de juiste (hoofd) personages ontwikkelt. Gedegen stof voor elke aspirant schrijver, maar natuurlijk gebracht in het licht van het genre schrijven.
Tot slot is er onder andere ook aandacht voor wat er mis kan gaan bij het schrijven van fantasy en sciencefiction. Erg goed om te weten vóór je met een verhaal begint, gezien veel van deze valkuilen invloed hebben op thema of plot en dus door je hele verhaal lopen.
Wat mij betreft een prima boek om te lezen en vervolgens bij de hand te houden! Dat doe ik in ieder geval wel.