Dukette ‘Duke’ Brooks is een wervelwind. Ze woont samen met haar familie op de Big Hole River Ranch in Twin Bridges, Montana. Niks aan de hand zou je zo op het eerste gezicht zeggen. Duke weet alles van iedereen en als ze iets niet weet, dan zorgt ze dat ze het te weten komt. Ze bemoeit zich lekker met Jan en alleman, werkt in de diner waar iedereen speciaal voor haar gebakken eieren komt en gaat over het algemeen vrolijk door het leven. Maar achter dat vrolijke gezicht schuilt een groot verdriet. Iets wat zij voor iedereen verborgen houdt, zelfs voor Ian, haar oude liefde die ook op de ranch woont en werkt. Waarom heeft zij hem eigenlijk aan de kant gezet al die jaren geleden?
Ian is nog altijd gek op Duke en begrijpt niet waarom ze hem op zo’n afstand houdt (en hij is daar niet de enige in). Als zijn baas en Dukes broer Jacob zijn vriendin June ten huwelijk vraagt, wordt Ian op het verlovingsfeest dronken en verklaart Duke in die dronken bui zijn eeuwige liefde. Ian’s bekentenis zorgt ervoor dat Duke’s zorgvuldig opgebouwde muur langzaam afbrokkelt. Zal zij Ian weer in haar hart toelaten?

Ein-de-lijk Duke’s verhaal! Vanaf het eerste deel (Abby & Blake) hoop je eigenlijk al dat zij aan bod komt, want het is een heerlijk personage dat door de eerdere verhalen heen stuitert. Je weet dat er meer is dan je te zien (lezen) krijgt en dat wordt dan nu eindelijk uit de doeken gedaan. Alle oude bekenden komen weer voorbij en dat voelt als thuis komen.
Dat Duke & Ian bij elkaar horen is een gegeven wat de bewoners van Twin Bridges betreft, ze draaien al jaren om elkaar heen en er moet nu gewoon iets gebeuren. Broer Jacob laat geen kans onbenut om de twee (goedbedoeld, maar tot grote ergernis van Duke) een zetje in de goede richting te geven. Of het lukt? Dat moet je zelf maar lezen!

Het eerste deel schreef Debra Eliza Mane samen met Lizzie van den Ham, deel twee over Jacob & June en dit derde Twin Bridges-boek heeft ze alleen geschreven. Dat verschil merk je toch wel; ik ben minder gecharmeerd van de schrijfstijl (al had ik dat bij dit verhaal een stuk minder dan bij Jacob & June). Tijdens het lezen waan je je zonder meer in het prachtige landschap van Montana, op de ranch in Twin Bridges en zoals ik al schreef, het voelt als thuis komen. Het personage Duke spat van de pagina’s af, zij is goed neergezet en sterk genoeg om het verhaal te dragen. Personages uit eerdere verhalen keren terug en je leest hoe het met hen verder is gegaan: dat maakt het extra leuk.
Heb je deze boeken nog niet gelezen en hou je van romantische verhalen in een mooie setting met een klein spannend randje? Doe jezelf dan een plezier en lees de serie rondom de familie Brooks. Je zult er geen spijt van krijgen :-)