Recensie : De beproeving – Marijke Verhoeven
Juli 2016
ISBN : 9789461092021
De Crime Compagnie

Nina is een Nederlandse vrouw met een Deense vader. Op een dag gaat ze na een vervelende periode vanuit Groningen naar het Deense eiland Kenning om een vakantiepark te runnen. Hier kan ze tot rust komen en is ze ver weg van haar ex. Het is dertig jaar geleden dat Fiona, de geest van een Vikingvrouw op het eiland is gezien. Als Nina vertelt dat ze een blonde vrouw in een witte jurk heeft zien rennen, is het voorbij met de rust op het eiland.
Politieman Torben Olsen probeert zo goed hij kan de gemoederen van de theatrale eilanders te bedaren. Echt druk maakt Torben zich pas over de mysterieuze psycholoog Marcus Holm, die met zijn volgelingen is neergestreken op Kenning. Waarom heeft juist de innemende Marcus zoveel belangstelling voor Nina, de vrouw waar Torben als een blok voor is gevallen? Is The Circle, de groep die Marcus begeleidt, een sekte? Torben is vastbesloten het uit te zoeken, maar dan ontdekt hij dat Marcus mogelijk iets te maken heeft met een onopgeloste moord op Kenning.
Je maakt kennis met Nina, haar karakter wordt niet uitgebreid beschreven maar je kan je wel in haar verplaatsen. Af en toe is ze wat naïef, maar op andere momenten is ze juist vastbesloten en dat mag ik wel. Ze krijgt veel voor haar kiezen, ook in Denemarken moet ze zich in allerlei situaties weten te redden.
Torben is een man die je óf mag óf niet, ik vind hem wel een goed gekarakteriseerd persoon. Ook hij heeft van alles meegemaakt. Hij is streng maar ook rechtvaardig en niets menselijks is hem vreemd.
Marcus vind ik een nare man, niet mijn type. Af en toe wil ik hem door elkaar schudden…
Het verhaal begint spannend, je wil weten wat er allemaal gebeurd. Er zijn twee verhaallijnen . die met elkaar te maken hebben en tussendoor staat schuingedrukte tekst over een gebeurtenis uit het verleden. Je vraagt je af wat dat is , maar in de loop van het boek wordt dat duidelijk.
Het eind van het boek zit goed in elkaar, net als je denkt dat het voorbij is, komt er nog een staartje. Het is boek waar je voldoende spanning in kunt vinden.
Ik wacht met smart op deel 2 .