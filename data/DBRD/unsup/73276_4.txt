De Vietnamoorlog. Een onmogelijke strijd van Amerikaanse soldaten tegen onzichtbare vijanden, ziekte en vermoeidheid. Veteranen strijden thuis verder, met tegenstanders van de oorlog en met emoties. In Broederbloed van Roel Thijssen voert een sergeant zijn eigen strijd.
Sergeant Graham Marquand heeft zijn zaken goed voor elkaar. Hij benut zijn tijd in Vietnam om zijn portemonnee te vullen door te handelen in sigaretten. Ze vinden hevig aftrek bij de soldaten, die een niet te winnen oorlog uitvechten. Samen met sergeant Sedgwick heeft hij een bloeiende handel opgezet in marihuana en er zit zelfs groot geld aan te komen als ze benaderd worden om illegaal kunst te gaan verschepen. Voor Graham ziet het er rooskleurig uit, totdat hij zijn broer Paul tegen het lijf loopt.
Paul heeft zich vrijwillig aangemeld om te vechten in het door God verlaten Vietnam. Graham ziet zich - mede hierdoor - geplaatst voor verschillende dilemmas. Wanneer hij op de huid wordt gezeten door de overheden kiest hij ervoor zich te laten overplaatsen naar de actieve dienst. Hij wordt meteen ingezet bij dezelfde verkenningsmissie als zijn broer Paul. Op het moment dat deze mis dreigt te lopen, komt hij voor keuzes te staan. Keuzes die hij niet eerder heeft durven maken.
De schrijfstijl van Roel Thijssen biedt een introspectieve blik. Hij confronteert je met de verschrikkingen van een oorlog en laat je kijken door de ogen van een soldaat aan het front. Je maakt kennis met Graham Marquand, een man vol twijfels en onzekerheden. Kortom: een hoofdpersonage met wie de lezer zich vrij gemakkelijk kan identificeren.
Broederbloed is geen actieverhaal dat in hoog tempo voorbij raast. Het is bovenal een spionageroman gesitueerd in oorlogstijd. Thijssen schetst een helder en zeer geloofwaardig beeld van de situatie aan en achter het front. Alleen jammer van het banaal taalgebruik dat her en der opduikt. Thijssen weet schijnbaar niet goed hoe er wordt gecommuniceerd over de radio. Over en Uit bestaat immers niet, wel over of uit.
Dit veelbelovende eerste deel van de Graham Marquand reeks nodigt uit om het nog te verschijnen tweede deel van de serie te lezen. Het boek eindigt met een sterke cliffhanger die vraagt om meer!