Een dame met mooie ogen, een half opgeloste sudoku aangevuld met de woorden Help me trekken meteen de aandacht op de cover van het nieuwste boek van Bart Debbaut.
Philippe, Ilse en hun twee kinderen hebben juist een vakantie achter de rug als Philippe op het vliegtuig naast de mooie Leila komt te zitten. Deze vraagt hem of ze de sudoku van zijn krant mag invullen en bij het verlaten van het vliegtuig, geeft ze deze terug aan hem. Thuisgekomen merkt Philippe op dat er een kreet om hulp en een mobiel nummer is ingevuld op de sudoku.
Na lang twijfelen stuurt hij toch een berichtje en dit wordt het begin van de meest onwaarschijnlijke periode in zijn leven.
Meer kan en wil ik niet zeggen want dan is het verrassingseffect weg van dit zorgvuldig opgebouwd verhaal dat kabbelend begint met het rustige leventje van een alledaags iemand maar dat een totale ommezwaai kent naargelang hij dieper in de mooie ogen van de mysterieuze Leila kijkt.
Een verhaal dat strak staat van de spanning en met elke bladzijde die je omslaat je verder naar de punt van je zetel drijft.
Sudoku is een Vlaams getint verhaal met internationale allures. Dikke aanrader!

Rating: 4,5/5