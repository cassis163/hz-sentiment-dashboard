Veel mensen hebben min of meer twee doelen in het leven: succesvol zijn en gelukkig zijn. Of eigenlijk: succesvol worden en daardoor gelukkig worden. Uit veel onderzoek blijkt dat het zo niet werkt. Emma Seppälä zet in De flow van het geluk alle onderzoeken op een rij en laat heel duidelijk zien dat succes kan voortvloeien uit geluk, maar meestal niet andersom.

Emma Seppälä zag zo’n beetje elke topuniversiteit van de Verenigde Staten van binnen en hoe de meeste studenten gebukt gingen onder prestatiedrang, competitief gedrag en faalangst. Want lijden hoort erbij, toch? Eerst knalhard werken en dan daarna gelukkig zijn met je succes. De auteur ging zich verdiepen in de psychologie van geluk en ontdekte dat we het helemaal fout doen. Hoe moet het dan wel volgens diezelfde onderzoeken?

In De flow van geluk beschrijft Emma Seppälä zes strategieën, elk in een eigen hoofdstuk. Deze zes strategieën zijn, in haar eigen woorden, gebaseerd op ‘empirisch gevalideerde data’. Heel kort door de bocht: voldoende rust en voldoende liefde voor jezelf en anderen. Klinkt simpel, waarom doen we dat dan niet massaal? Dat komt onder meer omdat we verslaafd zijn geraakt aan onze jagersmentaliteit. We zijn gewoon dol op de voorpret die aan succes voorafgaat. Maar ook ons onderwijssysteem helpt bepaald niet mee. Creatief denken wordt vervangen door lineair denken en de kiem van competitief gedrag wordt al vroeg in onze kinderen geplant.

De zes strategieën van Emma Seppälä om het anders aan te pakken zijn doordrenkt met verwijzingen naar wetenschappelijk onderzoek. Maar dat wil niet zeggen dat het boek alleen maar theoretisch is. Elk hoofdstuk sluit af met praktische tips. Hoe kun je bijvoorbeeld meer rustmomenten in je leven brengen? Hoe kun je oefenen met houden van je eigen ‘zwakke’ kanten? Klinkt als open deuren, maar je kunt zulke dingen blijkbaar niet vaak genoeg lezen. Anders zou je deze recensie immers ook niet lezen. Veel wetenschappelijke feiten komen wel bekend voor, maar in De flow van het geluk staat ook zeker een aantal verrassingen. Wist je bijvoorbeeld dat te veel zelfbeheersing daadwerkelijk enorm averechts werkt? Daarom gaan mensen bingen na een week streng diëten en drink je al gauw een extra borrel na een zware werkdag. Minder streng (hoeven) zijn voor jezelf maakt je productiever en gelukkiger!

Emma Seppälä verwoordt haar strategieën in een zakelijke en toch vriendelijke toon. Ook prettig zijn de vele anekdotes uit haar eigen omgeving die de strategieën (en de averechtse manier van werken) illustreren. Enige aanmerking is dat de basis wel erg Amerikaans is. Zo erg als dat het er daar aan toe gaat is het in Nederland gelukkig nog niet. Maar een gewaarschuwd mens telt voor twee!