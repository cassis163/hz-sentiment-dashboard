Het ‘aftellen’ is begonnen: het aftellen naar het einde van de oorlog, het aftellen van de kinderen totdat ze volwassen zijn, het aftellen tot er eindelijk wat gebeurt

Dit boek gaat verder waar Lichte jaren is gestopt. Het is inmiddels 1939 en Hitler is Polen binnengevallen, de oorlog is begonnen. Howard gaat verder met de lichtvoetige toon die ze ook al heeft ingezet in Lichte jaren hoewel het ‘lichte’ inmiddels is afgezwakt tot de schemering van de oorlog. Hoewel de Cazalets er nog niet heel veel last van hebben, merken ze de oorlog wel: de dreiging van bombardementen en de opvang van slachtoffers maken dat de normale gang van zaken flink wordt opgeschud. We volgen de individuele familieleden in hun doen en laten met opnieuw een grote nadruk op de kinderen.

In een fijne toon en met veel oog voor detail schetst Howard de lotgevallen van de familie Cazalet en ook nu schuwt ze de nare dingen van het leven niet: affaires, onbeantwoorde liefdes en ziekte komen naast de oorlog allemaal aan bod. Een heerlijk vervolg op Lichte jaren en eentje die je doet uitzien naar het vervolg…..