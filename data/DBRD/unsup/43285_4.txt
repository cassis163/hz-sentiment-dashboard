Robert Harris (1957) is in Nottingham (Verenigd Koninkrijk) geboren. Na afgestudeerd te zijn aan de Universiteit van Cambridge, gaat hij aan de slag als journalist. Werkzaamheden voor de BBC combineert hij met het schrijven van columns voor een tweetal kranten. Alsof dit nog niet genoeg is, is hij tevens politiek redacteur van The Observer en schrijver van een aantal bestsellers en non-fictie boeken. Een aantal van zijn romans zijn inmiddels verfilmd, of staan op de nominatie om verfilmd te worden.
Lustrum is het tweede deel van Harris trilogie over het leven van Marcus Cicero. Het eerste deel, Imperium, gaat over de opkomst van de jonge Cicero. Het vervolg gaat over de periode waarin hij consul wordt en daarmee één van de machtigste mannen van Rome. Het verhaal wordt wederom verteld vanuit het perspectief van Ciceros slaaf Tiro. Rome is nog altijd in de ban van het verleden, waarin het land onderdrukt werd door dictators. Cicero, de nieuw gekozen consul, bewaakt de soevereiniteit van de republiek met al zijn kennis en macht. Er zijn echter leden van het senaat, die heel andere plannen met Rome en zijn consul hebben. Van alle kanten wordt geprobeerd Cicero ten val te brengen. Deze ziet zich dan ook gedwongen zijn kostbare tijd te verdelen tussen verstandig regeren en het afwentelen van samenzweringen.
Het is Robert Harris gelukt om een spannende thriller te schrijven, die tevens historisch juist is. Door de ogen van zijn geletterde slaaf Tiro krijg je een uitstekend beeld van Cicero. De uiterst intelligente, narcistische man wordt perfect beschreven. De talrijke samenzweringen tegen de nieuwbakken consul en de manier hoe hij ze weet te pareren, zijn erg vermakelijk en spannend. Je krijgt dan ook totaal niet het gevoel een geschiedenisboek te lezen. Vaak gaan verhalen uit deze periode over tijdgenoot Julius Caesar, die wel prominent voorkomt in Lustrum, maar niet het hoofdkarakter is. De geschiedenis over deze wereldveroveraar is vrijwel algemeen bekend. Om het leven van Cicero als uitgangspunt voor een roman te nemen, is niet alleen uniek, het is ook prima geslaagd.
Hulde voor de uitgebreide research van de schrijver. Ik denk niet dat er nog geschriften van of over Cicero zijn, die hij niet gelezen heeft.