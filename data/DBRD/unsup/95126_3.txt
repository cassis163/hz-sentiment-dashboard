Dit boek is niet zomaar fantasy, het is Lord of the rings meets Game of thrones meets Inkheart met nog een geheel eigen sausje overgoten..
Een spannend verhaal dat speelt zowel in het heden als in het verleden.
het bevat de ingrediënten magiërs, profeten, kobolden, dwergen, draken, burgers, zwaardvechten, oorlog, verraad, liefde, dood en verderf, wraak, goed en kwaad, donker en licht. Maar is licht wel licht en donker wel donker?

Het verhaal begint in het heden met de wijsgeer Benedictus en zijn leerling Xavier. Benedictus wil dat Xavier de door hem geschreven en ook beleefde vijf boeken leest. Hij wil Xavier hetzelfde laten ervaren. Waarom zal pas later duidelijk worden.

We volgen in deze introductie naar het echte ware verhaal de huizen van Wilder (profeet van het licht) en Mar (latere profeet der duisternis)
De wereld zoals zij die kennen raakt langzaam maar zeker gehuld in nocturna, een duisternis waardoor langzaam maar zeker bijna iedereen bevangen raakt. Het verhaal is vrij complex want er worden erg veel karakters geïntroduceerd. Wie is nou op zoek naar wat en waarom?

Er worden een hoop personages geïntroduceerd. Dat is best te verhapstukken maar je moet daarvoor wel je aandacht erbij houden. Het is geen boek om lekker relaxed tussendoor te lezen.
De schrijfstijl bevat veel dialogen, wat ervoor zorgt dat het verhaal geen kans krijgt om saai te worden.

Tot halverwege is het allemaal redelijk te volgen, dan wordt het verwarrend omdat er naast de vele personages ook nog een hoop tijdwisselingen en scenewisselingen in zitten, die allemaal benoemd worden (twee weken eerder, drie weken later, locatie kasteel Bota, het binnenhof etc) Vanaf daar werkt het verhaal naar een spannende cliffhanger toe, die een belofte inhoudt voor het volgende deel van deze epische geschiedenis.

Ofschoon dit absoluut niet mijn genre is vond ik het toch een interessant verhaal. Ik kwam hiermee echt uit mijn comfortzone. Het verhaal zit ondanks wat verwarring wel goed in elkaar, zeker als je in aanmerking neemt dat dit slechts een introductie is naar een groter verhaal.

Wat mij minder aansprak was het grove taalgebruik tot op het bizarre af soms, zoals allitererend gescheld dat nogal infantiel aandoet. Ook sommige pornografische scenes met grof taalgebruik konden mij niet helemaal bekoren. Verder komen er wat akelige martelscenes in voor. Als je daar doorheen leest en er met een open blik naar kijkt is het een goed geschreven verhaal. De kleine taalfoutjes af en toe en wat verkeerd geplaatste interpunctie doen daar niet aan af.

Een ding moet gezegd worden: het is zeker vernieuwend en gedurfd. Ik wist niet dat dit "Blood en Gore" heette dus ik ben weer wat wijzer geworden. En ondanks het feit dat ik zelden fantasy lees ben ik toch nieuwsgierig naar de rest van het verhaal, hoe zal dit verder gaan?
Van mij een dikke drie sterren!