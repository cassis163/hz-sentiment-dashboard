Behalve haar passie voor schrijven, ontwikkelde Elly Koster ook een passie voor Scandinavië, en dan met name het bergachtige, ruige landschap van Noorwegen. Dit is de inspiratiebron voor haar romans. Al kamperend in het hoge noorden, komen de mooiste verhalen op papier terecht. Westerstorm was de eerste in de reeks van prachtige verhalen.

Westerstorm is een verhaal over journaliste Evy de Ruijter die voor een item over de wereldberoemde acteur Josh Conrad naar het prachtige Noorwegen vertrekt. De timing kon niet beter zijn: Evy heeft haar ex vriendje Ferry net aan de kant gezet en deze trip biedt haar de nodige afleiding. Tijdens haar verblijf in Noorwegen ontmoet Evy behalve de charmante acteur, ook zijn bodyguard en ze komt in contact met Don. Maar waarom blijft ze de Nederlandse Ruben ook overal tegen het lijf lopen?

Westerstorm is een echte feel good roman, die de nodige spanning en sensatie bevat. Als lezer vlieg je door het boek heen. Een grote reden hiervan is, dat de hoofdstukken vrij kort zijn. Je pakt er snel nog een hoofdstukje bij en belooft jezelf daarna toch écht te gaan slapen, maar dat gebeurt niet. Koster heeft een fijn boek neergezet waarin de romances elkaar in vliegend tempo afwisselen. Daarnaast zit Westerstorm bomvol verrassende wendingen

Voorspelbaar is de roman zeker niet en dat is bijzonder in dit genre. Het leesplezier wordt versterkt door de manier waarop Elly Koster alles omschrijft. Alle personages worden goed neergezet en dat biedt de lezer een kans om als een razende door het verhaal heen te gaan. Ieder personage heeft zijn eigen maniertjes, woorden en uitdrukkingen, waardoor het boek als een meeslepende film in je hoofd wordt afgespeeld.

Ook aan romantiek ontbreekt het zeker niet. In Wester Storm spelen zich meerdere verhaallijnen af die verderop in het boek op een leuke manier bij elkaar komen. Elke keer wanneer je denkt dat je weet welke kant het boek opgaat, neemt het weer een afslag in een onverwachte richting.

Op nog geen zeventig bladzijden in het boek, realiseer je je als lezer dat je stiekem toch een beetje van de bodyguard gaat houden, maar je weet niet waarom: het was toch zo’n stugge man?
De voorkant en de omschrijving van het boek doen teniet aan het geweldige verhaal dat er binnenin staat. ‘’Don’t judge a book by it’s cover’’ gaat hier zeer zeker op. Westerstorm verveelt geen moment en laat je elke keer weer een nieuwe kant van het complete liefdesverhaal zien.

Is het eerst even inkomen? Ja, maar dat komt vooral omdat het verhaal wisselend inzoomt op de verschillende personages. Hierdoor weet je als lezer wat er speelt en wat het verleden is van deze personen, maar de personages weten dit niet van elkaar. Dat lijkt een spoiler, maar dat is het niet. Deze manier van schrijven geeft de lezer goede houvast die ook noodzakelijk is bij dit genre. We willen tenslotte allemaal ontspannen tijdens zo’n feel good roman.

Westerstom schetst een prachtig verhaal over een vrouw die, ondanks alle chaos, stevig in haar schoenen blijft staan. En als extraatje krijg je het prachtige landschap van Noorwegen ook nog cadeau. Elly Koster heeft met Westerstorm een zwoel debuut, vol met verrassingen, spanning en hartstocht neergezet.