Wie heeft er nog een grotere voorraad aan ideeën voor een goed verhaal dan de man uit de praktijk? Na een volledige carrière in het Amsterdamse politiekorps kan de ex-hoofdcommissaris Joop van Riessen putten uit zijn bijna 40-jarige loopbaan. Die ervaring vult hij moeiteloos aan met zijn kennis van wat er speelt binnen het korps. Waar een auteur zonder die kennis het veelal moet doen met zijn of haar fantasie, loopt Joop van Riessen in gedachten de personeelslijst uit die tijd langs en kan van een aantal collega's de persoonlijke eigenschappen combineren. Daar komt dan een karakter uit tevoorschijn dat je graag tot je vriendenkring wilt toelaten. Paniek op de Haarlemmerdijk is het vijfde verhaal met de eigengereide maar sympathieke Anna Kramer in de hoofdrol.
Amsterdam wordt opgeschrikt als een dode man in een auto wordt gevonden. Voor een rood verkeerslicht doet een toevallige passant een verschrikkelijke ontdekking. Niet alleen de bestuurder is dood, achter in de koffer ligt het zwaar verminkte lichaam van een jong meisje. Hoofd van de recherche, Anne Kramer, begint met haar team aan het onderzoek. Later zal blijken dat dit delict op alle betrokkenen een grote impact heeft. Na identificatie van het meisje blijkt het om de 7-jarige Josje de Goede te gaan, dochter van de Amsterdamse wethouder van Financiën Jack de Goede en zijn echtgenote Eva. Als het onderzoek nauwelijks is gestart, blijkt een tweede kind vermist te zijn. Een derde vermissing geeft Anne Kramer de zekerheid dat er een gestoorde geest aan het werk is die in hoog tempo kinderen laat verdwijnen. Snelheid is in deze zaak de eerste vereiste.
Paniek op de Haarlemmerdijk is een eigentijds verhaal waarin alle hedendaagse attributen aan de orde komen. Van Riessen gebruikt de verzamelwoede voor de populaire voetbalplaatjes bij supermarkten om kinderen tot ongehoorzaamheid aan hun ouders te verleiden. Volledig herkenbaar voor iedereen en tegelijk blijkt ook de kwetsbaarheid ervan. Want welk kind kan de verleiding weerstaan om een zeldzaam plaatje te bemachtigen? Het bekende 'je mag geen snoepjes aannemen van vreemde mannen' heeft hier een andere dimensie gekregen.
Met zijn eerdere boeken heeft Joop van Riessen voor een breed publiek aangetoond over een uitstekend schrijftalent te beschikken, en dat bevestigt hij in Paniek op de Haarlemmerdijk. Onder andere met een mooie maar emotionele beschrijving van de gedachten van een moeder die, door het verdwijnen van haar kind, ook de instabiliteit van haar huwelijk lijdzaam onder ogen ziet, en de gevolgen daarvan realistisch op een rijtje krijgt. Emotionele consequenties voor slachtoffers zijn voor de auteur duidelijk belangrijk: een maatschappelijk actueel onderwerp dat steeds meer begrip krijgt maar ook nog tot veel discussie leidt.
In het rijtje met nationale politieromans doet Paniek op de Haarlemmerdijk het goed. Met Baantjer in het achterhoofd is Amsterdam ook een dankbaar en herkenbaar podium om over te schrijven. Voeg daarbij een eigenzinnig maar uiterst sympathiek personage en het verhaal kan worden omarmd door de liefhebbers van dit genre. Want met de eeuwigdurend lijkende strijd die de sympathieke Anne Kramer tegen haar meerderen moet leveren, is bewondering op zijn plaats voor het doorzettingsvermogen van deze categorie speurders.
Als 'een avond niet gelezen is een avond niet geleefd' geldt, dan kun je maar beter iets uit de boekenkast pakken wat je met plezier leest. Daar voldoet Paniek op de Haarlemmerdijk voor de volle honderd procent aan.