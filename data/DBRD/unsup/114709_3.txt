'De Krokodilvogel' - Katrine Engberg



Genre: Thriller
Uitgeverij: AW Bruna
ISBN: 9789400509863
Uitvoering: Paperback
Aantal pagina’s: 400
Verschijningsdatum: 05 Februari 2019


Met grote dank aan Uitgeverij AW Bruna voor het recensie-exemplaar.


Inhoud
Rechercheur Jeppe Korner en zijn collega Anette Werner onderzoeken de extreem gewelddadige moord op een studente in een appartementencomplex in Kopenhagen. Maar het lijkt of iedere bewoner en bezoeker van dit complex iets te verbergen heeft. En de dader kan zijn. Totdat…

Mijn mening
De omslag van dit boek trekt mij persoonlijk enorm aan. Een mooie illustratie en de belettering maken het geheel strak en uitnodigend tegelijk. Een Scandinavische thriller is altijd welkom en het boek ligt even te wachten voordat ik er aan kan beginnen. In die tussentijd gebeuren een tweetal dingen die ik graag wil vermelden. Een prachtig initiatief van de Uitgeverij is dat ze een thrillerabonnement kennen waarmee de abonneehouder een aantal malen per jaar een nieuwe thriller thuis ontvangt. De Krokodilvogel is de jongste loot aan deze boom. Door Social Media weet ik hiervan. Waar ik van schrok waren de vele negatieve reacties over dit boek. Traag, saai en niet spannend waren de te lezen reacties. Het deed iets met de voorpret.

Het tweede dat gebeurde was dat ik van ieder recensieboek een foto op Social Media zet. Ik zocht via Google naar een foto van een krokodilvogel. Het woord ‘Krokodilvogel’ levert slechts een verwijzing op naar dit boek. Wikipedia leert mij dat de vogel ‘Krokodilwachter’ heet en dat deze in ruil voor het schoonhouden van de bek van een krokodil, de etensresten kan nuttigen en als dank niet wordt opgegeten. Het proces is echter nog nooit op camera of door getuigen vastgelegd en zou dus een ‘broodje aap’ verhaal kunnen zijn. Ik heb geen idee waarom de Uitgeverij er niet voor heeft gekozen het boek ‘De Krokodilwachter’ te noemen.

Katrine Engberg is een uiterst succesvol auteur, danser en choreograaf. Haar boeken staan steevast op de Deense bestsellerlijsten en het is daarmee opvallend dat dit de eerste Nederlandse vertaling is van haar boeken. Ik hoop dat er nog meer verschijnen rondom dit interessante speurdersduo.

Jeppe en Anette worden compleet verschillend neergezet in een verder mooi uitgewerkt verhaal. Waar Anette qua persoonlijkheid enigszins vlak blijft, leveren de levens en liefdeslessen van Jeppe veel sympathie en verwantschap op bij de lezer, waardoor je het gevoel ontwikkelt de man te kennen.
De vertelstijl is rustig en er wordt veel tijd genomen om zaken uitvoerig te beschrijven. Hoewel het meer realistisch wordt hierdoor, kan ik niet ontsnappen aan een paar ‘Kom op nou!’ leesmomenten. En dat zegt iets over de lezer en niet over de schrijver. We zijn verworden tot mensen die binnen dertig seconden bepalen of een muziekstuk aanspreekt, razendsnel nieuwskoppen scannen, snel-klaar-maaltijden eten en leven met een hoge mate van snelheid en oppervlakkigheid. En wat de auteur je geeft met dit boek is ongewoon. Ongewoon in 2019. Het is eigenlijk geen thriller, het is een detective zoals we die van vroeger kennen. In alle rust opgetekend en verteld. Speciaal voor mensen, net als ik, die behoefte hebben aan onthaasting en aan nostalgische herinneringen aan de boeken van Agatha Christie, Ellery Queen, Havank en Simenon.

Bent u er nog? Ah, mooi. Mijn tip is: Lezen, dit boek. Maar lees rustig eerst uit wat u nu aan het lezen bent. Ik wacht vol nieuwsgierigheid en geduldig op de volgende van Katrine Engberg.


Eindoordeel
De Krokodilvogel is een thriller die zich durft te onderscheiden door de focus te leggen op het volgen van een zorgvuldig beschreven moordonderzoek. Van sporenonderzoek en autopsie tot buurtonderzoek, verhoortechnieken en camerabeelden; alles passeert de revue. En naast iedere processtap is er oog voor veel detail. En hier wordt de tijd voor genomen.
Een veelbelovend debuut van een auteur met een hele andere achtergrond, die ervoor kiest om gedegen onderzoek te doen alvorens deze thriller te schrijven. Het verhaal danst rustig en de choreografie zit ingenieus in elkaar en wordt prachtig uitgevoerd.

De Krokodilvogel krijgt van mij drie sterren.
Peter van Bavel
De Perfecte Buren


Mijn persoonlijke songtekst:
So welcome, to our house
Where no one, comes back out
You won't find, comfort
In here, in here, in here
(Our House feat. Eminem – Slaughterhouse)