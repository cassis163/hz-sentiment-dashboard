Mijn versie van jou door Christina Lauren

De sobere (maar mooie) cover staat in schril contrast met de regenboog-bladwijzer die je bij dit boek krijgt. Die regenboog maakt al direct duidelijk dat dit een LBGTQ+-boek is…

Mijn versie van jou begint als de biseksuele Tanner een boek moet schrijven voor een werkgroep op school. Om deze opdracht tot een goed einde te brengen krijgt de groep hulp van mentor Sebastian; oud leerling van de school én zoon van de bisschop. Waar Tanner eerst denkt dat dit makkelijk zal worden, wordt al snel duidelijk dat het niet eenvoudig gaat zijn. Vanaf het eerste moment dat Sebastian de klas binnenstapt wordt Tanner namelijk stapelverliefd op hem.
En hoewel Tanner’s familie weet dat hij bi is en dat ook aanvaardt (tot glitterstickers toe) weet de rest van de streng gelovige gemeenschap van niets. En het is ook de bedoeling dat dit zo blijft…

Mijn versie van jou is superromantisch, aangrijpend, spannend en om gewoon helemaal verliefd op te worden. Tijdens het lezen ga je zwijmelen, glimlachen, huilen, gefrustreerd raken,…
Sebastian is HLD, een mormoon, iets waar ik nauwelijks iets vanaf wist voor dit boek. Daar is nu verandering in gekomen. Op een heel informatieve, maar toch niet-storende manier wordt doorheen het verhaal heel wat informatie over het geloof en de bijhorende regels en verwachtingen medegedeeld. Dat maakt dit boek nog aangrijpender en boeiender, je snapt de hopeloosheid van de situatie.

Alle personages zijn levensecht en ze sprankelen en bruisen. Ik wil ook een beste vriendin zoals Autumn en begripvolle ouders zoals die van Tanner. Ik wil ook nog eens de allesoverheersende bezetenheid voelen van een eerste liefde…

Mijn versie van jou is een boek met een boodschap: dat het ok is om LBGTQ+ te zijn. Maar het verhaal is zo geweldig dat het niet als een boodschap voelt maar wel als iets om trots op te zijn, om van te genieten. Dat het niet is wat je bent, maar wie je bent. Echt een geweldig boek.
Achteraan is nog een lijst toegevoegd met boeken, films, websites en groepen die rond hetzelfde thema draaien. Een supertoffe aanvulling. Lauren en Hobbs hebben een verhaal geschreven dat je zal raken en ontroeren en dat je niet snel zal vergeten, geniet er van!