Een gerenommeerde plastisch chirurg wordt opgehangen in zijn huis aangetroffen. In een Stockholmse kroeg sterft een Albanese wapenhandelaar in een hagel van kogels. En op het voormalige gevangeniseiland Capraia vindt een hooggeplaatste politicus de dood. De leden van het Europese Opcop-team moeten de samenhang tussen deze moorden aan het licht brengen. Ze ontdekken dat twee seriemoordenaars tegelijkertijd actief zijn. En dat een van hen het op een medewerker van het politieteam heeft voorzien…
Hebben deze 2 moordpartijen met elkaar te maken? Hoe gaat het Opcop-team hier te werk?

Dit boek bestaat uit 6 delen en 3 verhaallijnen.
1e verhaallijn is vanuit het Opcop-team, dit team bestaat uit 12 leden van over heel Europa en ieder blinkt uit in zijn specialiteit en zodoende vormt deze groep één geheel.
2e verhaallijn is van het eiland en beschrijft het leven van Deda.
3e verhaallijn zijn de rapporten van een zekere “W” die wordt geschaduwd. In totaal zijn er 5 rapporten.

Het Opcop-team wordt samengeroepen door hun Chef Paul Hjelm omdat een professor zich heeft opgehangen. Is dit een moord of een zelfmoord? Professor Udo Massicotte, befaamd plastisch chirurg, wonende in Charleroi werkte aan een geheim EU-project betreffende herkenning van terroristen die plastische chirurgie hebben ondergaan. Het wordt al direct duidelijk voor het team dat dit geen zelfmoord is als ze een grondig onderzoek verrichten in de woning. Maar waarom wordt juist deze oude dronkenlap vermoord? Meteen wordt er een verband gelegd met de criminele onderwereld waar de zware misdadigers nogal terug grijpen naar de plastische chirurgie om hun uiterlijk te laten veranderen.
Een Zweeds echtpaar gaat na een cinemabezoek nog iets drinken in een kroeg. De man van het echtpaar is een gepensioneerd politieagent en als hij naar de bar gaat om iets te bestellen vind er een schietpartij plaats. Er wordt voor deze zaak veel achtergrond research gedaan met als getuige een gepensioneerde politie agent Viggo Norlander. Een belangrijk figuur, Isli Vapri, in de onderwereld een van de belangrijkste officieuze wapenleverancier wordt vermoord in het café. De Zweedse tak van het Opcop-team storten zich op de zaak maar al vlug blijkt dat er meer achter zit en wordt het hele team aangespoord om zich ook met deze zaak bezig te houden.
Tijdens het onderzoek blijkt dat één lid van het Opcop-team ook op de lijst staat van de moordenaar. Dit lid is er zich terdege van bewust dat dit wel eens het einde van zijn leven zou kunnen zijn omdat ze met zo’n geraffineerde moordenaar te maken hebben.
Het wordt als snel duidelijk dat ze niet met één maar met twee seriemoordenaars te maken hebben. Wie zijn deze twee moordenaars en wat is hun achterliggende reden om deze moorden te plegen?
Beetje per beetje wordt de lezer meegevoerd in het onderzoek wat zich over de hele wereld afspeelt en waarbij de leden van het Opcop-team zich in een onontwarbare kluwen van intriges, moorden en politieke overtuiging een weg moeten banen om de moordenaars te vinden. Geen gemakkelijke taak als je bedenkt dat de moordenaars niet aan hun proefstuk toe zijn.

Dit is het eerste boek dat ik lees van Arne Dahl en zijn schrijfstijl was in het begin van het boek helaas niet mijn ding, naarmate ik verder las begon ik er toch aan gewend te geraken maar het is en blijft een moeilijk boek, dit boek leg je niet opzij voor 1 à 2 dagen want dan kan je niet meer volgen met al die personages die erin voorkomen. Vooral bij sommige stukken vond ik de woordenschat bij tijden moeilijk om te begrijpen maar lang leve het woordenboek ! Ook heel politiek getint en dan spreken we hier over één partij die in de tijd van het IJzeren gordijn heel machtig was. Ik breek absoluut dit boek niet af hoor, naarmate je verder leest wordt het echt heel spannend en de verhaallijnen vielen als puzzelstukjes in elkaar. het was een zeer leerrijke ervaring om zo’n boek te lezen. Dat is er het enige spijtige aan dat we dit boek hebben gelezen zonder echt de achtergrond te kennen bij zijn vorige boeken, het was daarom met momenten ook moeilijk omdat ik niet goed kon volgen wanneer hij sommige dingen uit het verleden beschreef in zijn boek.

Dit boek is dus geen stand alone en ik raad iedereen aan om toch eerst de vorige delen te lezen zodat je weet hoe het team tot stand is gekomen en ook omdat je dan al beter inzicht hebt hoe iedereen binnen dit team is gevormd tot wat ze nu zijn. Ik moest in het begin dikwijls terug kijken naar de lijst met leden van het team die vooraan in het boek vermeld staan.
Je moet er wel goed je aandacht bijhouden omdat het verschillende verhaallijnen zijn maar ze worden goed uitgewerkt en op het einde vormt het een mooi geheel.
Ik heb echt genoten van dit boek, zoals gezegd een moeilijk begin maar naarmate je verder las was het echt spannend en zeer goed uitgewerkt, daarom geef ik dit boek 4****

“Woede” van Arne Dahl
Uitgeverij De Geus