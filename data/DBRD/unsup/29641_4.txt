Met De redding heeft Joakim Zander zijn tweede thriller afgeleverd en met succes. Hij gebruikt hier een thema dat deze tijden beslist hot is te noemen, jongeren die zich geroepen voelen om voor hun geloof te gaan strijden in Syrië bij IS. Meer actueel kan het niet zijn.
Het verhaal wordt verteld door drie ik-personen, dat schept soms enige verwarring om te weten wie er nu ook al weer aan het woord is. De plaats aanduiding boven de hoofdstukken helpt wel.
Het verhaal van Fadi vertrekt vanuit het verleden en schetst zo de radicalisering van de jongen. En zo lees je het ook eens vanuit dat oogpunt. Dan is er zijn zus Yasmine. Zij is vier jaar eerder Bergort ontvlucht en leeft samen met een drugsverslaafde kunstenaar in New York. Wanneer ze te horen krijgt dat haar broertje dat zij naar haar gevoel toen in de steek heeft gelaten, naar Syrië is vertrokken, slaagt zij erin om haar kunstenaar achter te laten en naar haar broertje op zoek te gaan, hij zou terug gekeerd zijn naar Stockholm. En dan is daar nog Klara die we kennen van Joakim Zanders debuutboek De zwemmer.
Drie verhalen. Yasmine en Fadi, hun link is duidelijk. Wat Klara hierbij komt doen blijft echter lang in het ongewisse. Uiteindelijk komen de verhalen samen, maar het vergt enig denkwerk. Zelfs aan het einde moet je nog bijna moeite doen om de band te onderkennen, maar die is er wel degelijk. Knap gedaan van de auteur.
De redding is een minder sterk boek dan De zwemmer, maar het is toch nog een meer dan goed boek. De spanning is er maar het duurt ditmaal even voor het zover is. Maar vooral het actuele thema en de uitwerking daarvan is heel erg goed. Psychologisch zit het ook helemaal snor. Het is een boek dat je met heel veel plezier uitleest en het moet gezegd dat het aan het einde toch wel heel erg spannend werd. Joakim Zander weet ze te schrijven.