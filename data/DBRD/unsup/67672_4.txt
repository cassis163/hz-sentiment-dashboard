De al tientallen jaren durende oorlog tussen de katholieken en protestanten in Ierland is de basis voor dit verhaal van Campbell Amstrong. Met JIG levert hij het eerste boek af in de Frank Pagan reeks. Bouwend op een stevig politiek fundament met een hoog waarheidsgehalte vertelt hij een bijzonder spannend verhaal Politiek en spanning, het is een combinatie waar risicos aan kleven omdat de Engelse politiek niet echt uitblinkt in snelheid en spanning, maar eerder in persoonlijke amoureuze schandaaltjes. Armstrong weet de beide elementen echter op een juiste wijze te mixen. Zijn schrijverstalent doet de rest. Dit maakt het geheel tot een volwaardig hoofdgerecht dat je na consumptie achterlaat met een voldaan gevoel.
Speciaal agent Frank Pagan wordt naar Amerika gestuurd omdat wordt verwacht dat de gewetenloze Jig daar op zoek is naar de eerder gestolen 10 miljoen dollar. Dit bedrag is bijeen gezameld door welgestelde geëmigreerde fanatieke Ieren die hiermee de strijd van de IRA financieren. Pagan hoopt met de arrestatie van Jig tevens een einde te maken aan bloederige moordpartijen op hooggeplaatste Engelse burgers. Als hoofd van een terroristenbestrijdingsteam is hem er veel aan gelegen om de financieringsbron van de IRA te ontmantelen. Niet wetende in welk politiek wespennest hij, mijlenver van huis en haard, terecht gaat komen, vertrekt Pagan naar het land met de onbegrensde mogelijkheden.
Op bijna fotografische wijze geeft Amstrong zijn lezers een kijkje in de jarenlange strijd tussen protestant en katholiek Ierland. Met historische precisie toont hij aan dat deze oorlog niet beperkt is gebleven tot het Britse rijk maar dat machtige mondiale politici van even machtige wereldlanden een bepalende rol hebben gespeeld. Zij waren feitelijk zelfs de sponsors die het mogelijk maakten om de strijd te continueren.
Machtspelletjes waarbij politieke gevolgen niet kunnen uitblijven laat mensen besluiten nemen waar het persoonlijke egoïsme zegeviert. Amstrong laat de lezer samen met de politieke wereldmacht de adem inhouden en tegelijk hopen dat de zinloze keten van bloedig geweld wordt stopgezet. Een meesterlijk verteld verhaal waarbij de verrassing een goed bewaard geheim blijft. Pas op de laatste pagina wordt het de lezer duidelijk gemaakt. En dat geldt ook voor de hoofdpersoon Frank Pagan!