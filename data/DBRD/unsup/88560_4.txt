Vlaanderen barst van het thrillertalent, dat jammer genoeg maar al te vaak de weg niet vindt naar het buitenland. Belinda Aebi heeft intussen reeds zes thrillers geschreven rond haar hoofdpersonage, onderzoeksrechter Maud Gelderman. Deze auteur heeft al ruimschoots bewezen, dat ze op basis van een actueel onderwerp een snedige en gedurfde thriller kan neerzetten. Haar nieuwste boek Nepvlees, dat zich naar goede gewoonte voornamelijk in Gent afspeelt, is daar een toepasselijk voorbeeld van. Is binnenkort een definitieve doorbraak in Vlaanderen en Nederland een feit?

In de Zuma, een Japans restaurant in Gent, wordt op de teppan een verkoold vrouwenlichaam aangetroffen. Het blijkt de chef-kok Kishi Takeda van Zuma te zijn, ze werd het slachtoffer van een gruwelijke moord. Monique Regniers, Mincko voor de intimi, is de vrouw van Jan die een eminente dierenarts is geweest. Hij is echter ongeneeslijk ziek en verblijft in het Psychiatrisch Centrum Dr. Guislain. Vooraleer zijn actieve loopbaan te moeten beëindigen werd Jan op de hoogte gebracht van wanpraktijken met dieren in de Zuma. Dierenvriend Monique wil en zal hoe dan ook deze duistere toestanden aan het licht brengen en dus infiltreert ze. Met alle gevolgen van dien…

“Een vrouwenlichaam levend in schijfjes snijden. Het was me iets te ingewikkeld en te riskant. Het beeld bestond alleen maar in mijn dromen. Ik koos voor de teppan. Traag maar zeker. Ik zou haar letterlijk het vuur aan de schenen leggen.”

In Nepvlees daagt Belinda Aebi je uit, ze legt je dus bewust het vuur aan de schenen om minstens even stil te blijven staan bij wreedheden tegenover dieren. Ze wil je niet enkel en alleen leesplezier bezorgen, ze wil zo graag dat het boek blijft nazinderen. In een heerlijke schrijfstijl die tevens erg filmisch is, word je vanaf de eerste bladzijde gegijzeld en geprikkeld om met prioriteit te blijven lezen. Korte en scherpe dialogen worden afgewisseld door een vlotte weergave van de gebeurtenissen. De stevig geconstrueerde plot blijft boeien en houdt de gemoederen op scherp. Aebi schotelt een geloofwaardig en fascinerend verhaal voor, inclusief levensechte personages. In dit boek winnen het verhaal en het thema van de belangrijkste personages, zelfs Maud Gelderman moet dit keer als karakter het onderspit delven. Een van de telkens weerkerende verdiensten van deze schrijfster is dat ze er glansrijk in slaagt, realiteit en fictie met elkaar te vermengen tot een erg lekkere maar toch pittige cocktail. Dit drankje dat je eetlust moet opwekken, wordt gepresenteerd als een indringende, volbloed thriller. Eet smakelijk, maar eet vooral geen nepvlees!