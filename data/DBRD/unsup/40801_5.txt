Reggie Naus heeft de spijker op zijn kop geslagen met de Piraten van hiernaast-serie. In juni 2015 is alweer het zesde deel van deze serie ‘De Zombie van Zandwijk’ verschenen. Ook is bekend gemaakt dat het eerste deel ‘De piraten van hiernaast’ verfilmd gaat worden. Hopelijk komt de filmmaker uit met de voorgestelde wijzigingen van de regels voor kind-acteurs.

In ‘De Ninja’s van de overkant’ komen er naast de Piratenburen van Michiel, ook nog eens een familie Ninja’s in de Geraniumstraat wonen. De buurt spreekt er schande van! Er heerst een eeuwenlange vete tussen piraten en ninja’s. De piraten vinden de ninja’s niet te vertrouwen sluipers en andersom vinden de ninja’s de piraten ongewassen schorem. Beide partijen hebben gelijk, maar hoe kunnen ze deze vete vreedzaam oplossen? Ondertussen leren Michiel en Billy, de piratenzoon, de ninja dochter Akari kennen. Er groeit een vriendschap, als opa Donderbus daar maar niet achterkomt. Het is tegen de drie Piratenregels en daar staat, bij overtreding, de doodstraf op. De families komen bij elkaar en besluiten de onderlinge strijd tijdens het buurttoernooi voor eens en voor altijd te beslechten. Kapitein Donderbus doet zijn best voor die tijd in vorm te komen. Wie zal deze strijd winnen? De atletische Ninja’s of de Piraten die het met de regels niet zo nauw nemen?

Manlief kijkt vreemd op als ik weer hardop zit te lachen. “Wat lees je nu dan?” “Een hilarisch boek over piraten en ninja’s die in de straat bij gewone mensen wonen!” Dit boek komt in onze eigen boekenkast te staan en ik ga mijn best doen de overige delen ook te bemachtigen. Heerlijk (onschuldig) vermaak voor kinderen die net de leeshobbel hebben genomen en even weg kunnen duiken in de wereld van Michiel. Die zo maar eens bij hen om de hoek kan wonen. Je zit als lezer direct midden in het verhaal.

‘De Ninja’s van de overkant’ van Reggie Naus, Uitgeverij Ploegsma 2012.

/Lmcmr