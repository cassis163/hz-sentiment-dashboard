Dirk Pitt, Kurt Austin en Joe Zavala, voor de vele miljoenen Cussler-fans zijn het alleszeggende namen. Als Directeur van het NUMA–team (Nautical Underwater and Marine Agency) blijft het werkgebied van Kurt Austin niet alleen beperkt tot alles wat op land gebeurt maar ook onder water dreigt regelmatig het gevaar. Geestelijk vader Clive Cussler en coauteur Graham Brown (o.a. Zwarte zon) zijn een ijzersterk duo bij wie techniek, avontuur en spanning altijd grote aandacht krijgen. Met Duivelspoort is er weer een nieuw deel in de NUMA-files verschenen dat meer dan voldoende van dit alles in zich heeft.

De voor het leven benoemde president van Sierra Leone, Djemma Garand, heeft een missie om de hele wereld aan zijn wil te onderwerpen. Zijn rechterhand, de nietsontziende crimineel Andras, werkt aan een imposant vernietigingswapen dat hij op weerloze doelen op zee test. Zo zijn Kurt Austin en Joe Zavala getuige van de merkwaardige vernietiging van de Kinjare Maru, een koopvaardijschip. Onderweg met de Barracuda naar een wedstrijd voor kleine onderzeeërs vinden ze in de oceaan een plek waar diverse schepen, maar ook een vliegtuig, op de bodem liggen. Onderzoek naar de herkomst leert hen dat de oorzaken van de verdwijningen van destijds nooit achterhaald zijn. Wel wordt duidelijk dat met die verdwijningen ook een bekende geleerde, Alexander Cochrane, nooit meer is gezien. Cochrane was al jaren bezig met het ontwikkelen van een deeltjesversneller. Voor Austin is opsporing van de crimineel en oude kennis Andras, bijgenaamd het mes, een must want het imago van deze ongrijpbare misdadiger, is er een van geweld en terreur.
Vanuit Rusland vertrekt de aantrekkelijke wetenschapster Katarina Luskaya, die moet proberen meer informatie over het gevonden vliegtuig te verkrijgen. De Rus Tarasov was als passagier in dat vliegtuig aanwezig en met hem ook belangrijke bagage die nooit is teruggevonden. Duidelijk is dat wereldwijd grote belangen op het spel staan.

Duivelspoort is het soort avonturenverhaal dat je van het duo Cussler & Brown mag verwachten. Met veel vertoon van kennis en listigheid wordt een achtervolging in scène gezet die moet voorkomen dat gewetenloze machtswellustelingen met hun dodelijke plannen een slagingskans krijgen. Na een korte proloog waarin het verdwijnen van een vliegtuig met belangrijke vracht en de ontvoering van Alexander Cochrane wordt beschreven, explodeert de spanning en keert niet meer terug in de fles tot het einde is bereikt. Het auteursduo laat geen moment onbenut om snelheid en spanning op hoog niveau te houden. Dat kenmerkt zich door de vele acties waarbij levens van de NUMA-bemanning regelmatig aan het spreekwoordelijke zijden draadje hangen en soms zelfs aan niet meer dan een vezeltje.

Spannende situaties op verschillende locaties worden in fasen beschreven, waarbij ieder hoofdstuk eindigt met een heuse cliffhanger. Het daaropvolgende hoofdstuk gaat dan verder met gebeurtenissen op de andere locatie, waarbij de nieuwsgierige lezer niets anders rest dan doorlezen, hoofdstuk na hoofdstuk! Je moet bijna net zo koel zijn als de mannen en vrouwen van NUMA om dat te kunnen weerstaan.

Het aandeel van beide auteurs is voor lezers die meer separate werken van hun hebben gelezen, ook wel herkenbaar. Natuurlijk is Cussler, als vanouds, verantwoordelijk voor het volledige maritieme deel en kunnen de spanning en vaart op het conto van Brown worden geschreven. Een uitstekende combi waarin de balans keurig in evenwicht wordt gehouden, gedurende de hele verhaallijn. En dat beide heren steeds beter op elkaar ingespeeld raken, moge duidelijk zijn door de terechte quote op de achterflap: “De beste thriller in de NUMA-serie tot nu toe!”.