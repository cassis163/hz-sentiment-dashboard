Historische gebeurtenissen en feiten omgezet naar een verhaal. Dat is wat je kunt verwachten van de alweer tweede bundel Historische verhalen. De 20 verhalen zijn geschreven door verschillende auteurs en het gevolg daarvan is dat je een afwisselend geheel krijgt. Ieder verhaal speelt in een ander tijdperk en ieder verhaal heeft zijn eigen sfeer en stijl.
Alle verhalen zijn eerder gepubliceerd op de website van Historische verhalen en je kunt ze daar lezen. Maar de echte liefhebber wil een boek in handen. Ieder verhaal eindigt met een kort hoofdstuk over de historische achtergrond waarop het verhaal gebaseerd is. Voor geschiedenisliefhebbers is dit smullen natuurlijk.
We springen van de tijd van de Vikingen naar 1955 als Nederlands-Indië verandert in Indonesië. En van Karel XI (Zweden 1655-1697) naar het droogleggen van de Noordoostpolder tussen 1939 en 1944.
De gekozen historische gebeurtenissen zijn niet alleen heel afwisselend maar ook interessant en goed geschreven. Het afsluiten van een verhaal met historische achtergronden nodigt uit om verder op onderzoek te gaan. Van veel historische achtergrond wil je gewoon meer weten. Het ene verhaal boeit, afhankelijk van je interesse, misschien wat meer dan het andere maar alles bij elkaar is het een erg leuke bundel.
Naast Historische verhalen II met 20 geschiedenisverhalen is er ook Historische verhalen I met 27 verhalen. Daarnaast zijn er nog twee boekjes. Eentje met Korte verhalen uit de Gouden eeuw en eentje met Korte verhalen uit de oudheid. Een erg fijn rijtje boeken in je kast.