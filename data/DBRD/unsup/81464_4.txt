Wanneer Merel Francken Giovanni Mirabelli ontmoet, valt ze al snel voor hem. Zijn onderkoelde houding wijt zij aan traumatische gebeurtenissen uit zijn verleden en ze trekt zich dan ook weinig aan van de waarschuwingen van mensen uit haar omgeving. Houden haar gevoelens en haar vertrouwen echter stand wanneer ze achter zijn ware aard komt?

Giovanni (Gio) leeft uitsluitend voor wraak. Wraak op degenen die jaren geleden zijn zus hebben vermoord. Sindsdien is hij op zoek naar de daders. Zijn benoeming tot capo van een Italiaanse maffiaorganisatie in Amsterdam brengt hem verder in zijn missie. De gebeurtenissen hebben hem koud, ongevoelig en weinig geliefd gemaakt. Dat deert hem echter nauwelijks, totdat hij Merel ontmoet; de enige die erin weet te slagen door zijn gevoelloze muur heen te breken. Weerhouden zijn gevoelens voor Merel hem zijn nietsontziende zoektocht naar gerechtigheid voort te zetten?

“De toon van mijn stem doet de lach op haar gezicht als softijs in de tropen smelten. Dat krijg je ervan als je te ver gaat. Toch ben ik zelf ook slachtoffer van mijn eigen lompheid. Haar ongeremde vrolijkheid waar ik net voor begon op te warmen, is verdwenen.”

‘Scarlatto’ is het zelfstandig te lezen vervolg op ‘Sonata’ en is een spannende roman over een liefde binnen de duistere wereld van de Italiaanse maffia in Amsterdam. Een heerlijke combinatie van spanning en romantiek, geschreven met een gedegen kennis van de Italiaanse maffia. Er is een zorgvuldige research aan het schrijven van ‘Sonata’ en ‘Scarlatto’ vooraf gegaan; dat staat vast.

“Ik ontwaak op de vloer van mijn atelier. Mijn lichaam voelt als door een mangel gehaald. Eén hand haal ik door mijn haar. De ander strek ik voor me uit. Ik observeer. De laatste keer dat ik naar mijn handen keek en er een andere kleur zichtbaar was dan mijn eigen olijfkleurige huid ligt ver in mijn geheugen.”

Wat mij betreft heeft Hoiting zichzelf overtroffen. Was ‘Sonata’ al een uitstekend boek; ‘Scarlatto’ is op diverse fronten –zo mogelijk- nog beter. De auteur heeft zich duidelijk nog verder ontwikkeld qua structuur van het verhaal, maar ook komen haar personages nog beter uit de verf. Op uiterst zorgvuldige wijze weet zij haar lezers kennis te laten maken met de beweegredenen en emoties van haar karakters. Heel goed gedaan.

Ook de dialogen en taalbeleving zijn van bovengemiddeld niveau. Uitgeverij Ellessy heeft een ware topper binnen weten te halen met deze auteur!

Over de auteur
Hoiting (1973) heeft toerisme, en cultuurwetenschappen gestudeerd en volgde een post-HBO bedrijfskunde voordat ze in 1998 met haar partner het bedrijfsadviesbureau GNB B.V. startte. Ondanks dat ze daar met veel plezier nog altijd een directiefunctie bekleedt, liet de liefde voor het schrijven zich niet langer onderdrukken. In 2014 schreef ze de roman ‘De Gulden Duvel en de Brief’ die overigens nog niet is uitgegeven. ‘Sonata’ schreef ze in 2015. ‘Scarlatto’ is het vervolg.

Uitvoering
Uitgever: Ellessy
ISBN: 978-90-8660-383-1
Paperback, 354 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/