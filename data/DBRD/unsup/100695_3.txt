De boekwinkels liggen vol met vertalingen van thrillers uit Amerika, Engeland, Scandinavië, Duitsland etc. Des te leuker is het om eens kennis te maken met iets heel anders. Uitgeverij de Fontein brengt met De Proteus diskette een heuse Zuid-Afrikaanse thriller op de markt, geschreven door misdaadjournalist Deon Meyer.
Voormalig huurmoordenaar Tobela Mpayipheli heeft zijn brute verleden achter zich gelaten en een nieuw leven opgebouwd met de vrouw van zijn leven en haar zoontje. Voor het eerst in zijn bestaan is hij gelukkig en niets lijkt een lang leven met zijn nieuwe gezin in de weg te staan. Dan wordt er uit onverwachtse hoek toch roet in het eten gestrooid. De dochter van een vroegere vriend vertelt hem dat haar vader is ontvoerd en zal worden vermoord als de ontvoerders niet binnen 72 een diskette met zeer geheime informatie in handen hebben. Tobela is de enige die de kwaliteiten heeft om het pakketje naar de afgesproken plaats te brengen. Door zijn grote eergevoel kan hij niet weigeren en verlaat hij met pijn in zijn hart de vrouw, het kind en alles wat hem lief is om zijn belofte na te komen. Dit gaat niet zonder slag of stoot
De Proteus diskette is een avonturenverhaal dat zich afspeelt tegen het prachtige Zuid-Afrikaanse landschap. Van daverende spanning moet dit verhaal het niet hebben, van snelheid en vette actie ook niet. Toch is dit boek wel een aanrader. Het is goed en gedegen geschreven en de plot steekt prima in elkaar. Het is een verhaal over intense pijn, nietsontziend eigenbelang, loyaliteit en vriendschap. Wanhoop, angst en een vergaand complot zijn vloeiend door het verhaal verweven. Uit dit verhaal blijkt dat goede voornemens en overtuigingen niet genoeg zijn om op het rechte pad te blijven en dat het verleden je altijd blijft achtervolgen. Soms dwingt een situatie je tot handelingen waar je niet achterstaat, maar kun je niet anders om je eigen hachje te redden. Hoewel triestheid en onmacht in het verhaal de boventoon voeren, gloort aan de horizon ook een sprankje hoop. Dit geeft de doorslag om dit verhaal met een gerust hart aan andere lezers aan te bevelen. Een verhaal dat je aangrijpt en meesleept in een emotionele mallemolen en waarbij je af en toe flink moet bukken voor rondvliegende kogels.