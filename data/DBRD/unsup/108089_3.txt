‘Een ongewoon huwelijk’ gaat over Celestial en Roy. Het koppel is jong, verliefd en pas getrouwd. Het gaat hen voor de wind. De carrière van Roy vertoont een stijgende lijn en Celestial timmert aan de weg als artiest. Het enige dat zo nu en dan voor wat ‘kreukels’ zorgt is het feit dat de twee het niet eens zijn over het moment van gezinsuitbreiding.

“Hielden we die nacht zo nadrukkelijk van elkaar omdat we het wisten of omdat we het niet wisten? Rinkelden er een alarmbel vanuit de toekomst, een razende bel zonder klepel? Kreeg die hopeloze bel het voor elkaar om een briesje te genereren, waardoor ik op de grond naar mijn slip reikte en die aantrok?”

Dan wordt Roy gearresteerd op verdenking van aanranding. Hij wordt veroordeeld tot twaalf jaar gevangenschap. Het lijkt een geval van op de verkeerde tijd op de verkeerde plek zijn; Roy zegt onschuldig te zijn.

In haar verwarring, verdriet en eenzaamheid zoekt Celestial troost bij haar jeugdvriend André. Roy ontdekt tijdens zijn gevangenschap een geheel nieuwe wereld. Kan liefde in dergelijke extreme omstandigheden overleven? Is de briefwisseling die de twee delen voldoende om hun huwelijk in stand te houden?

‘Een ongewoon huwelijk’ is niet slechts een romantisch en dramatisch, het is een verhaal over het Amerikaanse rechtssysteem, racisme, liefde en complexe relaties.

“Ons verhaal was een liefdesgeschiedenis van het soort dat zwarte meisjes tegenwoordig niet meer beleven. Een vintage romance die na Dr. King zeldzaam was geworden, evenals kledingzaken, drogisterijen en cafetaria’s met zwarte eigenaren.”

Jones is sterk in het verwoorden van de vele emoties die in ‘Een ongewoon huwelijk’ voorbij komen. Die omschrijft zij zó goed dat ze bijna tastbaar worden. Bovendien heeft de auteur een plezierige, eigentijdse manier van schrijven en zijn de karakteriseringen van haar personages goed. De verhaalstructuur had echter beter gekund. De vaart bevindt zich voornamelijk in het begin en kabbelt daarna voort om richting het einde wat dood te bloeden.

‘Een ongewoon huwelijk’ is ontegenzeggelijk een mooi geschreven boek, het wordt de lezer echter wat lastig gemaakt om tot het einde geboeid te blijven, ondanks het feit dat hij aan het eind nog even wakker wordt geschud.

Over de auteur
Tayari Jones (1970) woont in Brooklyn en werkt aan de MFA faculteit van Rutgers University. ‘Een ongewoon huwelijk’ is haar vierde roman. Zij sleepte met haar eerste boek de Hurston-Wright Legacy Award for Debut Fiction in de wacht.

Uitvoering
Uitgever HarpersCollins
ISBN 9789402730005 , 9789402756623
Paperback, 352 pagina’s
Vertaald door Elvira Veenings

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/