Wat fijn dat er boeken verschijnen waarin een sociaal-emotioneel gevoel behandeld wordt. In Ridder Tim is een beetje jaloers staan jaloezie en vriendschap centraal.
Tim is een stoere jongen, die graag in ridderkleren rondloopt. Zijn buurmeisje Saar noemt hem daarom Ridder Tim. Wanneer ze samen naar de speeltuin gaan, ziet Saar daar Max spelen. Max trekt haar aandacht en Saar gaat met hem spelen. Tim voelt zich alleen gelaten en krijgt een apart gevoel in zijn buik. Wat kan hij doen om de aandacht van Saar weer te krijgen?
In een prachtig verhaal laat Judith Koppens jonge kinderen zien dat jaloezie een gevoel is. Een gevoel wat er mag,, maar niet hoeft te zijn. Dat kinderen vriendjes met elkaar blijven ook al spelen ze een keer met een ander kind. Jonge kinderen zullen dit gevoel herkennen en na het lezen van dit prentenboek ook beter begrijpen. Door samen met de kinderen in gesprek te gaan, weten ze de volgende keer hoe ze met dit gevoel om kunnen gaan.
De illustraties van Eline van Lindenhuizen zijn sfeervol en trekken de aandacht van de jonge lezers. Voor veel kinderen is de speeltuin een leuke plek om daar samen met vriendjes te spelen..
Ridder Tim is een beetje jaloers een prachtig prentenboek dat heel geschikt is om in de klas aan te bieden.