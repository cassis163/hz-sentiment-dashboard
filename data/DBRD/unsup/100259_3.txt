Het is onmogelijk om zonder hoge verwachtingen aan een boek te beginnen waar zoveel mensen laaiend enthousiast over zijn. Tel daar nog een keer bij op dat ik muziektherapeut ben en dit boek dus volledig in mijn vakgebied ligt en het kan bijna niet anders of dit moet één van mijn nieuwe favoriete boeken worden, toch? Maar als je met hoge verwachtingen aan een boek begint, dan is er ook altijd de kans dat het enorm tegenvalt.

En dat is precies wat er gebeurde in het begin van het boek. Hoewel ik de dramatiek in het verhaal wel zag, vond ik dit niet goed naar voren komen in de schrijfstijl. De zinnen waren ietwat eentonig, vaak precies hetzelfde geconstrueerd en ongeveer even lang. Er werd heel veel gezegd en uitgelegd, maar slechts heel weinig daarvan voelde echt doorleefd aan. Het was bij vlagen alsof ik een artikel in het AD las, een nieuwsartikel, bedoeld om te informeren en niet zozeer om te raken. Daarnaast zat er veel herhaling in, zonder dat de dramatische werking daarvan geslaagd was, waardoor ik er niet helemaal lekker in kwam.

Pas toen de muziek daadwerkelijk zijn intrede begon te doen, wat relatief laat in het boek was, begon het boek beter bij me aan te sluiten. Ik merkte dat ik zo heel af en toe eens een krop in mijn keel kreeg en dat sommige zinnen ineens wel binnenkwamen. Er zat ook in het laatste deel van het boek wat mij betreft nog te veel uitleg en overbodige informatie, maar ik was er ofwel aan gewend geraakt of ik had geleerd er doorheen te kijken.

Het einde van het boek kwam niet echt onverwachts. Ik vind dat overigens geen negatief punt, maar eerder een positief iets. Ik hou er niet van als eindes van verhalen uit het niks komen. In dit geval kwam het einde heel erg mooi uit de verf en klikte alle puzzelstukjes mooi in elkaar, waardoor het einde wel bij me binnen wist te komen.

Al met al, 4 sterren voor het einde van dit boek, 2 sterren voor het begin, dus ik heb het uiteindelijk maar gemiddeld, dat lijkt me de beste compromis. Helaas was het dus niet helemaal wat ik ervan verwacht en gehoopt had, maar je kan ook niet altijd alleen maar 4 en 5 sterrenboeken lezen, toch?