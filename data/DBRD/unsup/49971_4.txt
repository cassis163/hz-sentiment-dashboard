Het boek
Levensmiddelenproducent Filoux komt door dalende omzetten in een neerwaartse spiraal terecht. Gelukkig dient zich een nieuwe kans aan in de vorm van CoolSpread, een nieuw type margarine dat ook bij hoge temperaturen compact en smeerbaar blijft. Filoux denkt in tropische landen een gewillige markt aan te kunnen boren met dit product.

Het pad naar de miljoenen wordt met een Unesco-subsidie geëffend. Laboratoriummedewerkster Bella komt echter op het spoor van een fatale bijwerking en slaat alarm. Dit komt haar duur te staan. Van zowel binnen als buiten de organisatie wordt er wanhopig getracht Bella de mond te snoeren. De dappere laborante weigert echter toe te geven en komt in een maalstroom van gebeurtenissen terecht waarbij zij moet vrezen voor haar leven.

In haar strijd tegen het onrecht dat haar wordt aangedaan, wordt Bella bijgestaan door Felix, haar redder van een van de aanvallen die zij krijgt te verduren. Het toeval wil dat Felix, via zijn werk, ook op diverse manieren met de fraudezaak van Filoux is geconfronteerd.

Lukt het hen te winnen van gigant ‘Filoux’ of moeten zij hun strijd staken. Je leest het in ‘De vrouw die niet zwijgen wilde’!

Visie van de recensent
‘De vrouw die niet zwijgen wilde’ is een sterk uitgewerkt verhaal over een bedrijf dat winstbejag boven alles stelt, zelfs wanneer de volksgezondheid daarbij in het geding dreigt te komen.

Het boek kent verschillende verhaallijnen. Dat zou verwarrend kunnen zijn, maar is het geenszins. Brosens vertelt zijn verhaal op een dusdanige wijze dat het een compact en logisch geheel is. De personages, zijn goed gekarakteriseerd en hebben een duidelijke rol. De auteur heeft diverse verrassende plotwendingen in zijn boek verwerkt, hetgeen uiterst aantrekkelijk is.

Naast de verhaallijn over klokkenluider Bella is daar de geheimzinnige brief die Felix ontdekt wanneer zijn moeder plotseling overlijdt. In eerste instantie lijkt dit slechts een detail in het geheel, maar ook hier is het de schijn die bedriegt.

De schrijfstijl van Brosens is boeiend en vlot; de opbouw van het verhaal is verrassend en stimuleert de lezer om verder te lezen. Bovendien is de couleur locale prima uitgebeeld waardoor de lezer een prima visueel idee heeft bij elke setting waarin de personages zich bevinden. Het boek geeft overigens ook nog eens een interessante blik op het lobbywerk bij Europese en internationale instellingen.

Een boeiende thriller met veel aantrekkelijke elementen.

Over de auteur
Brosens (Vlissingen, 1946) is een Nederlandse auteur van thrillers, jeugdboeken en poëzie (pseudoniem Adriaan Broos). Vanaf 2002 is hij fulltime auteur; daarvoor werkte hij in het onderwijs als onderwijzer, docent engels en remedial teacher.

Brosens heeft inmiddels de nodige titels op zijn naam staan; hij werd genomineerd voor de Thea Beckmanprijs en ontving in 2008 de Lecticus Luisterboekenprijs.

Naast dit alles verzorgt Brosens maandelijks een boekenprogramma voor regiozender ExxactBarendrechtFM 'Panorama Literama', waarvoor hij afwisselend plaatselijk, regionaal en landelijk bekende auteurs of andere woordkunstenaars uitnodigt.

Uitvoering
Uitgever Mira loves Books
ISBN 9789492343031
ISBN 10 9492343037
Paperback, 350 pagina’s

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/