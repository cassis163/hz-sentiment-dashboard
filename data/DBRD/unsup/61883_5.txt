De titel van dit boek is een heel passende titel. Ik ben erg onder de indruk van dit prachtige boek dat een goed zicht geeft op het leven van koningin Noor zelf, maar ook op dat van haar man, hun beider werk en activiteiten en hun leven temidden van familie, vrienden, hoogwaardigheidsbekleders, andere vips, maar ook "the man in the street". En het laat hun liefde voor het volk van Jordanië, maar ook voor de andere volken in het midden-oosten en de mensheid en de natuur in het algemeen zien. Het leven van deze koning en koningin lijkt inderdaad erg toegewijd te zijn geweest aan hun idealen van vrede, niet alleen in het midden-oosten, maar vrede voor de wereld; en voor gelijke basisrechten voor iedereen. Het boek geeft op een heel toegankelijke manier informatie over en zicht op de politieke en economische situatie en de conflicten en crises in het midden-oosten, tussen oost en west; en de voortdurende pogingen om vrede te bewerkstelligen. Koning Hoessein heeft zich daar enorm sterk voor gemaakt en er hard aan meegewerkt op een milde, vergevende en bemiddelende wijze. Toch was ook hij regelmatig het slachtoffer van lastercampagnes en stond hij enkele keren alleen tegenover wereldmachten. De betrokkenheid van koningin Noor bij zijn werk wordt duidelijk uit haar manier van schrijven. Bovendien heeft zij het voor zichzelf als een opdracht gezien om te werken voor mensenrechten in het algemeen, voor vrouwenrechten en de intellectuele ontwikkeling van vrouwen, voor onderwijs, werk voor iedereen, het milieu en vrije journalistiek. Ze bundelde deze activiteiten door het oprichten van een overkoepelend orgaan, waarbij men van elkaars kennis en ervaring kon profiteren. Daartussendoor lees je steeds over de liefde dat het paar had voor hun kinderen en verdere familie en ook hun toegewijdheid aan hén. Het is inderdaad een liefdesverhaal; een verhaal van oog voor de ander, respect en waardering; en ook van moed en doorzettingsvermogen en van hoop en geloof. Dit paar heeft dan uiteindelijk ook zelf toch veel liefde en respect teruggekregen en zij waren dankbaar en blij met wat hen gegeven werd. Het is een waardig boek en het heeft me nogal geraakt. Een aanrader.