DE WARE LIEFDE ?

Een niet met name genoemde hoogleraar Latinistiek (Klassieke Talen) aan een fictieve universiteit in een fictieve stad in een niet genoemd land, bevindt zich door eigen schuld (vindt hij zelf) in een gevangenis in Buenos Aires. Het ziet er niet naar uit dat hij er met een lichte straf af zal komen.
Hij berust daarin, want hij verwacht niets meer van het leven, omdat hij gelukkig is dat hij de liefde heeft leren kennen, waar hij gezien zijn leeftijd niet meer op gerekend had. Zijn geliefde treft volgens hem geen blaam voor zijn situatie.
Hij heeft zijn hele leven slechts gewijd aan de wetenschap, aan het bestuderen van en het schrijven over de klassieken en het geven van colleges; kortom, zijn sublieme wetenschappelijke carrière geeft hem geen tijd voor en ook geen behoefte aan andere zaken, zoals de liefde.
Totdat …......
Door zijn panische vliegangst was hij nooit in staat congressen en symposia in het verre buitenland bij te wonen, zodat hij zich noodgedwongen een redelijke kennis heeft eigen gemaakt van de moderne communicatiemiddelen, zoals e-mail en internet.
Hierdoor heeft hij zijn grote liefde ontmoet, zonder dat hij er naar streefde verliefd te worden.
Tijdens het voorbereiden van een belangrijk internationaal congres aan zijn universiteit, ontvangt hij een e-mail , zoals hij er veel ontvangt. Een jonge vrouw, genaamd Sarah Peachez, stuurt hem een bericht in het Engels, geschreven in een jeugdige, enthousiaste stijl die hem op de een of andere manier amuseert maar waarin een spelfout voorkomt op zijn vakgebied. Zij schreef “capre diem” in plaats van “carpe diem”
Zijn vaktrots, plus de toon van haar mail, brengen hem er toe haar te corrigeren en dit zet een lange en steeds persoonlijker wordende correspondentie in gang, waarbij hij in academische bewoordingen en zij in vrijpostige en soms scabreuze taal steeds dichter bij elkaar komen.
Zij studeert in de VS en uiteindelijk nodigt zij hem uit naar haar toe te komen.
Zijn vliegangst is natuurlijk een handicap die overwonnen dient te worden, evenals het feit dat hij veel tijd dient te besteden aan de organisatie van het congres, waarvoor hij de eindverantwoordelijkheid draagt.
Dan beginnen de problemen zich op te stapelen en pas aan het eind van het boek wordt duidelijk wat de betekenis is van de eerste bladzijden.
Het is een heel bijzondere romance, over heel bijzondere personen met een heel bijzondere afloop.
Een verhaal over liefde, ja, maar wel een liefde van een verrassende en ongewone soort.