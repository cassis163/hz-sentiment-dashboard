Holland werkt in het muziektheater van haar oom, waar zij voor haar gevoel dankzij hem de baan heeft. Holland is opgegroeid met muziek en wanneer zij in het metrostation een muzikant hoort spelen moet zij daar even bij blijven kijken. Zij doopt hem tot Jake en kent zijn speelrooster uit haar hoofd. Om hem te zien en horen spelen, neemt zij regelmatig een metro, welke zij niet hoeft te nemen. Holland wordt verliefd op een jongen die zij niet kent. Na een roofoverval op het perron, waarbij Holland in het ziekenhuis belandt, komt zij meer in contact met Jake. Hij blijkt Calvin te heten, in verschillende bandjes te spelen om zijn geld bij elkaar te krijgen en is afgestudeerd aan Julliard.

Wanneer de oom van Holland met een groot probleem zit voor zijn muziekstuk neemt zij hem mee naar het station. Daar hoort hij Calvin spelen, welke hij uitnodigt om auditie te komen doen. Na de auditie blijkt dat Calvin illegaal in Amerika verblijft en daardoor niet mag komen werken. Holland trekt de stoute schoenen aan en stelt voor om te trouwen met Calvin, zodat hij een verblijfsvergunning kan krijgen.

Maar trouwen met iemand die je niet kent, brengt heel wat met zich mee. Samen leren ze elkaar in korte tijd kennen, zodat zij door de gesprekken heen komen met de autoriteiten. Echter is Holland al maanden heimelijk verliefd op Calvin en wanneer hij toenadering tot haar zoekt, weet zij niet of het echt is. Uiteindelijk groeit de liefde voor elkaar enorm sterk in hun “nephuwelijk”. Maar is de liefde sterk genoeg?

De personages in het boek zijn leuk! Holland is een lief meisje, waar ik gelijk een band mee voel. Soms snap ik haar keuzes niet helemaal, maar vanuit haar onzekerheid lukt het haar niet altijd om te zien hoe leuk ze is. Calvin komt op mij over als een aantrekkelijke, rustige jongen. Ik had hem graag nog iets meer leren kennen! Ook de beide oom’s en vriendin zijn goed neer gezet.

Ik heb enorm genoten van dit boek. Deze feelgood is liefdevol, vol humor en vlot geschreven. De bedscene’s zijn hot, zonder dat ze vulgair worden. Ik ben gaan houden van Holland en Calvin en wil graag meer lezen van Christina Lauren. Wat een heerlijk boek!