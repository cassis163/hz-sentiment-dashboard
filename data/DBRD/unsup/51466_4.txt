Het eindspel van Ludwig Licht speelt zich af in Georgië, Oekraïne en Armenië. Landen die zich afgescheurd hebben van Rusland, maar waar Rusland toch nog een belangrijke zeg heeft. Aanslagen op Amerikanen, onthoofding van een belangrijke Rus, de schuld wordt al snel bij Tjetsjenen gelegd en de Russen willen via een invasie de rust herstellen.
Terwijl Ludwig Licht probeert uit te zoeken wat er met Pauline Hollister gebeurd is, trapt hij op allerlei tenen, internationale tenen, de ene al gevoeliger dan de andere. Wie is Pauline Hollister eigenlijk en wat is haar relatie met allerlei vroegere vrienden en vijanden van Licht. Wat doet zijn vroegere baas van de Stasi trouwens in Georgië? Licht moet met verschillende vijanden tegelijk afrekenen, maar kan dat niet op zijn normale brute manier doen want zijn zoon is in gevaar. Hij moet voor een keer voorzichtig zijn.
Zijn zoon komt hem plots opzoeken, vreemd want in geen van de vorige delen is veel over de zoon vermeld. Nu staat hij plots voor de deur van zijn vader. Walter Licht is journalist en schrijver en heeft een boek over zijn vader geschreven. Daarin staan onthullingen en conclusies die vader Ludwig liever niet gezien had. Want ook zijn vijanden kunnen lezen.

Het thema van het boek is zeker heel actueel. De uitwerking is hier en daar toch ongeloofwaardig. Dat er in die landen veel corruptie is, dat geloof ik direct. Dat niets er is wat het lijk, ook. Toch lijkt het alsof Ludwig Licht zich alles kan veroorloven en dat geloof ik niet, niet in zo'n land, ook niet als hij met geld zwaait.

Met dit deel komt een einde aan de reeks met Ludwig Licht.