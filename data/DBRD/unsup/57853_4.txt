Het Fransiscus verbond is een goed leesbare, meeslepende historische thriller. Het verhaal speelt zich af binnen de legenden, mysteries en gesuggereerde waarheden die leven binnen de katholieke kerk. Moeten die legenden gehandhaafd blijven en de waarheid geweld aangedaan omwille van hun geloofswaarde?
Met dat dilemma worstelt het hoofdpersonage Conrad, een fransiscaner kluizenaar. Hij is op zoek naar de waarheid omtrent de heilige Fransiscus. Hij wordt daartoe aangezet door een brief van een overleden medebroeder. In zijn zoektocht botst Conrad op krachten die kost wat kost het geloof willen behouden, ondanks een andere realiteit. En als we dan de waarheid kennen, heeft het dan zin om daarmee het diepe geloof van velen te kraken? Tijdens zijn onderzoek ontmoet hij medestanders en niets ontzienende tegenstanders. John Sack weet zijn personages goed te typeren: ze zijn zeer geloofwaardig uitgewerkt.
De spanning wordt goed opgebouwd en wordt op de gepaste tijden even tot rust gebracht met lyrische beschouwingen, om daarna terug in crescendo te gaan.
Minderbroeder Conrad kan je situeren tussen Father Cadfael en William van Baskerville. Zo plaats ik dan ook dit boek: tussen de licht leesbare, spanning brengende Ellis Peters en de meer doorwrochte Umberto Ecco.