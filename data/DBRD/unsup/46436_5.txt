Het boek Tranen over Kashmir beschrijft het levensverhaal van drie jonge mensen.
Nick Sunder reist al geruime tijd door Azië als hij Yvette ontmoet. Als zij vermoord gevonden wordt in Peshawar-Pakistan vallen alle verdenkingen op Nick. Hij ziet geen andere mogelijkheid dan te vluchten.
Aisha en Kazim groeien op in Gilkamosh in het door India bestuurde Kashmir. Aan Aisha worden genezende krachten toegewezen, zij zal later de enige praktiserende arts worden van het dorp. Kazim, van eenvoudige afkomst, wordt opgemerkt door de Moedjahedien. Hij is leergierig en meent in de Jihad de strijd voor vrijheid gevonden te hebben. Kazim en Aisha, geliefden van elkaar, maken beide een keuze voor het leven dat hun van elkaar zal scheiden.
Hoe het levenspad van de drie jonge mensen samen valt is een groot leesavontuur. Spannend, onderhoudend, vol van loyaliteit, vriendschap, verraad, indoctrinatie en aarzelende liefde.
Tranen over Kashmir laat zien hoe een idyllisch vreedzame samenleving onder invloed van geweld nooit meer hetzelfde zal zijn.
De Aisha van Mastras zegt hierover: 'Niets duurt eeuwig, Kazim. Het water gaat deel uitmaken van iets anders  een andere rivier, de oceanen, de wolken, de regen en de gletsjers en de sneeuw. Het verandert steeds. Het enige wat blijft in de wereld is verandering.'
Op de mooie cover staat vermeld: "Een grootse avonturenroman". Daarmee is in een woord alles gezegd over Tranen over Kashmir.
Schrijver George Mastras schrijft voortvarend en zeer boeiend. Hij geeft vooral een fantastische beschrijving van het landschap.
Zijn weergave van de verschrikkelijke tocht van Nick door het noorden van Pakistan over hoge passen naar Kashmir is met veel oog voor details geschreven.
Zijn levendige beschrijvingen van de bewoners, hun gebruiken, religie en kleurrijke gewaden voegen veel toe.
George Mastras heeft het vermogen om het boek alsmaar mooier te laten worden en werkt toe naar een dramatische climax.
Uitgever De Fontein heeft met Tranen over Kashmir een boek in huis gehaald dat door Hollywood omarmd zou moeten worden.