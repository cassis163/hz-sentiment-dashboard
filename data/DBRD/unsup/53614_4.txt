Wanneer Nadjan, alias Teddy, na een gevangenschap van acht jaar weer op vrije voeten komt, lijkt alles hem tegen te zitten. Een bezoek aan het arbeidsbureau is geen garantie voor een baan en oude kennissen uit de onderwereld lijken hem nog niet losgelaten te hebben. Maar dan ontvangt hij een telefoontje van een advocatenkantoor waarin hem een lucratieve klus wordt aangeboden. Teddy staat voor een dilemma: gaat hij op het aanbod in of blijft hij op het rechte pad?

Emelie, werkzaam bij het betreffende advocatenkantoor, wantrouwt haar leidinggevende wanneer ze voor een nieuwe en uiterst vertrouwelijke klus wordt gevraagd. Het echtpaar Schale heeft het advocatenkantoor benaderd om de kidnap op hun zoon Philip te onderzoeken, en wil koste wat kost hun zoon weer veilig in de armen kunnen sluiten. Emelie, die zich in eerste instantie wil distantiëren van deze vreemde zaak, voelt zich niet lekker bij de voortgang van het onderzoek. Want waarom besluit haar leidinggevende een ex-gedetineerde bij deze klus te betrekken? En waarom besluit de familie Schale niet de politie in te schakelen om de kidnap op hun zoon te onderzoeken? In hun zoektocht naar het antwoord op deze vragen komen Emelie en Teddy terecht in een web waarin ze steeds verder verstrikt lijken te raken.

Viproom is de eerste thriller binnen een nieuwe serie van de Zweedse bestellerauteur Jens Lapidus. Na zijn succes met de Stockholmtrilogie, besloot de Zweed het over een geheel andere boeg te gooien met een andere benadering in het thrillergenre. Lapidus gaf zelf toe een minder ruwe thriller te hebben geschreven met meer aandacht voor verschillende verhaallijnen. Deze opzet is zeer geslaagd en Lapidus heeft twee personages gecreëerd die in de canon van de Scandinavische misdaadliteratuur thuishoren.

Een viproom is niet alleen de exclusieve ruimte in een nachtclub die slechts toegankelijk is voor de 'lucky few', maar ook het vacuüm waarin Teddy zich bevindt na zijn vrijlating uit de gevangenis. Het blijkt een gevecht tussen goed en kwaad, waarbij één van de partijen uiteindelijk zal overwinnen. En Lapidus lijkt af en toe ook een spelletje met zijn lezer te spelen door stukjes informatie achter te houden.

Met de ultieme voedingsbodem voor een thriller in zijn werk als strafrechtadvocaat, heeft Lapidus een sterke thriller neergezet waarbij er veel aandacht is voor verschillende perspectieven. In het begin lijkt het eerder noodzaak om de aandacht bij de ontwikkeling van verschillende personages te houden, maar de lezer wordt aan het einde van het boek rijkelijk beloond met de oplossing die Lapidus aan zijn lezer presenteert.