Robert Pobi verdiende zijn brood dertien jaar lang als antiekhandelaar voordat hij zich fulltime op het schrijven stortte. Vissen is zijn grootste passie en er is niets wat zich in het water bevindt waar hij niet op gevist heeft. Inmiddels heeft hij drie boeken op zijn naam staan en – volgens zijn website – is hij voorlopig nog niet van plan om met schrijven te stoppen. Lokaas  is zijn derde thriller.
Thrillerauteur Gavin Corlie ziet het leven niet echt meer zitten na de dood van zijn vrouw. Regelmatig staat hij op het punt om er een einde aan te maken en uiteindelijk besluit hij dat verandering van omgeving – weg van de plaats waar alles aan háár doet denken – hem misschien weer op de rails kan krijgen. Zijn agent in New York gaat voor hem op zoek naar een huis en niet veel later koopt Corlie een oude, aan renovatie toe zijnde villa in New Mannheim, waarvan hij niet méér heeft gezien dan een foto.
Het is een idyllische plek waar het huis staat: aan de oevers van Lake Caldesac. Het stadje is een trekpleister voor toeristen en vissers, maar het kent ook een duister geheim, in de vorm van een schokkend aantal verdwijningen en vreemde ongelukken, die allemaal met het meer te maken hebben. Bijna alle inwoners van New Mannheim mijden daarom ook het water, behalve de dertienjarige Finn Horn. Gekluisterd aan zijn rolstoel en wachtend op zijn onvermijdelijke dood door een slopende ziekte, brengt de jongen zijn dagen vissend door op de aangepaste boot die hij bezit. Nadat hij bijna verongelukt op Corlies deel van Lake Caldesac, komt hij in contact met de eenzelvige thrillerauteur, aan wie hij uiteindelijk vertelt over de geruchten rond een moordlustig monster dat zou leven in de diepten van het meer. Corlie is sceptisch, maar laat zich toch overhalen samen met Finn op jacht te gaan naar het wezen. Een wezen dat uiteindelijk ook zijn aandacht op hén richt, met alle gevolgen van dien.
Aan spanning – en soms een tikkeltje horror – geen gebrek in Lokaas. Vanaf het begin weet Pobi de lezer vast te houden door af te wisselen tussen het innerlijke gevecht dat Corlie met zichzelf voert, het leven – met al zijn beperkingen – van Finn, en de nogal zieke handelingen van New Mannheims sheriff Xavier Pope, door zijn verslaving aan amfetamine ervan overtuigd dat er een kakkerlakkenorkest in zijn hoofd huisvest, dat hem tot gruwelijke daden aanzet. De hoofdstukken waarin het 'monster' in het meer jaagt op zijn prooi zijn ronduit huiveringwekkend, waardoor je je regelmatig afvraagt of het idee van Finn en Corlie om het te vangen niet een enkele reis richting de dood is.
Naast spanning levert Pobi ook een mooi staaltje psychologisch inzicht. De bijzondere vriendschap tussen de stugge auteur-die-dood-wil en de levenslustige Finn, die niets liever wil dan verder leven, verdiept zich naarmate het verhaal vordert. Hierdoor wordt een goed beeld geschetst van de tegenstellingen in de karakters en hoe zij elkaar perfect aanvullen. Maar niet alleen Finn en Corlie zijn levensecht beschreven, ook sheriff Pope en Finns behandelend arts, een al wat oudere vrouw waarmee Corlie langzamerhand een relatie krijgt, worden realistisch neergezet, wat het lezen tot een waar genot maakt.
Pobi weet zijn verhaal heel boeiend te vertellen, op een mooie, gedetailleerde manier. Het is een verhaal met een lach en een traan, met spanning en rustmomenten, maar ook vol hoop en verwachtingen. Alles is prima in balans. Soms komt Finn een tikkeltje te bijdehand over, wat hier en daar wat irritatie kan opwekken, maar als je dat voor lief neemt, heb je met Lokaas  een dijk van een thriller in handen. Lezen dus!