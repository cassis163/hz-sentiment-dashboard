Een boek over de CIA, dat stond altijd nog hoog op mijn verlanglijstje, maar met dit boek had ik er dan eindelijk een gevonden. Alleen... het was zo'n kleine 1000 pagina's dik, en dat was wel erg veel. Maar ik ben er toch maar aan begonnen, en vanaf de eerste pagina kon ik het niet meer aan de kant leggen. Wat een fantastisch boek, ik werd er door gegrepen en het liet me niet meer los. Een geluk dus dat het zo'n 1000 pagina's besloeg, want dat betekende dat ik me een geruime tijd in de wereld van de geheime diensten, spionnen en de koude oorlog kon wanen. Het verhaal is mijnsinziens op een bijna perfecte manier verteld. Je volgt drie hoofdpersonages, die alledrie vrienden van elkaar zijn en op hetzelfde moment voor de CIA gerekruteerd worden. Je volgt deze personages tegen de achtergrond van 50 jaar geschiedenis. Van het naoorlogse Berlijn naar de opstand in Praag, via het Varkensbaaiincident naar de oorlog in Afganistan en nog veel meer. en dat allemaal tegen de achtergrond van de koude oorlog.

Wat mij opviel is dat fictie en non-fictie op een sublieme manier in elkaar verweven zijn. Daarmee bedoel ik dat de drie hoofdpersonages fictief zijn, maar dat de incidenten en dus de geschiedenis waargebeurd zijn, ook de betreffende kopstukken uit die periode worden in het verhaal betrokken zoals Kennedy, Castro, Gorbatsjov en zelfs Osama in Laden wordt genoemd in de oorlog van Rusland tegen Afganistan (begin jaren 80) als een persoon om voor de toekomst in de gaten te houden. De drie hoofdpersonages zie je dus ook groeien in het verhaal, maar ook groein als persoon. Ze beginnen onderaan de bureaucratische ladder van de CIA, maar klimmen langzaam op. Later in het verhaal worden ook hun kinderen als CIA agent gerecruteerd, waardoor je een mooi vergelijk krijgt van verschillende generaties geheim agenten. Het boek geeft een mooi beeld van de koude oorlog en de belangrijkste gebeurtenissen daarin, alhoewel het wel sterk neigt naar het pro-amerikaanse, maar dat terzijde. De centrale vraag waar het hele boek om draait is het gegeven dat vele operaties gedurende de 50 jaar geschiedenis van de CIA mislopen, wat wil zeggen dat er zich een mol in de organisatie bevind. Beetje bij beetje wordt duidelijk waar de mol zich bevind, om uiteindelijk zijn ware identiteit vast te stellen. In het boek wordt je meer malen op een verkeerd been gezet, maar gedurende dat je aan het lezen bent, vorm je voor jezelf een beeld, van wie deze mol kan zijn. En langzaam worden je vermoedens bevestigd, danwel ontkracht. wat uiteindelijk moet leiden tot een spannende climax. Een mooi middel wat Littel in zijn boek hanteert en wat uiterst eenvoudig is, maar door die eenvoud misschien wel zijn charme heeft, is dat er aan het begin van elk deel van het boek een foto, in woorden wordt beschreven met een centrale gebeurtenis uit dat deel van het boek. Je "leest" de foto dus als het ware en hebt echt geen idee wat er op de foto staat, maar gedurende het lezen van het gedeelte van het boek wordt het duidelijk op welk moment de foto genomen is en wat er zich dus op afspeelt. Een leuke manier om een hoofdstuk in te leiden, nooit eerder gezien, maar uiterst creatief gevonden.

Ben je een liefhebber van spionage, actie, de Central Intelligence Agency, de KGB enz, dan is dit een boek wat je MOET lezen. Bijna 1000 bladzijden jezelf in de wereld bevinden van de geheime diensten en de spionnen, dat kunnen niet veel mensen zeggen, en dan blijken 1000 pagina's nog eigenlijk veel te weinig. Voeg daaraan toe dat het zich afspeelt op de achtergrond van 50 jaar moderne geschiedenis en je hebt een prachtig spannend boek, dat van de eerste tot en met de laatste bladijde weet te boeien. Een waar kunstwerk.