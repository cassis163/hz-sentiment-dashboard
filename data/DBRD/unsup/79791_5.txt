Spanning én humor
‘Reddende engel’ is de nieuwste van Renate Dorrestein en het is een geweldige toevoeging aan haar rijke oeuvre. Ook dit boek is rijkelijk gevuld met geheimen, intriges, spanning, vileine humor, relatieperikelen en duistere omstandigheden.

Hoofdpersoon Sabine, in de steek gelaten door haar man, raakt verzeild in Zuid-Limburg, op zoek naar ‘pareltjes’ voor haar portfolio van ‘erfgoedlogies’. Door een speling van het lot (benzinegebrek in combinatie met noodweer en een lege telefoon) belandt zij, in het donker, bij de oude boerderij ‘Oldenhage’. Hoewel zij hier niet echt hartelijk en gastvrij wordt ontvangen krijgt zij het toch voor elkaar dat zij hier de nacht mag doorbrengen zodat zij de volgende morgen op zoek kan gaan naar benzine.

De bewoners Livia en Madeleine, de twee jonge zusjes Gilissen, staan Sabine toe te blijven maar alleen omdat hun vader Ennis en hun grootmoeder ‘Maman’ een nacht van huis zijn. Sabine moet beloven nooit iets tegen iemand te zeggen over de logeerpartij...

De volgende morgen, na een vreemde logeerpartij bij de twee zusjes, vertrekt ze naar een B&B in het dorp. Langzamerhand komt Sabine er achter dat de bewoners van Oldenhage niet echt geliefd zijn in het dorp en dat er op de boerderij iets verschrikkelijks moet zijn gebeurd...

Dankzij een nieuwe speling van het lot komt zij voor een tweede keer terecht in Oldenhage en, omdat men hier wel wat hulp kan gebruiken, besluit zij te blijven om het gezin Gilissen bij te staan. Op deze manier raakt Sabine verstrikt in het web van intriges, geheimen, leugens en de uitermate merkwaardige familie Gilissen.

Wat er verder allemaal gebeurt op de boerderij ga ik niet verklappen; daar is het boek te spannend voor.

Reddende engel staat vol met prachtige zinnen:
'Veel mensen schijnen het te betreuren dat je geluk niet kunt hamsteren, zoals bijen met hun honing doen, zodat je je opgeslagen voorraad kunt aanspreken als de nood aan de man komt.' 'Die mensen realiseren zich niet dat het oprakelen van oud geluk juist een afschuwelijke bezigheid is.'

'Eerder op de dag was ik langs gammele schuurtjes van geteerd hout gereden, met naast een ervan een pony die suïcidaal uit zijn ogen keek.’

Een heerlijk boek waarvan je het jammer vindt dat het uit is. Met spanning, humor, drama en zeer beeldend beschreven scènes. Echt een voltreffer.

Het boek krijgt van mij 5 sterren.