De Kronieken van Magie deel 1 Heer van het Woud. Dit boek is het eerste deel van een trilogie. In dit boek is de hoofdpersoon Delia, een jonge vrouw die een bijzonder soort magie bezit. Ze is samen met haar vriendin Lilith op weg voor een opdracht in een afgelegen dorp. Lilith kan pijlen oproepen en helpt Delia bij haar opdracht. Er gaan ook paladijnen mee en de verhouding tussen paladijnen en magiërs blijkt te wringen vanwege gebeurtenissen uit de honderd jarige oorlog. Delia krijgt op de plaats waar ze haar opdracht moet vervullen een visioen. Ze ziet de godenwereld met een bron van magie die is verwoest. De god vraagt aan Delia om de bron te redden. Maar doordat ze zich verdedigen moet tegen een vreselijke vijand wordt haar eerste opdracht een ramp en wordt ze als gevangene van de paladijnen naar haar stad teruggebracht.
Daar besluit de raad van magiërs dat Delia en Lilith onschuldig zijn en onder invloed stonden van de vijandelijke magie. Delia moet op reis om de de bron van magie te redden. Ze moet dus naar de godenwereld. Maar daarvoor is een groep krachtige magiërs nodig en ook gaan er toch weer paladijnen mee. Er wordt heel wat gereisd en gevochten in dit boek.
Het aantal magiërs en paladijnen dat meegaat op reis is niet alleen heel veel, waardoor het me af en toe duizelde tijdens het lezen. De magie die gebruikt wordt is zonder meer nogal ongewoon te noemen, wat het allemaal niet echt duidelijk maakt wat er onderweg nu precies gebeurt. Daarvoor zijn de omschrijvingen weer te vaag, ik kon het moeilijk visualiseren. De verhoudingen tussen de magiërs zelf is soms ook verre van vriendschappelijk. Door alle elementen die de schrijver in dit ene boek wilde stoppen leest het minder vlot.
Uiteindelijk vindt de groep de magiër Dillon die hen de weg naar de godenwereld moet wijzen. Maar Dillon kiest een weg die de hele groep in groot gevaar brengt. Delia vraagt zich dan ook terecht af of Dillon hen bij de godenwereld zal kunnen brengen of dat de stad die ze bezoeken met alle gevaren daarvan het einde van hun queeste zal zijn.
Ik vind het jammer dat er weinig ingegaan wordt op de karakters van de personages, het blijft allemaal wat oppervlakkig en afstandelijk. Er wordt meerdere malen verwezen naar de honderdjarige oorlog en naar een generatie magiërs die ongewone macht bezat en daar wilde ik wel meer over te weten komen, want dat maakte mij nu juist heel nieuwsgierig. Ook over de originele soorten magie die gebruikt worden door de groep wil ik graag meer te weten komen. Hoe werkt die precies? Het blijkt wel enigszins uit de gevechten maar toch had ik te weinig informatie. Ik hoop daarom dat dit in deel 2 en 3 van de trilogie duidelijk zal worden en dat ik meer te weten kom over hoe Delia en Lilith zich als personages voelen, wat hun achtergronden nu echt zijn en hoe ze zich gaan ontwikkelen.
Het einde van dit boek is heel spannend en er gebeuren erg aangrijpende dingen. Daar kon ik wel met de personages meeleven. Hopelijk houdt de schrijver dit in de vervolgen vol.