Het eerste gedeelte van het boek begint bij het jaar 1991. David en Lora zijn nog niet zolang geleden getrouwd en samen hebben ze een dochtertje van ongeveer 4 jaar. Maar dan slaat de twijfel toe. In het geloof en in het huwelijk. Waar is het geloof gebleven? De hoop? En de liefde? In God en in elkaar? Lora schrijft brieven aan God en verwoord al haar twijfels in deze brieven. En David die predikant is, vindt het moeilijk om een juiste balans te vinden tussen privé en werk.
Je zit snel in het verhaal en je wilt doorlezen, benieuwd naar wat de keuze van Lora zal worden. Wil ze van David scheiden, of zal ze vechten voor haar huwelijk? En wat is de reactie van David op de verwijdering die is ontstaan tussen hen?

Het tweede gedeelte van het boek speelt zich 25 jaar later af, in 2016. Vrijwel meteen lees je hoe het leven van David en Lora verder is verlopen. Vanaf dat moment wordt het boek minder spannend omdat je dan al een vermoeden krijgt hoe het verhaal af zal gaan lopen. Het eind van het boek is dan ook weinig verrassend.
Toch is het een mooi en indringend verhaal. Hoe heeft het leven, het huwelijk zo kunnen lopen? Waar is het misgegaan? Had het niet anders gekund?
Het boek wordt afwisselend vanuit David of vanuit Lora verteld. De karakters van de hoofdpersonen zijn sterk neergezet. Je kunt in de huid van beiden kruipen zonder te kiezen voor de één of voor de ander. En dan je zou kunnen zeggen dat er maar één de dupe is geworden van de keuze van haar ouders, en dat is Mirthe....