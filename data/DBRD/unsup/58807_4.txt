Chantage! Wat moet je doen? Je staat met je rug tegen de muur en je kunt geen kant op. Moet je in gaan op de dreiging of moet je het naast je neerleggen? Alles wat je doet is verkeerd. Dat wordt maar weer eens duidelijk in deze thriller van Kim Moelands. Zuivelbedrijf Latté ontvangt van een anonieme schrijver een dreigbrief waarin tweehonderdduizend euro wordt geëist. De brief wordt in eerste instantie afgedaan als ‘een van de velen’ en belandt ongezien in de prullenbak. Het is de schrijver echter menens. Hij zal er alles aan doen om het bedrijf ten gronde te richten. Als er o.a. spijkers in een pak yoghurt aangetroffen worden, wordt brigadier Tess Westerhout op de zaak gezet. Ze komt Charlie ‘de Rat’ Zwols op het spoor. Hij zit nog een straf uit voor een eerdere afpersingszaak. Charlie lijkt Tess en haar collega Vincent verder te kunnen helpen, maar hij eist voor zijn medewerking een wederdienst van Tess. Om aan antwoorden te komen, zal Tess een levensgevaarlijk spel met hem moeten spelen. Charlie blijkt angstvallig veel over Tess te weten. Het bekende ‘Quid pro quo’ (voor wat hoort wat) spelletje dat we kennen uit de bestseller ‘The silence of the lambs’ kent zijn aanvang. Maar hoe ver wil Tess gaan om haar doel te bereiken? En weet Charlie echt zo veel dat hij Tess echt verder kan helpen? Het leidt in ieder geval na een zeer spannende tocht naar een zeer onverwachte en verrassende finale.

Met ‘De vrouw in de spiegel’ heeft Kim Moelands haar eerdere thrillers veruit overtroffen. Wat een geweldig spannend en origineel verhaal. Een pageturner pur sang kan je wel zeggen. Met haar vorige thriller Verdieping X was ze al een heel eind op de goede weg, maar ze laat nu duidelijk zien stappen in de goede richting te hebben gemaakt. De vrouw in de spiegel is van begin tot eind een spannend en meeslepend verhaal. Oefening baart kunst, zo blijkt maar weer.

Moelands heeft een heel lekker leesbaar ritme in haar verhaal verwerkt. Langzaam leer je de karakters steeds beter kennen en kan je je enigszins in hun gedachtegangen verplaatsen. Dit gebeurt niet té snel en zeker niet te langzaam. Ook de spanningscurve kent een lekker verloop. Het begint redelijk snel spannend te worden. Waar je in het begin wellicht met enig ongeloof leest, word je toch meegesleurd. Door het verrassende einde blijft Moelands je spanning als lezer vasthouden.

Als je het boek zelf in je handen hebt, krijg je gelijk het gevoel dat er wat moois gaat komen. Naast de naam van de auteur en de titel van het boek vallen direct de drie spijkers en de veer op. In eerste instantie kan je er ook een drietand in zien die door de bodem heen is gestoken. Wat is de rol van de spijkers en van deze witte vogelveer? Het duurt gelukkig even voordat je op beide vragen antwoord krijgt in dit boek, maar je zal niet teleurgesteld worden. Als je van de voorzijde nog niet overtuigd geraakt was, dan zal de korte tekst op de achterzijde dit waarschijnlijk wel doen.

Maar waarom dan ‘slechts’ vier sterren? Je zou kunnen zeggen dat Moelands met het contact tussen Tess en Charlie een knipoog heeft willen geven naar Thomas Harris. Toch werd het op een ogenblik een beetje storend in het verhaal. Niet echt origineel en wellicht te lang vastgehouden deze gelijkenis. Moelands heeft veel meer in haar macht, waardoor ze niet hoeft terug te vallen op andere boeken. Dat is het enige smetje op dit boek, want verder is het absoluut een aanrader voor de thrillerliefhebbers.

Al met al is het weer uitkijken naar de volgende thriller van Kim Moelands. Voor ‘De vrouw in de spiegel’ in ieder geval vier glimmende sterren.