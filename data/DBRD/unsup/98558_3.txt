Dit boek werd door iedereen bejubeld. Zo inspirerend, zulke goede schrijftips, het zou je schrijfleven totaal omgooien. Enthousiast begon ik met een potlood in de hand te lezen om de belangrijkste stukken te onderstrepen, want ik wilde hier zoveel mogelijk lessen uit halen als ik kon.

Ik moest wachten tot over de helft van het boek voordat ik eindelijk iets kon onderstrepen. Twee of drie zinnen die me daadwerkelijk iets konden leren. En daarna niets meer.

Begrijp me niet verkeerd, dit boek w√°s mooi. Maar hoewel het boek erg interessant geschreven is (ook hierin zien we de hand van de meesterverteller!) had ik toch een boek over schrijven verwacht. Dat is het niet. Dit boek gaat over Stephen King zelf. Als hij op tweederde van het boek dan daadwerkelijk begint over de kunst van het schrijven, heeft hij het vooral over hoe hijzelf schrijft. De weinige concrete tips die hij geeft, bevatten niets nieuws: Je hebt geen alcohol nodig om creatief te zijn. Vermijd teveel bijwoorden. Schrijf het liefst elke dag. Lees heel veel. Voor de net beginnende schrijver kunnen dit bruikbare lessen zijn, maar voor iemand die al een paar jaar schrijft worden ze al snel achterhaald. Iedereen die op google "schrijftips" invult kan binnen de kortste keren dezelfde tips krijgen -en meer.

Het boek geeft een prachtig inkijkje in het leven van King en vertelt hoe hij de schrijver is geworden die hij nu is. Het is alleen jammer dat het vooral daarbij blijft. Het is alsof King vooral heel vol van zichzelf is en graag over zichzelf schrijft. Hier en daar wordt de toon zelfs melodramatisch. Pagina's vol over de verschrikkingen van zijn jeugd of het verkeersongeluk waar het laatste gedeelte van het boek over gaat. Meeslepend geschreven en mooi voor liefhebbers van King, maar met schrijven leek het toch weinig te maken te hebben. Voor iemand die daadwerkelijk een boek vol originele schrijflessen verwachtte, is het toch wat teleurstellend om King te horen vertellen over die keer dat zijn broer hem overhaalde om zijn billen af te vegen met bladeren die een allergische reactie veroorzaakten zodat hij dagenlang rondliep met uitslag op zijn achterste. Tja.