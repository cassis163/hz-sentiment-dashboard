Dit boek is een must voor mensen die interesse in China hebben, en geeft inzicht in de actuele keuzes die China politiek en internationaal gezien maakt. Het willen snappen en begrijpen wordt door het lezen van dit boek gemakkelijker en duidelijker.

Jan van der Putten is erin geslaagd de huidige strategie en politiek van China goed te duiden met in acht neming van de Chinese geschiedenis, recente ontwikkelingen en zijn eigen persoonlijke gevoelens en meningen.
Het boek leest zeker niet gemakkelijk, mede door de wat moeizame schrijfstijl, maar biedt voldoende verschillende inzichten met duidelijke uiteenzettingen en overwegingen die helderheid geven en veel verklaren. Dit houdt het boek levendig en interessant, ondanks de toch wel vele herhalingen.

Ondanks dat het boek 5 jaar geleden is verschenen, is het opvallend actueel.
De gisteren door het Internationale Permanente Hof van Arbitrage gedane uitspraak in het geschil tussen China en de Filipijnen over kleine eilandgroepjes in de Zuid-Chinese Zee wordt uitgebreid behandeld door van der Putten. Ook de al verwachte reactie van China is gemakkelijk te verklaren na het lezen van dit boek: China duldt geen buitenlandse inmenging en bemoeienis meer (door de Barbaren) na de Eeuw van Vernedering, waarin China speelbal was en uitgemolken en leeggeroofd is door de buitenlandse mogendheden. Het niet accepteren van een internationale uitspraak heeft daar alles mee te maken, ze erkennen dit Hof van Arbitrage simpelweg niet.

De keizer-dynastieën uit het verleden zijn vervangen door de tegenwoordige communistische partij, welke kan heersen op basis van het "Hemelse mandaat", belangrijkste zorg van zowel de keizers als de communistische partij is het tevreden houden van de bevolking om daarmee sociale onrust, destabilisering en opstand te voorkomen.

Problemen die in China het hoofd geboden moeten worden zijn slechte inkomensverdeling, inflatie, exorbitante huizenprijzen, de duurte in kosten van onderwijs en gezondheidszorg, corruptie en machtsmisbruik en de situatie van de mensenrechten.
Al deze zaken worden door van der Putten helder uiteengezet met de betekenis voor de gewone man, maar ook voor de partijtop in China.
Verandering van het economische systeem en aanpassing van het communisme naar een communistisch kapitalisme moeten leiden tot duurzame groei, ontwikkeling van de binnenlandse markt (en daardoor minder afhankelijk van export), uitbreiding van de dienstensector en innovatie in de hightech-industrie.

Van der Putten heeft ook oog voor de zeer grote invloed in het verleden en in het huidige China van het Confucianisme en het Taoïsme: beiden worden uitgebreid besproken en vertaald in het gedrag van de Chinese overheid.

Een aantal mooie quotes zijn de volgende:
- Er is in China sprake van een groeiende militaire macht van het herrijzende Hemelse Rijk
- Gebrek aan creatieve geesten door verouderd onderwijs is de ondermijning van innovatie, iets
wat China nog lelijk kan gaan opbreken
- Corruptie: Zolang dat niet gebeurt (het vormen van een rechtsstaat), kan de partij alleen maar
hopen dat ze hard genoeg zal weten te dweilen om niet in haar eigen corruptie te verzuipen.

Uitdagingen voor het actuele China zijn de watercrisis (landbouw en de menselijke consumptie), inkrimping van het landbouwareaal en daarmee vermindering van de voedselzekerheid, AIDS en epidemieën, sociale omwenteling door urbanisatie en de enorme migratie naar de grote steden.

Jan van der Putten verweeft heden en verleden, ontwikkeling en geschiedenis, macht en uitbreiding ervan tot een interessant boek over China en zijn staat van dienst op dit moment.

Alles overziende leidt dit tot de volgende duidelijke constatering en waarschuwing: niet China zal zich moeten aanpassen aan de wereld, maar de wereld zal zich moeten schikken naar China.

Jan van der Putten verdient alleen al vier sterren voor zijn uitstekende research en onderbouwing vanuit talloze (wetenschappelijke) publicaties, welke ook achterin vermeld zijn in het boek.
Voer voor het verder uitdiepen en onderzoeken van dit interessante en fijne onderwerp: CHINA !!