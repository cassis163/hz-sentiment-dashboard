Nog steeds loopt er een psychopaat vrij rond. Een psychopaat die het op Jennifer heeft voorzien. Waarom hij al zijn pijlen op haar richt is een raadsel maar Jennifer is vastbesloten hem te vinden en voor eens en voor altijd een einde te maken aan de terreur. Als ze hulp uit onverwachte hoek krijgt lijkt de oplossing steeds dichterbij te komen, maar dan verdwijnt Jennifer. Het team doet er alles aan om haar te vinden maar ze ondervinden veel tegenwerking. Er schijnt een lek te zijn in het team. Bennet is wanhopig en dreigt er aan onderdoor te gaan. Waar is Jennifer gebleven en wat heeft haar verleden met de psychopaat te maken? Eindelijk komt er schot in de zaak en wordt er een verdachte gearresteerd. Maar zijn ze nog op tijd?

De Greenwood moordenaar is het derde deel van de Bennet & Rowley mysteries. Een serie thrillers rondom DNA-analist Jennifer Rowley en tactisch rechercheur Spencer Bennet. De cover vond ik een beetje aan de sombere kant maar past wel goed bij de andere boeken van deze serie. Jennifer en Spencer zijn goede vrienden en hebben beiden in het verleden een groot verlies geleden. De gruwelijke zaken waar ze eerder mee te maken hadden zorgen ervoor dat ze steeds dichterbij elkaar komen en hun vriendschap begint zich te ontwikkelen in misschien wel iets meer dan dat. De verzamelaar en Bloeden zal je, de eerdere delen van deze serie, kenmerkten zich door een goede vaart en de meest gruwelijke zaken die opgelost moesten worden. In deze delen zijn de hoofdpersonages al zo uitgediept dat je ze inmiddels goed kent en in dit boek geen verdere verdieping meer nodig hebben.

In De Greenwood moordenaar spat vanaf de eerste bladzijde de spanning eraf en dit zal voortduren totdat de laatste bladzijde omgeslagen is. Wederom fijne korte hoofdstukken en over het algemeen ook korte, maar wel alleszeggende zinnen. Van Hal heeft een verteltrant waarmee ze goed in staat is de lezer gelijk het boek in te trekken en deze, mede door een aantal mooie cliffhangers, vast te houden tot aan het eind. Het enige nadeel van dit boek is dat het niet losstaand te lezen is, het is ten zeerste aan te bevelen eerst de eerdere delen te lezen. Zeker als het gaat om het doorgronden van de personages. Door regelmatig de spanning flink op te voeren werkt van Hal naar een plot die ronduit verbijsterend is. Ook al is er op een gegeven moment een klein voorgevoel, maar als alles helemaal open wordt gegooid is dit niet wat iemand had kunnen bedenken.

De auteur heeft met het schrijven van de eerdere boeken veel moeten leren. Maar ondanks dat niet alles perfect was, wist ze toch twee spannende boeken af te leveren en de personages zo neer te zetten dat deze je bijbleven. De Greenwood moordenaar laat duidelijk zien dat Diana van Hal veel heeft bijgeleerd en met behulp van proeflezers de puntjes zoveel mogelijk op de i heeft weten te zetten. Helemaal perfect is bijna onmogelijk, maar de auteur laat zien een grote groei te hebben doorgemaakt en dat ze het vermogen bezit een goed en spannend verhaal te bedenken staat buiten kijf. Nu ben ik alleen benieuwd wat we na De Greenwood moordenaar van van Hal kunnen verwachten. Dit derde deel zou het laatste deel zijn van de serie maar ik vraag me af of de rol van Jennifer al wel helemaal uitgespeeld is.

Deze recensie is eerder gepubliceerd op VrouwenThrillers.nl