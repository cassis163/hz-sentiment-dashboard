Wessel de Valk is afgestudeerd criminoloog, mediaondernemer en schrijver. Zijn grote interesse in innovatie en wetenschap is terug te vinden in Bestemming onbekend en zijn tweede boek Het patroon.

Iskander Bregt zit op het terras van Hotel Metropole in Brussel. Plots wordt hij geconfronteerd met een angstaanjagend, schel geluid. Een explosie en als hij daarna als enige nog op het terras zit en een in het zwart geklede man ontdekt, besluit hij hem te volgen. Met daarbij hulp uit overwachte hoek van een onbekende vrouw.

"Het geluid kwam hard, plotseling en uit het niets. Het klonk zo onverwachts dat het even leek alsof niemand reageerde. Het drukte iets uit waardoor de aanwezigen verstijfden van angst. Hard en snijdend was het geluid, met een ruw, imploderend effect."

Als hij enkele uren later wakker wordt in zijn eigen restaurant in Noord-Spanje snapt hij er helemaal niets van. Hoe komt hij hier ineens terecht? Gedurende acht dagen verschijnen en verdwijnen er mensen door heel Europa. Ze achtervolgen elkaar met als enig doel achter de identiteit van de man in het zwart te komen. Er blijkt een groep mensen te bestaan die zich De reizigers noemen. Maar wat heeft Iskander hier mee te maken, waarom wordt hij hierin betrokken?

Bestemming onbekend verhaalt over een groep mensen die zich de Reizigers noemen. Dit boek is het eerste deel en is al opgevolgd door het tweede deel Het patroon. Zelf heb ik als eerste Het patroon gelezen voordat Bestemming onbekend op mijn leestafel terecht kwam. Normaal gesproken lees ik graag op volgorde, ook al is een verhaal losstaand te lezen. Maar daar dit boek later door deze uitgever is uitgeven was er geen andere optie. En in dit geval kwam ik er tot mijn verbazing achter dat ik dit eerste deel veel beter kon volgen doordat de volgorde was omgedraaid. Eigenlijk kun je wel zeggen dat Bestemming onbekend de prequel is.

Het boek heeft prettige, korte hoofdstukken en het verhaal wordt verteld vanuit een wisselend perspectief. Er is gekozen voor een mysterieuze insteek die gelijk een mooie spanning loslaat. We worden langzaam wegwijs gemaakt en het wordt duidelijk wat er nu zo bijzonder is aan de Reizigers.
Een groep die niet zonder gevaar is, zeker nu Iskander op het net is gekomen. Iskander is van origine geen Reiziger maar heeft wel een bepaalde gave die hem zeer belangrijk maakt. Niet als eerste voor de Reizigers maar meer voor iemand die slechte plannen heeft. Vooral Iskander komt in uiterst gevaarlijke situaties terecht, situaties die op dat moment zorgen voor een extra dosis spanning.

Het bovennatuurlijke dat in Bestemming onbekend verweven is, is niet uniek. Toch geeft dit juist dit bovennatuurlijke meer cachet aan het boek. De hoofdpersonages krijgen een goede introductie, genoeg om een eerste indruk te krijgen. De gave die de Reizigers aan elkaar verbindt zorgt voor een grote verbondenheid en het gemeenschappijke gevoel is door de auteur heel mooi tastbaar neergezet. Om alles tot een goed einde te brengen nemen ze gezamenlijk een groot risico en er is een moment dat je adem even stokt van de spanning.

"Opnieuw vervaagde het landhuis. Het was twee tellen doodstil. Toen baande het licht zich op alle mogelijke manieren een weg naar buiten. Met het licht werd het landhuis verpulverd en het spatte letterlijk uiteen. De stilte maakte plaats voor een oorverdovend, agressief geluid dat zich razendsnel een weg baande tot in de verre omgeving."

Op niet alle vragen wordt een antwoord gegeven waardoor er een gezonde nieuwsgierigheid ontstaat naar het vervolg. Spannend, mysterieus en interessante personages. Bestemming onbekend laat je in dingen geloven die er niet zijn maar als je gelooft dat er meer is tussen hemel en aarde, is dit een thriller om van te genieten.