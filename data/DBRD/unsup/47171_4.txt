Het boek "Verloren" van Claire McGowan begint met een overzicht van de soorten verdwijningen. Dit geeft meteen het gevoel dat dit boek niet zomaar over een verdwenen meisje zal gaan, maar dat er meer in zit. De zin op de voorflap van het boek laat dit ook al vermoeden: "Niet iedereen die vermist is, is verloren. Niet iedereen die vermist is, wil gevonden worden."

Het verhaal speelt zich af in Noord-Ierland waar 2 tienermeisjes vermist zijn. Forensisch Pscychologe Paula Maguire wordt op de zaak gezet en zij brengt de zaak in verband met eerdere verdwijningen. Hoe meer ze graaft in het verleden, hoe meer onrustwekkende verdwijningen ze tegenkomt. Er zijn ook enkele zelfmoorden van jonge meisjes waar ze zich vragen bij stelt. De spanning komt maar traag op gang, maar het verhaal komt in een stroomversnelling terecht wanneer ze de verdwijningen in verband brengt met The Mission. Plots wordt ze van de zaak gehaald en mag ze enkel nog toekijken langs de zijlijn. Ze besluit dan om alleen op onderzoek uit te gaan, wat haar in een gevaarlijk parket brengt. Het verhaal eindigt zodanig dat je zo vlug mogelijk het vervolg wil gaan lezen.

"Verloren" speelt zich voornamelijk af in Ballyterrin, een fictieve plaats in Noord-Ierland, maar zo realistisch beschreven dat het lijkt alsof het her vlakbij is. De sfeer daar wordt heel goed weergegeven, alsook de spanningen tussen katholieken en protestanten en de afschuwelijke wijze waarop baby's naar Amerika werden gebracht ter adoptie. Enige achtergrondkennis is toch wel een pluspunt om alles goed te kunnen volgen.

Ik vond het een aangrijpend, spannend boek dat zeker op de boekenplank moet staan van elke thrillerliefhebber!