In 2009 won Dimitri Verhulst met het slechts 186 bladzijden tellende Godverdomse dagen op een godverdomse bol de Libris Literatuur Prijs.
Dimitri Verhulst is een fenomeen. Gebaande paden kent hij niet of wil hij niet kennen. Godverdomse dagen op een godverdomse bol is dan ook in geen enkel opzicht met zijn eerdere boeken te vergelijken. Geen personages en geen plot: je moet het maar kunnen en durven.
Nu lás ik dit boek niet maar luisterde het. Het luisterboek is ingesproken door Verhulst zelf en ik ga daar minimaal een ster extra voor geven. Wat een genot om dit weergaloze boek door hemzelf voor te horen lezen. Eigenlijk is het meer voordrágen. Het plezier dat Dimitri Verhulst bij het inspreken gehad moet hebben, spat er werkelijk elke seconde vanaf.

Het boek volgt de mens vanaf het moment dat hij uit het water kruipt tot aan het laten vallen van de atoombom. De mens waar alleen aan gerefereerd als Het (door Verhulst meestal uit gesproken als Ut). De mens die neergezet wordt als een notoire vernietiger van de aarde en alles wat daarop te vinden is. Een verwoester van medemensen, dieren en de natuur. Je huivert regelmatig als je hard en meedogenloos te horen krijgt wat een enorme smeerlap die Het feitelijk is. Tegelijkertijd geniet je van de ongeëvenaarde literaire kwaliteiten en heerlijke humor van Dimitri Verhulst.
Godverdomse dagen op een godverdomse bol is scherp, zwartgallig, grappig, overrompelend en - wat mij betreft - volkomen waarheidsgetrouw.