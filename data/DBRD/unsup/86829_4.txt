Achterflap

Oktober was nog nooit zo angstaanjagend!

Op de eerste dinsdag van oktober keert Rosa Hartung terug op haar post als minister van Sociale Zaken. Na de dramatische verdwijning van haar twaalfjarige dochter heeft ze een jaar verlof genomen. Een psychisch gestoorde man heeft de moord op Hartungs dochter bekend, maar het lichaam is nooit gevonden.

Op dezelfde dag dat Hartung terugkeert in het parlement, wordt een jonge vrouw op brute wijze vermoord in haar huis in een buitenwijk van Kopenhagen. Een van haar handen is eraf gehakt. Wanneer de recherceurs Thulin en Hess arriveren op de plaats delict treffen ze een kastanjepoppetje aan, dat een sinister geheim bij zich blijkt te dragen. En dan wordt er nog een vrouw vermoord. Het heeft er alle schijn van dat de missie van de moordenaar nog niet voorbij is....

Oordeel

Sveistrup gebruikt in zijn werk precies de juiste mate aan thrillerelementen, spanning, cliffhangers en lugubere beschrijvingen. Het verhaal leest vlot, omdat het allemaal korte hoofdstukken zijn. Je springt ook vaak naar andere delen in het verhaal. Wanneer er een paar dagen verstrijken is er een extra blad toegevoegd met datumaanduiding. Dit gebeurt in het begin van het boek weinig en dat maakte het voor mij lastig om te bepalen hoeveel tijd er nu tussen zat, want ik was de vorige datumaanduiding alweer vergeten. Even terugbladeren zorgde dan voor duidelijkheid, maar dit zal bij een ebook lastiger zijn.

Op het einde kon ik het boek niet meer wegleggen, zo spannend werd het. Ik zat compleet op het verkeerde spoor wat betreft de dader en daar hou ik wel van. Ik bleef alleen wel achter met een paar onbeantwoorde vragen die ik hier om spoilerredenen niet zal benoemen.

Omslag

Op de omslag zie je een vrouw de verte inkijken. Zij kijkt uit over zee. Wie zie je daar? Is dat Thulin die nadenkt over de zaak? Is dat Rosa Hartung die zich afvraagt wat er met haar dochter is gebeurd? Of is het misschien heel iemand anders? Hoewel ik de cover wel mooi vindt, weet ik niet of die helemaal bij het boek past. Misschien had er beter iets met kastanjes gekozen kunnen worden.

Sterrenregen

Oktober krijgt van mij 4 sterren. En ik zal zeker een ander boek van Sveistrup oppakken als hij er meer gaat schrijven.