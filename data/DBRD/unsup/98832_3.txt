'Houvast' is het verhaal van Anouk, een dierenarts met een dochtertje van elf. Een tijd eerder heeft ze haar man, een documentairemaker, verloren. Hij is met zijn auto in het kanaal gereden. Ze probeert de draad van haar leven weer op te pikken.
Maar dan wordt haar huis overhoop gehaald en verdwijnt haast tegelijkertijd haar broer Ruben. Ruben wordt er bovendien al snel van verdacht een journalist na een gezamenlijk caf√©bezoek te hebben vermoord.
Anouk gelooft dat niet en begint zich af te vragen of er geen link is tussen de zich steeds sneller opvolgende verontrustende gebeurtenissen nu en datgene wat haar man een klein jaar geleden onderzocht. Nadat haar schoonzus haar dochtertje bij haar dumpt, is ze ook nog eens verantwoordelijk voor twee constant bekvechtende elfjarigen. Wat de verantwoordelijkheid die in deze angstige tijden o haar rust, nog groter maakt.

'Houvast' heeft alle elementen in zich om een thriller van formaat te zijn: moord, verdwijning, inbraak, intimidatie, ongure Roemenen, etcetera. De tweede verhaallijn, die heel spannend start met een man die iets ziet wat hij nog mag zien, dan vlucht en achtervolgd wordt, loopt naast het hoofdverhaal door heel het boek en draagt zeker bij tot het thrillergehalte. De ontknoping is een verfilming waardig.
Niettemin ontbrak er naar mijn smaak diepgang in dit boek van Linda Jansma. Iets waarop ik haar in andere boeken niet heb kunnen betrappen. Nergens proef je het nog latente verdriet van Anouk over het verlies van haar man Thijs. Over hen als koppel kom je heel weinig te weten. Veel aandacht gaat dan wel weer naar het pre-puber gedrag van de dochter. Maar andere personages blijven te vaag. Wat een beetje een gemiste kans is, want Linda Jansma werkt in andere boeken (denk ik maar aan 'Tweestrijd') haar karakters wel heel vakkundig uit.
Misschien was ze in dit boek nog op zoek naar een juist evenwicht tussen actie en emoties? besluit ik dus.