In Brave New World wordt geëxperimenteerd met een wel heel bijzondere toekomstvisie. Kinderen komen ter wereld door middel van genetische manipulatie en woorden als ‘moeder’ en ‘vader’ zijn verboden. Iedereen is voortdurend op zoek naar entertainment, waarin het gebruiken van drugs een grote rol speelt, en seks hebben met random strangers is volkomen normaal..

De world building van Huxley is fenomenaal; op de één of andere manier kan ik helemaal geloven dat dit een mogelijke toekomst is voor onze samenleving. Bovendien vond ik de indeling van personages in categorieën – Alphas, Betas, Gammas etc – echt tof. Is dit waar J.K. Rowling en Veronica Roth hun inspiratie vandaan haalden?!

Als het plot van zichzelf nog niet genoeg is om je te overtuigen van dit boek, dan is zeker ook de schrijfstijl het vermelden waard. Het boek leest gemakkelijk weg en bevat super veel mooie en inspirerende quotes. Echt een boek dat je aan het denken zet, niet alleen over de huidige maatschappij, maar ook over de toekomst.

De verschillende personages kwamen ook zeer realistisch over. Ik moet wel eerlijk zijn en toegeven dat het einde me een klein beetje tegenviel; het was een beetje een anti-climax. Toch kan ik het niet over mijn hart verkrijgen om hiervoor een ster af te trekken, dit boek blijft, ondanks het einde, gewoon briljant.

Ik vind het heel bijzonder dat zo’n ‘oud’ boek nu nog altijd actueel is en daarom kan ik goed begrijpen waarom het de status van klassieker heeft verworven. Brave New World van Aldous Huxley heeft me echt geraakt. Wat een wonderlijke toekomstvisie! Ik hoop maar dat het niet uitkomt..

Deze recensie verscheen ook op Oog op de Toekomst.