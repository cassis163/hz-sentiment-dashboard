In haar vijfde boek rondom inspecteur Sejer verhaalt Karin Fossum over de vrijgezel Gunder Jomann die in India zijn bruid gaat zoeken. Dit lukt en ze trouwen. Zodra ze echter in Noorwegen aankomt slaat het noodlot toe. De Indiase bruid is naast een, naar mijn mening, literaire thriller, ook een liefdesgeschiedenis. Het gaat over trouw en ontrouw en het vertelt het verhaal van een besloten dorpsgemeenschap met al zijn geheimen.

Gunder Jomann is in al zijn eenvoud een innemende persoonlijkheid. Hier ligt voor een deel de kracht van Karin Fossum. De dader van de moord wordt uiteindelijk gevonden. Toch blijft het tot op het einde spannend en het slot is ontroerend.