Werken in een boekwinkel is voor veel boekenwurmen een droombaan. Maar voor Maggie, die wel onwijs van boeken houdt, is het eerst vooral een baantje dat ze tussendoor heeft. Ze is namelijk net haar baan verloren bij ArGoNet Software, een groot social media-bedrijf in Silicon Valley. Dan loopt alles anders dan verwacht. Maggie gaat houden van het kleine tweedehandsboekwinkeltje ‘Dragonfly’ en doet allerlei ontdekkingen. Haar avontuur brengt onvoorspelbare gevolgen met zich mee.  

Hoewel De Leestip bij het lezen van de eerste paar bladzijden niet doet denken aan een feelgood-boek is dat het zeker wel. De schrijfster, Shelly King, laat alleen niet te veel feelgood los in het begin. Een goede keus, want dat zorgt er alleen maar voor dat je ontzettend graag wilt doorlezen. De hoofdpersoon in het boek, Maggie, zorgt er ook voor dat je pagina na pagina blijft omslaan. Maggie is mysterieus, het voelt alsof je nog niet alles van haar weet en daardoor wordt het alleen maar interessanter. Ten derde speelt het mysterie dat Maggie ontdekt in de tweedehandsboekenwinkel een grote rol. Ze vindt namelijk liefdesverklaringen, midden in een oude uitgave van het boek Lady Chatterly's Lover. Een man die zich Henry noemt en een vrouw genaamd Catherine, hun uitspraken in het boek en het jaartal (1961) zijn de enige aanknopingspunten die ze heeft. Zal ze hen kunnen vinden?  

De Leestip is weergaloos. Het is een fantastische debuutroman van Shelly King. King weet alles goed te verwoorden, wat ook komt omdat ze zelf in Silicon Valley woont, en weet een ontzettend mooie sfeer te creëren in de roman. Je waant jezelf meteen in de boekwinkel waar Maggie, Hugo en Jason werken en waar de zwarte kat, die ook op het omslag staat, ondeugend rondsluipt. Je gaat zelf houden van het boekwinkeltje.  

Daarnaast zijn alle personages stuk voor stuk fantastisch. Vele personages blijven mysterieus waardoor het verhaal continu spannend blijft. Maar de meeste karakters zijn personen waar je van gaat houden, personages die je niet meer kwijt wilt. Ook de geschreven liefdesverklaringen van Henry en Catherine zijn onwijs mooi, ontroerend.  

Het verhaal is erg origineel. Ga maar na: een verhaal over een tweedehandsboekwinkel in Silicon Valley, de Amerikaanse stad waar alle grote bedrijven zoals Facebook en YouTube zitten. Bij zo'n plaats verwacht je een heel ander soort verhaal, maar King geeft er een compleet eigen draai aan. Alle aspecten samen maken het boek tot een prachtige roman die je vrijwel iedereen kan aanraden.