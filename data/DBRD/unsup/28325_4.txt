Femke Schavemaker is copywriter en columnist in de reclamewereld en ze sleepte al verschillende awards in de wacht. In 2012 verwierf ze een plek in de top 10 Business Wonders van Marie Claire. En nu is haar debuutroman verschenen; ‘Karkas’. Hoofdpersonage Nora kampt met een bipolaire stoornis, net als Schavemaker zelf.

Nora denkt er vaak over om zichzelf van een flat te gooien, ook weet ze dat ze een profeet is, maar van beide zaken weet ze dat ze deze beter voor zich kan houden. Wanneer ze de diagnose ‘manisch-depressief’ krijgt, krijgt ze daarbij medicijnen die alles afschaven. De controle is erger dan de ziekte. Nora besluit te stoppen met de medicijnen en de therapie en maakt zelf een nauwkeurig systeem van regels en regelmaat op waarmee ze een schijnbaar succesvol leven leidt. Een buitenstaander zal ze altijd blijven.

‘Karkas’ is geen luchtig of gezellig boek, maar daarom niet minder mooi of de moeite waard. Je moet er als lezer wel voor in de stemming zijn, de duistere wereld van Nora maakt je zwartgallig. Veel van haar gedachten of gewoontes komen in eerste instantie bekend voor, maar slaan dan direct door in ongekende duisternis. Het verhaal van Nora is de moeite waard, vooral omdat duidelijk is dat enkel iemand die zelf leeft met een stoornis als deze dit verhaal en deze leefwereld zo treffend op papier kan zetten. ‘De wil om je te verplaatsen. Ergens te komen. Ik mis het. Dat oprechte geloof dat het belangrijk is dat ik die dag ergens aan deelneem. Erbij ben.’

Een indrukwekkend verhaal en niet makkelijk te lezen, maar zo mooi opgeschreven. Evenals Schavemaker studeerde Nora filosofie. Het hoofdstuk dat over het schrijven van haar scriptie over non-plaatsen gaat voegt veel toe aan het verhaal en de manier waarop je als lezer naar Nora kijkt, maar voor de niet filosofisch onderlegden onder ons zou het wel eens een breekpunt kunnen zijn. Het is lastig de aandacht bij de lange gedachtekronkels van Nora te houden en tegelijk in het achterhoofd te houden waar het heengaat en wat Schavemaker ermee probeert duidelijk te maken.

Wat Schavemaker ook vooral laat zien is hoe Nora op zichzelf aangewezen is nadat ze afscheid heeft genomen van de medicatie die haar werd voorgeschreven. Nora is intelligent en vormt geen direct gevaar voor anderen of zichzelf, maar tegelijkertijd is duidelijk dat ze hulp kan gebruiken, zelfs op momenten dat ze dat zelf niet wil zien. De auteur laat zien hoe Nora sterk genoeg is de schijn voor zichzelf en anderen op te houden, maar veel mensen hebben die kracht niet. ‘Karkas’ is een prachtig geschreven roman die tegelijk een bijzonder en belangrijk inkijkje geeft in een ziekte die niet altijd als zodanig wordt herkend of erkend en dat maakt dit debuut nog mooier.