Louise Millar schreef eerder The playdate, dat een instant success werd. Accidents happen  kwam in april 2013 uit en heeft al een even goede pers gekregen.

Kate Parker is bang, doodsbang. Enkele jaren geleden is haar man tijdens een uit de hand gelopen autodiefstal in huis vermoord. Ook is Kate haar ouders kwijt, die kregen een auto-ongeluk. Kate wil haar zoon Jack dus koste wat kost beschermen. Zo zeer, dat haar omgeving het overdreven gaat vinden. Zelfs Kate zelf gaat het een beetje overdreven vinden dus heel voorzichtig gaat ze een keer naar een therapeute. Dat bevalt echter niet erg, maar als ze bij toeval op straat de knappe Jago ontmoet, bij wie ze tot haar grote verbazing haar hart uitstort, begint ze met hem een verhouding die half liefde, half therapie is. Er gebeuren echter eigenaardige dingen rond Kate en Jack en Kate twijfelt dus ernstig of ze zich nu alles verbeeld of dat het echt is.

Accidents happen  is een zeer vaardig en ijzig spannend geschreven psychologische thriller. Je wéét als lezer dat er natuurlijk iets verkeerd moet zijn maar wat dat dan is, blijft bijna net als voor Kate zelf lang aan het onderbewustzijn knagen. Alle spanning die Kate voelt, kan de lezer meevoelen. Maar ook alle angst - en alle liefde die ze heeft voor haar zoon Jack én de irritaties die zij heeft als haar nogal overheersende schoonouders zich weer eens te veel met haar leven bemoeien. De karakters zijn levensecht en hoewel het verhaal de nodige wendingen kent, zit er zoals het hoort aan het einde eentje die je als lezer niet ziet aankomen. Een heel goed boek voor fans van Sophie Hannah en Nicci French. (Door: Jannelies Smit)