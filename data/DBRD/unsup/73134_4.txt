Falco is de zoon van het dorpshoofd van het Vogelvolk. Na de Melt Down geldt het recht van de sterkste in Concordia, in dit geval het recht van de Alkeiden. De Alkeiden brengen naar het lijkt een vriendschappelijk bezoek aan het Vogelvolk, maar niets is minder waar. Ze hebben het voorzien op de dierbare Stympha’s en stelen deze vogels van het Vogelvolk. Als Falco een gesprek opvangt, hoort hij dat zijn volk vindt dat hij de schuldige is van alle ellende. Om alles weer goed te maken gaat hij op zoek naar de vogels. Een gevaarlijke zoektocht en ondanks dat hij nieuwe vrienden maakt en onderweg veel hulp krijgt is het niet zo makkelijk als hij dacht.

“Er heerste chaos. Het was een slachtveld. Van de mooie vallei van het Grote Water was niets meer over.”

Falco en de gestolen Stympha’s bestaat uit zes delen. Vanuit een wisselend perspectief wordt je vanaf de eerste bladzijde meegezogen in een superspannend, onderhoudend en mythisch verhaal. In eerste instantie had ik helemaal geen belang bij dit boek. Ik kreeg wel de kans maar fantasy is nu eenmaal niet mijn favoriete genre. Op Facebook kwamen zoveel positieve reacties dat ik toch wel erg nieuwsgierig werd en toch het besluit nam dit boek te gaan lezen. En wat werd ik verrast. Het is niet zomaar een spannend verhaal, het is een meeslepend verhaal met hele mooie verborgen boodschappen.

Nienke heeft een hele mooie beeldende schrijfstijl en tijdens het lezen Falco en de gestolen Stympha’s kwamen er voortdurend beelden in mij op. Ik zag een animatiefilm voor me, een animatiefilm met een zeer kleurrijke weergave. Stympha’s zijn vogels die kunnen transformeren tot dodelijke machines maar zoals de vogels worden neergezet wordt er een heel andere voorstelling gegeven. Vogels die trouw zijn tot aan de dood en daardoor een sympathiek karakter krijgen. Ik mag ze wel…

“Ze zaten lusteloos tegen elkaar op de grond. Falco zocht de vogel van zijn vader. Die hupte naar hem toe, kraste zwakjes en gaf verdrietig kopjes door de tralies heen. Falco hurkte bij het verzwakte beestje neer en aaide hem door de tralies heen op zijn kop.“

Falco, een jongen die nooit iets serieus neemt, is geschrokken van dat hij heeft gehoord en zijn schuldgevoel is immens. Met gevaar voor eigen leven en dat van zijn vrienden wil hij alles rechtzetten en zijn volk en de vogels redden van de ondergang. In veel dingen die hij onderweg meemaakt is een boodschap te halen. Vertrouwen hebben, geloof in jezelf en in staat zijn tot vergeving. Hoe belangrijk een goede vriendschap is. Deze thema’s heeft Nienke heel mooi en geraffineerd verweven in een spannende verhaal. Er worden situaties beschreven die de spanning even flink omhoog drijven en waarvan sommige een verstikkend gevoel geven. De toegankelijke schrijfstijl van Nienke, de korte hoofdstukken, een fijn gedoseerd spanningsveld en de filmische weergave maken Falco en de gestolen Stympha’s tot een boek dat je gewoon in een keer moet uitlezen. Voor mij was het lezen van dit genre totaal out of the box, maar wat heb ik ervan genoten!