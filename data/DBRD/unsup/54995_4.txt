Dit boek heeft een geweldige plot die ik hier niet uit de doeken zal doen. Pierre Lemaitre, van oorsprong een thriller-schrijver, benadert de Eerste Wereldoorlog vanuit een volstrekt originele invalshoek: de behandeling na het einde van de oorlog van soldaten die gevochten hebben voor het vaderland, in dit geval Frankrijk. Meestal is die behandeling in zijn algemeenheid niet zo heel erg goed. Dat was toen en dat is trouwens nog steeds het geval.

Het boek had me vrijwel meteen 'te pakken'. En ondanks de ietwat barokke schrijfstijl leest het als een trein. Het verhaal kent een zeer spannend einde, zij het dat het een beetje abrupt ophoudt. In de epiloog lees je globaal hoe het met de hoofdpersonen afloopt. Dat is een beetje een anticlimax.