Op de Mathenesserdijk in Rotterdam (Delfshaven) zit een gezellige afhaalzaak waar je erg lekker Indisch eten kunt krijgen. Het grote aantal vijf-sterren recensies op o.a. de bijhorende Facebookpagina spreken dit allesbehalve tegen. Elke dag dat Ap Halen open is wordt hier een andere Indonesische maaltijd vers klaargemaakt. Een maaltijd die minimaal vier verschillende gerechten bevat.

In het boek Mixtie draait alles om Ap Halen. Na een leuk voorwoord van freelancejournalist Inge Janse vindt je er leuke anekdotes, verhalen uit de geschiedenis van Ap Halen en over Ab, of eigenlijk Albert Kokosky Deforchaux, de horecaman achter Ap Halen).

Maar er is meer; In het boek zet Albert ook een paar van zijn vaste klanten in de spotlights en deelt hij met de lezer een ruim aantal aangename recepten. Zo vindt je er heerlijke vlees en visgerechten die je redelijk gemakkelijk zelf thuis kunt maken. Naast de vlees – en visgerechten is er ook aan de vetariërs gedacht. Om je een indruk te geven: een verrassende Ajam Tokap (drumsticks), Ikan Pepesan een lekker visgerecht met kemirie noten en makreel, Frikadelpan en een vegetarische Sambal Goreng. Voor sommige ingrediënten zal je waarschijnlijk na een bezoek aan de supermarkt en/of slager en groenteboer ook even langs een Toko moeten om de Indische ingrediënten te kunnen bemachtigen die ze helaas niet in elke supermarkt verkopen. Inspanning wordt beloond.

Mixtie is een prettig kook- en verhalenboek vol variatie. Positiviteit lijkt de rode draad te zijn in deze vrolijke bundel. Zowel de verhalen als de recepten zijn allen de moeite waard en dankzij de bijgevoegde foto’s en illustraties oogt het boek meer dan compleet. Een aanrader!