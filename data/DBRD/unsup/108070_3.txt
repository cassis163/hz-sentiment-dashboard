Gerard Donovans spannende roman Julius Winsome is door uitgeverij Ailantus ingezet om het thema van de Boekenweek 2009 meer luister bij te zetten. Niet door middel van een Tsjiep-tsjiep thema, maar door middel van een briljante korte roman van de hand van Gerard Donovan waarin het dier een allesbepalende rol speelt. De Ierse schrijver Donovan kenmerkt zich door een specifieke herkenbare schrijfstijl die ook in dit verhaal volledig tot zijn recht komt. Julius Winsome, op de markt gebracht onder het predikaat aangrijpend mooi en bloedstollend spannend!.
Julius Winsome is een beetje merkwaardig personage. Rond de vijftig jaar, nooit getrouwd, woont na de dood van zijn ouders al jaren alleen in de blokhut die hij heeft geërfd. Op aanraden van een, toevallig langskomende, vrouw genaamd Claire, neemt hij een asielhond in huis, omdat zij vindt dat helemaal alleen wonen niet van deze tijd is. Immers, zijn dichtstbijzijnde buurman woont nog altijd op 5 km afstand. Dus voorwaar, niet naast de deur!
De hond Hobbes wordt zijn grootste maatje en zeker wanneer Claire de oppervlakkige relatie met Julius beëindigd.
In de omgeving van de blokhut zijn regelmatig jagers actief en een plotseling schot verontrust Julius over het algemeen niet zo erg. Als Hobbes echter niet terugkeert van zijn dagelijkse uitje en ook niet reageert op het roepen van zijn naam, gaat Julius zijn maatje zoeken en vindt zijn hond zwaargewond in het woud. Hij is van dichtbij neergeschoten, dat lijkt op moord!
Dit verlies eist een zware tol van het acceptatievermogen van Julius en hij zint op wraak. Iemand zal hiervoor moeten boeten. Julius kiest voor een zeer radicale manier om het kwaad uit te roeien, iedereen die zich in de nabijheid van de blokhut begeeft, moet worden uitgeschakeld. Of hiermee de moordenaar van Hobbes ook zijn verdiende loon krijgt, valt nog te bezien.
Donovan kent in Nederland nog geen groot publiek. Of daar na het verschijnen van Julius Winsom wel het geval zal zijn, valt te bezien. Het boekje bezit niet direct een uitstraling waar je op valt en de prijs is niet helemaal in overeenstemming met het formaat en het aantal paginas. Maar als de uitspraak het venijn zit aan de binnenkant ooit van toepassing is, dan is het wel op dit boek.
In zijn aparte en kenmerkende vertelstijl laat Donovan de lezers kennis maken met het eenvoudige en toch geestelijk gecompliceerde leven van Julius Winsome. Geïsoleerd opgevoed en alleenstaand en woonachtig in de middle of nowhere. Uiteindelijk leidt dit tot een beschadigde geest wanneer een gebeurtenis zo ingrijpend voor hem is, dat zijn relativeringsvermogen onvoldoende is om alles op een rijtje te houden. Helaas zijn in de huidige maatschappij dagelijks in de media ontelbare voorbeelden te zien van mensen die helemaal doordraaien, nadat de bekende druppel de emmer heeft doen overlopen...
Voor lezers die een voorkeur hebben voor een stoer mannelijk verhaal waarin jagen, sneeuw en een ietwat primitieve levensstijl de hoofdmoot zijn, is Julius Winsome niet te versmaden.
Een welkome afwisseling voor een uurtje of vier met een verhaal dat even naar iets anders smaakt.