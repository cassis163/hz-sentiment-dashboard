James Patterson en Maxine Paetro vormen het ingenieuze schrijversduo achter de Women's Murder Club-serie. Vanaf het vierde deel uit deze reeks is Maxine Paetro de co-auteur van James Patterson. De twee kennen elkaar al van in de jaren 70. Maxine Paetro was toen een headhunter die Patterson aan zijn eerste job als copywriter hielp. Nu werken ze al enkele jaren samen aan deze serie. De Twaalfde van nooit  is deel twaalf.
Brigadier Lindsay Boxer, net bevallen van haar dochter Julie, begint weer te werken bij het San Francisco Police Department. Ze wordt door haar baas Jackson Brady samen met haar collega Rich Conklin op de zaak gezet van de vermoorde Faye Farmer, couturier van de beau monde. Het lijk van Faye werd uit het mortuarium gestolen. Claire Washburn, de hoofdpatholoog van de San Francisco Medical Examiners, wordt verantwoordelijk geacht en geschorst. Cindy Thomas, een gehaaide, succesvolle misdaadjournaliste van de San Francisco Chronicle, volgt de zaak op de voet. Daarnaast staat Yuki Castellano voor de grootste zaak uit haar carrière als strafpleiter. Yuki moet bewijzen dat Keith Herman (een geroyeerde advocaat van het grootste tuig) zijn vrouw in stukken sneed en zijn dochter deed verdwijnen. De vier leden van de Women's Murder Club worden elk in hun privéleven en professionele leven met persoonlijke uitdagingen geconfronteerd. Zullen de vier vriendinnen zich staande houden?
De Women's Murder Club bestaat uit vier vrouwen die elk op hun eigen manier een fascinatie hebben voor de zware misdaden die in San Francisco gepleegd worden. Lindsay Boxer is brigadier bij het San Francisco Police Department, Yuki Castellano is strafpleiter, Claire Washburn is forensisch patholoog en Cindy Thomas is misdaadverslaggeefster. De auteurs hebben de vrouwelijke hoofdpersonages sterke onderlinge connecties gegeven. Zo is Lindsay's getrouwde baas, Jackson Brady, de minnaar van Yuki Castellano, en Lindsay's medewerker bij de politie, Richard Conklin, is Cindy Thomas' verloofde.
Voor de lezers die niet vertrouwd zijn met de serie duurt het even vooraleer de relaties tussen de personages duidelijk worden. In de loop van het verhaal krijgt de Women's Murder Club (onofficieel) een vijfde lid: MacKenzie Morales, een doctoraalstudente die stage doet bij de politie. Ze past in het plaatje van de succesvolle jonge vrouwen. Ze heeft echter banden met een schimmig personage dat later in het boek opduikt die ze niet verklapt.
Het is enigszins jammer dat de zaak waarvoor Yuki Castellano moet pleiten los staat van de overige verhaallijnen. Yuki's strafzaak neemt trouwens een grote plaats in in het boek. Midden in het boek voegen de auteurs een extra subplot toe. De seriemoordenaar Randolph (Randy) Fish is ontwaakt uit een coma en toont zich bijzonder spraakzaam. Hij is bereid de plaatsen te onthullen waar hij enkele van zijn slachtoffers begraven heeft, maar alleen aan Lindsay Boxer.
Wat betreft de vertelstijl volgt De twaalfde van nooit  het bekende James Patterson-stramien: veel korte hoofdstukken, met in elk nieuw hoofdstuk een verandering van scène. Bijgevolg wordt ook in dit boek de snelheid hoog gehouden. Ondanks het aanzienlijke tempo krijgt de lezer veel gegevens uit de persoonlijke levens van de hoofdpersonages te verwerken. Op die manier wordt een achtergrond geschetst als verklaring voor de beslissingen die de vrouwen nemen. Als Lindsay's dochtertje af te rekenen krijgt met een zware ziekte heeft Lindsay bijvoorbeeld weinig geduld om deel te nemen aan het kat-en-muisspel van de seriemoordenaar Randy Fish.
Vanuit een vrouwelijk standpunt is De twaalfde van nooit  heel plezierig om te lezen. De vrouwen trekken zich namelijk niets aan van de verwachtingen van hun omgeving en doen gewoon hun eigen ding. Niet alle personages komen hier mee weg, zoals Lindsay Thomas die haar verloofde kwijtraakt. De twaalfde van nooit  is een thriller die draait rond sterke vrouwen. Het boek heeft een hoog suspensegehalte, zoals alle boeken van de hand van James Patterson en Maxine Paetro.