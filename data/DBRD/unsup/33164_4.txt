Als je woordvoerder bent van een bedrijf in de commerciële sector en je graag erotische thrillers schrijft. Maar je werkgever liever niet geassocieerd wil worden met jouw opwindende hobby. Dan zit er nog maar één ding op: kies een pseudoniem. In dit geval werd dat: Candy Brouwer. Het Luxor resort is haar eerste thriller.
Het Luxor Resort verschijnt precies op het juiste moment. In de maand juli, net voordat de meeste koffers gepakt worden en iedereen nog druk op zoek gaat naar een heerlijk vakantieboek. In de boekhandel valt je oog direct op de aantrekkelijk frisblauwe zomerse cover. Vervolgens geeft de veelbelovende achterflaptekst al snel de doorslag om het boek te kopen. Een goede beslissing, want Candy Brouwer heeft een (h)eerlijke erotische thriller geschreven waar je als vrouw echt van kunt genieten.
“In Luxor vermiste Britse nog altijd spoorloos“ luidt de koptekst van het krantenbericht waar Monica’s oog op valt. Ze leest het bericht vlak voordat ze het vliegtuig in moet en krijgt een knoop in haar maag. Eigenlijk zou ze samen met haar beste vriendin op vakantie gaan, ware het niet dat Vivian haar been gebroken heeft en af moest zeggen. Vastbesloten om er het beste van te maken, besluit Monica in haar eentje naar het prachtige resort in Luxor af te reizen. Al snel ontmoet ze de oogverblindend knappe Jamal en de vonk slaat over. Het belooft alsnog een fantastische vakantie te worden, alleen is Jamal niet degene die hij zegt te zijn. Het is dan ook nog maar de vraag of Monica ooit weer veilig thuis zal komen.
Wat direct opvalt is dat de schrijfstijl van Candy Brouwer vlot, prettig leesbaar en zeer krachtig is. Regelmatig verrast ze de lezer met prachtige sensuele woorden of zinnen, wat het leesplezier flink ten goede komt. Het verhaal, erotisch en tegelijkertijd stijlvol, onderscheidt zich hierin van de rest en dat is bewonderenswaardig.
Het vertelperspectief is in de ik-vorm. Monica doet haar onvergetelijke reis vol passie in iets meer dan 200 bladzijden uit de doeken. De plot is verrassend sterk, boeiend en compleet. Natuurlijk zijn er meer dan genoeg opwindende liefdesperikelen, prikkelende fantasieën en pikante scènes te bespeuren, maar Het Luxor resort bevat veel meer dan seks alleen. Met name de prachtige beschrijvingen van Egypte en haar bezienswaardigheden maken je nieuwsgierig naar de schatten van het land. De juiste balans tussen erotiek, actie, avontuur, cultuur, humor en lief en leed is gevonden.
De personages zijn jong, intelligent en weloverwogen neergezet. Monica Barends is verreweg het diepst uitgewerkte personage en beslist herkenbaar. De kans dat een vrouw als Monica deel uitmaakt van je eigen vriendenclub is groot. Een leuke, zeer zelfstandige mooie meid die de nodige dingen in haar leven heeft meegemaakt. Haar rugzakje uit het verleden wordt gaandeweg het verhaal langzaam geopend en verklaart grotendeels haar gedrag en emoties. Een verhaal apart waar je als lezer toch wel even stil van wordt. De overige personages zijn, in het belang van het verhaal, veel minder diep uitgewerkt. Er wordt een mysterieuze sfeer gecreëerd en de werkelijke rol van een aantal personages blijft lang verborgen. Hierdoor blijft de spanningsboog voortdurend licht gespannen. Huiveringwekkende spanning, waarbij je op het puntje van je stoel komt te zitten ontbreekt helaas. Maar goed, dat is ook niet waar het in hoofdzaak om draait bij een erotische thriller. Pas aan het einde van het verhaal wordt exact duidelijk hoe de vork in de steel zit en besef je dat er onvoorspelbaar goed werk is geleverd. De laatste bladzijde is in alle opzichten de kroon op het werk.
Het Luxor resort van Candy Brouwer is als een goed gemixte zomerse cocktail vol exotische ingrediënten, waar je het zelfs hartje winter nog warm van krijgt. Als je van erotische thrillers houdt, is dit boek zeker de moeite waard om te lezen.