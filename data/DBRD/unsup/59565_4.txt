Peter James schrijft erg goeie en spannende boeken en De dood voor ogen is daarop geen uitzondering. Met vlotte pen en veel aandacht voor de onderlinge verhoudingen binnen het polititeam schetst hij het verhaal van een gruwelijke moord op een jonge vrouw. Deze moord staat op een CD die door Tom wordt gevonden in de trein. Na de vondst wordt hij bedreigd: hou je stil, anders gaat je familie eraan. Na enig twijfelen meldt hij het toch en brengt daarmee de speurtocht van Roy Grace en zijn mensen naar de moord op de jonge Janie in een stroomversnelling. Maar tegen welke prijs?

Peter James is één van mijn favoriete auteurs. Het is allemaal niet nagelbijtend spannend maar toch leef je ontzettend mee met de politiemensen en hun werk. James voegt een flinke portie aandacht voor de persoonlijke omstandigheden van zijn hoofdpersonen in zijn boeken toe, waardoor je met alle personen mee kunt leven. Al met al plezierige, vlot lezende thrillers.