In dit tweede deel van de Robots In Time serie gaat robot Hunter op zoek naar MC2. MC2 is een van de zes deelrobots waarin robot MC Governor zich gesplitst heeft. Elke deelrobot heeft zich ergens in het verleden verstopt om te voorkomen dat MC Governor wordt ontmanteld nadat alle andere, identieke Governor robots in een oneindige lus zijn terechtgekomen en zijn gestopt met functioneren. MC2 bevindt zich in het jaar 1668 in Port Royal in Jamaica, een havenstad die voornamelijk bevolkt wordt door zeerovers. Hunter neemt net als in deel 1 Steven en Jane mee naar het verleden. Verder wordt ook Rita meegenomen, een historica die gespecialiseerd is in deze periode en streek. Zij moet de anderen behoeden voor het maken van fouten die zouden kunnen verklappen dat ze niet in deze tijd thuishoren, maar ze laat zich verleiden door Roland Burke, een zeerover, en veroorzaakt zo ongewild heel wat problemen. Uiteraard is ook dr. Wayne Nystrom weer van de partij die MC2 ook te pakken wil nemen. Hij wil namelijk niet dat de MC's, waarvan hij de ontwerper is, ontmanteld worden.

William F. Wu heeft deze boekenreeks geschreven als YA-serie en heeft daarom een aantal compromissen gesloten. Eenvoudig Engels, slechts mild geweld, geen seks, geen schuttingstaal, enz. In een omgeving die krioelt van de zeerovers en waarin de hoofdpersonages o.a. terechtkomen op een piratenschip, inclusief de obligatie kapingen en gevechten, is dat geen sinecure. Toch is Wu erin geslaagd een verhaal te schrijven dat standhoudt. Het is geen verhaal dat lang zal blijven hangen maar dat is ook niet de bedoeling van deze reeks. het gaat allemaal niet erg diep en moet gezien worden als niets meer dan een prettig tussendoortje.

Het hoogtepunt van dit boek is vooral de grappige wijze waarop het zeeroverstaaltje wordt ge√Ømiteerd ('Aye!', 'May hap', enz.). Het doet wat denken aan de films van Pirates of the Carribean maar dan met robots. Verder moet gezegd dat Wu enkele ware historische feiten keurig in het boek verwerkt heeft, zoals de aardbeving van 1692 die Port Royal grotendeels in het water deed zakken, of de aanval van piratenkapitein Morgan op Portobello. Men leert er dus ook nog iets van bij.