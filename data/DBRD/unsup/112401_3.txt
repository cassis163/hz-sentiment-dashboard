In De erecode van de samoerai, het eerste deel van de door de Britse auteur David Kirk geschreven Musashi-serie, maakten de lezers kennis met Bennosuke Shinnen. Op 16-jarige leeftijd denkt de jonge krijger de rol van zijn vader, de grote strijder Munisai Shinnen, over te kunnen nemen en vanaf dat moment is zijn naam Musashi Miyamoto. Kirk heeft het Japanse Sendai verkozen tot zijn woonplaats en doceert daar Engels op basis- en middelbare scholen. In zijn vrije tijd doet hij onderzoek naar de samoerai Musashi Miyamoto, om zijn verhalen over deze legendarische zwaardvechter, zo waarheidsgetrouw mogelijk te laten zijn.

In De wraak van de Katana moet Miyamoto zijn leven proberen te behouden omdat Akiyano op pad is gestuurd om hem te onthoofden. Zijn opdrachtgever beschuldigt hem van belediging van de Yoshioka school en dit kan niet ongestraft plaatsvinden. Akiyano wordt echter overmeesterd, raakt gewond en Miyamoto verzorgt zijn tegenstander. De zwaardvechter weet dat de opdrachtgever Seijuro Yoshioka is en de reis van Miyamoto en Akiyano gaat richting Kyoto. In deze Japanse hoofdstad is Leyasu Tokugawa tot shogun benoemd, maar die wil de stad Edo op termijn tot hoofdstad uitroepen en Kyoto een nietszeggend plaatsje laten worden. Aanleiding genoeg voor zwaardvechter Miyamoto, die zijn techniek inmiddels heeft verfijnd en als enige strijder met twee zwaarden kan vechten, de katana en wakizashi.

Met dit tweede deel in de Musashi-serie brengt Kirk een flinke verdieping aan in het leven van de dan pas 16-jarige Musashi Miyamoto. Natuurlijk vliegen de ledematen en hoofden in het rond maar dat was in de 17e eeuw in Japan meer regelmaat dan noodzaak. Bij ieder gevecht moest de verliezer dit bekopen met de dood, toegebracht door het zwaard waarbij ieder deel van het lichaam doelwit kon zijn en dus de verminkingen talrijk.

Naast dit zwaardgekletter geeft Kirk ook veel inzicht in de levenswijze van het Japanse volk in die tijd en vult dit aan met waardevolle informatie over de eigentijdse cultuur. Een cultuur waar de hiërarchie belangrijk was die veelal werd bepaald door de macht van enkele belangrijke families. Waarbij het in standhouden en continueren van werkelijk levensbelang was, dus waren zwaarden niet alleen een statussymbool maar ook het enige wapen om vooraf gestelde doelen te bereiken. De wraak van de Katana fungeert hierin als verzamelbak van intriges en dubbele agenda’s, waar door middel van al dan niet gespeelde beleefdheden en overdreven tonen van respect, de macht constant verdedigd moest worden.

Het is niet voor niets dat samoerai Musashi Miyamoto wordt gezien als een van de grootste krijgers uit het Japanse keizerrijk. Met zijn bijna lachwekkende rechtvaardigheidsgevoel en meer dan ijdele trots, weet David Kirk dit beeld haarscherp over te brengen. Waarbij na dit tweede deel uit deze historische serie, de nieuwsgierigheid alleen maar is gegroeid over het verdere leven van deze, voor Japan, zo belangrijke held.