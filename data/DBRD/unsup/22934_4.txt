Guido M., een manager bij een groot bedrijf die het helemaal gemaakt heeft, wordt in een kroeg bij toeval (maar dat bestaat niet) herkend door een jeugdvriend. Maar dat kan helemaal niet, dus moet er vergissing in het spel zijn en hij gaat op onderzoek uit. Halverwege het verhaal komt hij achter de waarheid en dat heeft verstrekkende gevolgen.
Perissinotti heeft een hele ingenieuze wijze van vertellen en dat maakt dit boek tot een van de weinige ware ‘literaire’ thrillers. Het plot zit knap in elkaar en de ontknoping is meer dan verrassend. Bovendien kom je veel te weten over het Turijn in de jaren ’60 en ’70. De ‘Loden jaren’, de jaren van sociale onrust, massaontslagen bij FIAT en de Brigate Rosse.