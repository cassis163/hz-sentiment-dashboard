Alle thrillers van de Zuid-Afrikaanse schrijver Deon Meyer zijn de moeite waard, maar af en toe slaagt Meyer er toch nog in zichzelf te overtreffen. Dat was enkele jaren geleden het geval met ‘13 uur’, dat herhaalt zich met zijn nieuwste titel ‘Cobra’. In beide boeken speelt, niet toevallig, politieman Bennie Griessel de hoofdrol.

Deon Meyer schrijft al twintig jaar thrillers in het Afrikaans. In eigen land staat hij eenzaam aan de top, maar ook in o.a. Engeland, Frankrijk, Duitsland en de Scandinavische landen brak hij al snel door. Niet in Nederland. Enkele van zijn boeken werden hier op de markt gebracht, maar succes bleef uit. Totdat in 2012 ‘13 uur’ verscheen. Vrij Nederland riep dat boek uit tot thriller van het jaar en toen ging het snel: Meyer staat sindsdien ook op de Nederlandse bestsellerlijsten en vrijwel zijn hele werk is nu in het Nederlands verkrijgbaar.

‘Cobra’ is de vierde thriller met Bennie Griessel. Deze politieman lijkt sterk op de hoofdpersonen uit veel Scandinavische thrillers: een maatschappelijk betrokken tobber, die gebukt gaat onder persoonlijke problemen. Griessel was alcoholist en vecht nog steeds tegen zijn behoefte aan sterke drank. En nu heeft hij ook nog een probleem in zijn nieuwe relatie. De ontvoering van een zwaar beveiligde Engelsman zorgt ervoor dat hij zijn aandacht een paar dagen moet verleggen. Samen met zijn multiculturele team gaat hij voortvarend aan de slag, maar al snel meldt zich de Britse geheime dienst en niet lang daarna wordt de zaak overgenomen door de Zuid-Afrikaanse veiligheidsdienst. Uiteraard weerhoudt dat Griessel en de zijnen er niet van stiekem door te gaan met het onderzoek.

‘Cobra’ is razend spannend en het personage Bennie Griessel groeit in dit boek verder uit tot een van de meest innemende en ontroerende thrillerhoofdpersonen. Deze thriller evenaart met gemak het eerder zo succesvolle ‘13 uur’. Voor wie moeite heeft met de Zuid-Afrikaanse woorden die hier en daar in de dialogen worden gebruikt, is achterin het boek een woordenlijst opgenomen. Dus ook dat hoeft geen belemmering te zijn om volop van ‘Cobra’ te genieten.