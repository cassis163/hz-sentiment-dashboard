Boeken die behoorlijk gehypet worden, ik heb daar zelf toch vaak mijn twijfels bij. Meestal is de hype behoorlijk overtrokken en is het boek bij lange na niet zo goed als wordt gebracht. Ondanks dat de achterflap van De droogte van Jane Harper erg goed klonk en de cover wat mij betreft heel mysterieus en spannend aandeed, had ik dus wel enige bedenkingen toen ik startte in dit boek.
Gelukkig bleek niets minder waar. Ondanks de hype is dit echt een geweldig debuut. Spannend, mysterieus en het verhaal zit echt goed in elkaar. Tot het laatst toe was mij niet duidelijk wie de dader zou zijn. De schrijfstijl is prettig, het boek leest makkelijk en vlot door.
De geheimen die spelen in een kleine gemeenschap worden goed beschreven. Van die geheimen waar het hele dorp precies denkt te weten hoe en wat, waar iedereen een mening over heeft maar waar uiteindelijk eigenlijk niemand echt exact weet hoe het in elkaar heeft gezeten.
Persoonlijk vond ik het einde iets te makkelijk opgelost, maar dat deed geen afbreuk aan de rest van het verhaal.
Wat mij betreft een meer dan geslaagd debuut van deze Australische schrijfster, ik kijk dan ook zeker uit naar een eventueel tweede boek.