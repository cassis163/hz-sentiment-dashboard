Met Faye en Sean schreef Marina Folkers haar eigentijds sprookje. Later schreef ze Zoektocht terug en inmiddels is haar derde boek Onder de sterren van Montpellier verschenen. Folkers schrijft love stories waarin geheimen en onzekerheid een rol spelen. Haar personages hebben een verleden en moeten daarmee om leren gaan. In Onder de sterren van Montpellier maken we kennis met Cleo en Luc.
Cleo is toe aan een nieuwe start. Wanneer ze een woning is Montpellier mag opknappen, zegt ze hier geen nee tegen. Even weg uit Nederland, weg van de problemen waar ze al maanden mee te kampen heeft. Niet alleen Cleo vlucht naar Montpellier, ook buurman Luc heeft zo zijn redenen om zich van de drukke bewoonde wereld af te zonderen. Wanneer Luc en Cleo elkaar ontmoeten, willen ze eigenlijk weinig aandacht aan elkaar besteden, maar de omstandigheden besluiten al snel anders.
Cleo is een eigenzinnig personage. Soms wat na√Øef en bangig aangelegd, op andere momenten vol lef en tijdelijk zelfvertrouwen. Cleo is een personage dat vastzit in haar familiale kring en werkkring. Ze komt niet tot ontwikkeling en wordt niet de vrouw die ze eigenlijk is. Wanneer Cleo het besluit neemt om naar Montpellier af te reizen voor een verfklus, zet ze een gewaagde stap richting het vinden van zichzelf.
Luc is een man met geheimen. Of eigenlijk een man met dromen, de droom dat iemand hem ziet voor wie hij echt is. Iemand die door zijn geheim heen kan kijken. Een vrouw die van hem houdt om hem en niet om zijn status. Luc beseft als geen ander dat dit een droom is die moeilijk te verwezenlijken is. Wie kent hem immers nu niet? Het is dan ook een verademing als Cleo geen idee blijkt te hebben wie haar buurman is.
Het is duidelijk dat beide personages hun eigen verhaal hebben. Cleo voelt zich al snel teveel en dan komt haar onzekerheid opzetten. Luc gelooft niet in de liefde, lijkt het wel, en probeert haar op afstand te houden. Toch bepaalt het lot met kleine, zeer logische dingen, dat de twee steeds weer bij elkaar komen en elkaar steeds beter leren kennen.
Het verhaal houdt je aan het lezen, omdat de personages lange tijd mysterieus blijven. Wat is er toch met Cleo in Nederland gebeurd? Wat speelt er tussen haar en haar zus? En wat is het beroep van Luc? Lange tijd krijg je als lezer geen antwoord op deze vragen, maar Folkers weet door middel van hints de aandacht vast te houden. Dit zorgt ervoor dat je verder leest en het boek lastig aan de kant legt.
Uiteindelijk is het duidelijk dat ergens in het verhaal de vonk tussen de twee overslaat. Maar wanneer? En wat doen zij met hun gevoelens? En wat als Cleo achter de waarheid komt? Heeft Luc dan nog wel een kans? Doorheen het boek komen deze vragen op en je wilt heel graag een antwoord. Langzaam, wat erg passend is bij de sfeer van het verhaal, wordt alles duidelijk en kun je alleen maar hopen op een goede afloop.
Folkers heeft met Onder de sterren van Montpellier een erg fijn feelgoodboek geschreven. De personages zijn intrigerend, en door hun verleden en de ontwikkeling die ze allebei doormaken, blijf je lezen. Het verhaal is erg geloofwaardig en je zou je kunnen voorstellen dat dit zich in je omgeving afspeelt. Een echt aanrader voor iedereen van een prettig lezende, nieuwsgierig makende roman houdt.