David Hunter is terug! En gelukkig maar... Net als Hunter denkt dat hij aan zijn laatste weken bij de universiteit aan het werk is, wordt hij voor een opdracht opgeroepen naar Essex. In dit kustgebied is een lijk in het water aangetroffen en de expertise van Hunter is gewenst. Het is een precaire zaak waar een landlord probeert het onderzoek te bemoeilijken en er tussen de bewoners van het dorpje overduidelijk iets is plaatsgevallen.
Beckett weet als geen ander een sfeer op te roepen. De beschrijvingen van dit watergebied met zijn kreekjes, riviertjes en getijden zijn geweldig, je waant jezelf in dit landschap. Tel daarbij het naargeestige regenachtige weer op en de sfeer is compleet.
Ik heb het boek in één ruk uitgelezen. Het is spannend en kent een goed plot. Sommige beschrijvingen over het vergaan van een 'waterlijk' zijn soms wat technisch, maar passen goed bij het verhaal. Het boek eindigt met een enorme cliffhanger. Dat wordt wachten op het volgende deel!