Annabelle Blake gaat naar Parijs om daar een nieuwe start te maken. Ze neemt haar intrek bij tante Aline, de zus van haar moeder. Aline is kunstenares en haar huis is een zoete inval voor allerlei kunstenaars. Deze nieuwe omgeving is het tegenovergestelde van wat Annabelle in Engeland gewend is en ze maakt al snel contact met de twee kunstenaarsvrienden Henri en Etienne. Wanneer deze mannen gaan vechten in de Spaanse Burgeroorlog besluit Annabelle, tegen de zin van haar tante in, om met hen mee te gaan. Henri en Etienne vechten zij aan zij in de oorlog en Annabelle werkt als verpleegster in Spanje om de gewonde soldaten weer op te lappen. Annabelle overleeft de oorlog, maar krijgt een groot trauma te verwerken.

Later vertelt Annabelle haar dochter Eugenie weinig over haar tijd in Parijs en Spanje. Wanneer Eugenie een beurs krijgt om aan de Ecole des Beaux-Arts in Parijs te gaan studeren gaat ook zij bij tante Aline logeren. In Parijs probeert Eugenie erachter te komen wat haar moeder heeft meegemaakt. De ontdekkingen die zij doet hebben hun weerslag op Eugenie zelf, maar ook op andere familieleden.

Tamara McKinley weet door haar beeldende schrijfwijze de omgeving en personen in het boek tot leven te wekken. Zeker in het begin van het boek waarbij Annabelle voor het eerst in Parijs komt loop je met haar mee door de straten van Parijs en zie je het huis van haar tante Aline zo voor je. Ook de personen in het boek worden uitvoerig beschreven, zodat je direct een beeld van ze hebt.

De auteur maakt gebruik van wisselende perspectieven, dit leest prettig en zo wordt het verhaal vanuit verschillende kanten belicht, en krijg je als lezer een goed totaalbeeld van de gebeurtenissen. Annabelle en Eugenie krijgen de meeste aandacht in het boek en bij hen is personage-ontwikkeling het meest zichtbaar, andere personages ontwikkelen zich meer op de achtergrond.

Het belangrijkste thema van dit boek is liefde. In dit boek kom je liefde op verschillende manieren tegen: moeder-dochter liefde, vader-dochter liefde, romantische liefde tussen man en vrouw en de liefde tussen vrienden. Door de gebeurtenissen in het boek wordt de liefde tussen twee regelmatig op de proef gesteld.

De schrijfster geeft in dit boek druppelsgewijs informatie over het verleden van Annabelle, waardoor je als lezer voortdurend nieuwsgierig blijft. De combinatie van romantiek, spanning en drama maken deze historische roman een heerlijk boek om te lezen. Daarnaast speelt het verhaal zich af tegen de geschiedenis van de Spaanse Burgeroorlog en krijgt ook de kunstwereld aandacht. Dit zorgt ervoor dat Stemmen uit het verleden van begin tot eind geweldig is om te lezen.