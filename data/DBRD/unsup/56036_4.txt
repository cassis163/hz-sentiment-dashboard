De cover van Bijwerking ziet er vrolijk uit. Veel geel met rood, niet direct een associatie met een thriller, al maakt de pil die tussen de lippen zit geklemd dit we enigszins goed. De “flaptekst” klinkt interessant en actueel.

Heleen van der Kemp heeft al meerdere thrillers op haar naam staan en is naast auteur ook nog communicatieadviseur. In 2012 debuteerde zij met Blond 15, het eerste deel met Britt Franken in de hoofdrol. Dit boek werd genomineerd voor de Crimezone Thriller Award in de categorie “Beste debuut” in 2010. Haar tweede boek, Afrekening, werd in 2011 genomineerd in de categorie “Beste Nederlandstalige thriller”. Daarna volgde in 2013 de derde thriller met Britt Franken in de hoofdrol, Onschendbaar. Het vierde deel Bijwerking komt 15 oktober 2015 uit, deze heb ik als proeflezer mogen ontvangen om te recenseren.

Bijwerking is het vierde deel met Britt Franken in de hoofdrol, een sterke en onafhankelijke politievrouw met talent voor het “profilen” van criminelen. Het verhaal draait om een nieuwe XTC pil die op de markt is gekomen, maar een gevaarlijke dosis MDMA bevat. Er zijn een paar toeristen die het gelukkig nog wel kunnen navertellen. Er wordt een jonge gast vermoord en gevonden in een verlaten gebouw. Al snel blijk deze knul een dealer te zijn geweest van deze gevaarlijke XTC pillen. Britt en haar team zetten alles op alles om zo snel mogelijk dit dealernetwerk op de kunnen rollen voor er nog meer doden vallen. Daarnaast zit het Britt in haar privéleven ook niet mee, haar man is jaren geleden vermoord, nu heeft ze een nieuwe vriend, maar heeft ze “koud water vrees” om te trouwen met hem. Ze moet snel een beslissing nemen voordat een andere vrouw hem voor haar neus wegkaapt! Ook maken we kennis met een groepje vrienden die veel stappen, dealen en gebruiken. Tot de fatale nacht, waarin ze allemaal van de “foute pillen” hebben gebruikt en het totaal uit de hand loopt…

Met Bijwerking heeft Heleen van der Kemp een spannende, realistische en zeer actuele thriller naar buiten gebracht. Op 2 oktober verschenen er net weer nieuwsberichten waarin gewaarschuwd wordt voor XTC pillen met een gevaarlijke dosis MDMA. Hoezo actueel zou ik zeggen?
Daarnaast worden er nog meer actuele thema’s aangesneden, waaronder het vele zinloos geweld, grotendeels veroorzaakt door drugs. Daarbij wordt er ook terugverwezen naar het incident van een aantal jaren geleden, waarbij Joes Kloppenburg in elkaar geslagen en geschopt wordt en voor dood wordt achtergelaten.
Britt Franken is een goed beschreven personage, naast politievrouw is ze ook moeder en weduwe en zo haar eigen problemen. Ze wordt heel realistisch neergezet, het zou de buurvrouw kunnen zijn. De andere personages worden meer dan duidelijk toegelicht voor hun plaats in het verhaal en je kunt je helemaal inleven in hun problemen en gevoelens.
De plot is goed opgebouwd en wordt nergens saai, eentonig of vervelend. Het boek leest als een trein, lange en kortere hoofdstukken worden hierbij afgewisseld. Daarnaast zijn het wisselende perspectieven en beleef je het verhaal door de ogen van meerdere personages, wat leuk is voor de afwisseling in het verhaal. De omgeving is heel herkenbaar, het speelt in Amsterdam en wie kent de Jordaan nou niet?
Er zit een goede spanningsboog in het verhaal, naarmate het verhaal vordert volgen de spannende en interessante gebeurtenissen elkaar steeds sneller op, wat uitdraait op een klapper van een ontknoping!

Bijwerking is een spannende, hedendaagse thriller met zeer actuele thema’s die je zeker gelezen moet hebben. Een aanrader van Nederlandse bodem!