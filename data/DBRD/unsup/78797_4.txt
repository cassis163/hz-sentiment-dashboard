De 34-jarige Charlie Goldwyn is weduwnaar, woont in New York en heeft een drukke baan als advocaat bij een gerenommeerd advocatenkantoor. Hij woont samen met zijn zus Zadie die op zijn vijfjarige zoontje Caleb past. Caleb is een bijzonder jochie en heeft een eigen wil. Wanneer Charlie op een bedrijfsfeestje in een dronken bui een foute speech heeft gehouden, wordt hij ontslagen. Niet veel later vertelt Zadie hem dat ze gaat trouwen en niet meer voortdurend op Caleb kan passen. Charlie weet even niet meer hoe het nu verder moet. Nadat hij in contact is gekomen met zijn vader dringt het langzaam maar zeker tot Charlie door wat de werkelijk belangrijke dingen in zijn leven zijn.

Dit was niet het plan is de tweede roman van Cristina Alger. Haar debuut, De Darlings van New York, was meteen al een succes en zal voor de televisie verfilmd worden. Alger is zelf als juriste werkzaam geweest en haar kennis over dit vakgebied heeft ze in beide boeken verwerkt. Op dit moment is Alger alweer bezig met haar derde boek, dat net als deze twee, ook een feelgood roman wordt.

Het verhaal in Dit was niet het plan begint met Charlie die aan zijn overleden vrouw Mira denkt. Ze zou deze dag tweeÃ«ndertig jaar oud zijn geworden. Sinds haar dood heeft Charlie eigenlijk alleen maar gewerkt. Om vooral niet aan haar te hoeven denken. Veel werken is toch al iets dat bij grote advocatenkantoren voorkomt en ook van je wordt verwacht. Dat laat Alger in het begin van haar boek duidelijk doorschemeren.

Dat er meer bestaat dan werken alleen merkt Charlie pas na zijn ontslag. Hij heeft dat veel tijd om met Caleb om te gaan, om na te denken wat hij met zijn leven wil, maar ook om het verlies van Mira te verwerken. Dit klinkt nogal zwaar en kun je de indruk krijgen dat het een zwaar boek is. Niets is echter minder waar. Want in het boek komen ook hilarische, aandoenlijke en misschien wel herkenbare momenten voor.

Door deze mix, of wellicht wel dankzij, is het een bijzonder prettig leesbaar boek geworden. Vanaf de allereerste bladzijde zit je in het verhaal waar je, als je het boek eenmaal uit hebt, een goed gevoel aan overhoudt. Ondanks dat het in sommige situaties typisch Amerikaans aandoet en in het boek te veel met de ogen gerold wordt (is dit iets van schrijvers of vertalers?).

Omdat Charlie het belangrijkste personage is, wordt dat van hem naarmate het verhaal vordert steeds meer uitgediept. Alger heeft ervoor gekozen niet meteen alles van en over hem bekend te maken, maar gedurende het verhaal steeds meer te onthullen. Daarmee bereikt ze dat je steeds nieuwsgieriger wordt en de vragen die tijdens het lezen naar voren komen, worden beantwoord.

Dit was niet het plan is een heerlijke tragikomische roman die je met veel plezier leest, waarvan je tijdens het lezen de filmische beelden voor je ziet en die je zelfs enigszins aan het denken zet. Want wat doe je als jezelf in een soortgelijke situatie als die van Charlie bevindt?