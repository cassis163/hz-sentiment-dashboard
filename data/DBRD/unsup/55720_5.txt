Na de bevrijding van Terra Fabula zijn Martha en William weer terug in het huis in Londen, maar of ze daar nu een rustig leventje kunnen leiden? Nou, nee! Het oefenen met magie zorgt ervoor dat het hele huis op stelten staat en de bedienden vinden het maar niks. Bovendien heeft hun vader een bijzondere tentoonstelling in petto in het Britse museum, maar de collectie die hij daar aan iedereen laat zien is nogal magisch. Er gebeuren de vreemdste dingen die eigenlijk geen toeschouwers kunnen gebruiken en tot overmaat van ramp wordt er een mysterieus boek gestolen. De verborgen magische wereld komt in botsing met de wereld van de gewone mens.
Martha, William en hun ouders volgen de Schim die het boek gestolen heeft en zien de meest afschuwelijke dingen gebeuren waar ze niets tegen kunnen beginnen. Ze zijn in gevaar, er is een nieuw kwaad waar ze het tegen op moeten nemen. Ze moeten weer op reis en deze keer gaan de bedienden uit hun huis in Londen met hen mee. Eerst gaan William en Martha op een andere plek in Engeland iets onderzoeken. ze doen een vreselijke ontdekking.
Een oud kwaad is ontwaakt en roert zich. Als ze op Terra Fabula bij hun vrienden aankomen, gebeuren ook daar nare dingen. Er komt opnieuw een strijd van.

Na de eerste twee boeken van Terra Fabula, komen er nog meer delen. Het wordt een hele reeks. In dit derde boek, de vervloekte orakelsteen, is er een nieuw kwaad opgestaan en Martha en William die in dit verhaal al wat volwassener zijn geworden dan in de vorige twee boeken, moeten het kwaad het hoofd bieden.

Een fantasierijk en wat gruwelijker verhaal omdat er duistere machten een rol in spelen, net als toen Griselda er nog was, in een boek dat geplaagd wordt door allerlei wezens met Magicae die soms iets geks met de woorden en letters hebben uitgevreten.
Het is weer een spannend boek dat je als lezer moeilijk weg kunt leggen. Ruim 430 pagina's deze keer. Ik heb ervan genoten en raad het iedere fantasyfan aan.