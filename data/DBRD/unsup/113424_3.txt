'Een stap te ver' is het debuut van de Britse Tina Seskis. Zij werkte meer dan twintig jaar in de marketing- en reclamewereld, vooraleer haar eerste stappen als auteur te zetten. 'One step too far', de originele versie van het boek, werd eerst in eigen beheer uitgegeven. Door het succes daarvan werd het daarna alsnog opgepikt door een grote uitgeverij en is het ondertussen aan maar liefst 18 landen verkocht.

Een literaire thriller, dat is waar de lezer zich aan kan verwachten, als we de info op de cover mogen geloven. En hoewel het verhaal zeer zeker weet te boeien, heeft het weinig van een thriller in zich. We weten van bij het begin dat hoofdpersonage Emily van een gelukkig huwelijk is weggelopen en ergens anders een compleet nieuwe start wil maken. De hamvraag is natuurlijk wat de aanleiding voor haar stiekeme verdwijnen is. Die vraag wordt uiteindelijk beantwoord, maar helemaal bevredigend is de ontknoping niet.

Het boek is goed opgebouwd, er wordt steeds van plaats, tijd en perspectief gewisseld. Een beetje gek is wel dat de sprongen in de tijd op geen enkele manier aangegeven worden, verwarrend wordt het echter nooit. Bij de schrijfstijl van Tina Seskis kunnen wel enige vraagtekens geplaatst worden. Enerzijds leest het boek enorm vlot en wordt het nergens ingewikkeld, anderzijds schort er taalkundig wel één en ander aan. Vele ellenlange nevenschikkende zinnen (die allemaal met het woordje 'en' aan elkaar hangen), dat is echt niet mooi.

3,5 sterren voor 'Een stap te ver' : Spanning 2, Plot 4, Leesplezier 4, Schrijfstijl 3, Originaliteit 4