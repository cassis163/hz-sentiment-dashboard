Ik was al bij voorbaat verliefd op het geweldige mooi omslag van dit boek en dat het over indianen ging maakte het voor mij een echte must-have. Ik heb een enorme voorliefde voor de cultuur van de Noord Amerikaanse indianen en boeken die ik aan mijn verzameling kan toevoegen worden automatisch gekocht. Zo dus ook ‘Schaduw van de tijd’.

En wat ben ik blij met deze aankoop! Het is zonder twijfel een van de mooiste boeken die ik ooit gelezen heb (en dat zijn er inmiddels toch aardig wat ). Jen Minkman heeft een heerlijk romantisch verhaal neergezet in de fenomenale setting van de indrukwekkende natuur van Navajo Nation. Zij doet dit zo goed dat je je bijna zelf in het gebied waant en de schoonheid van de eeuwenoude rotsformaties en heilige plaatsen van de oorspronkelijke bewoners zelf ervaart.

Het is wellicht prettig voor het lezen van dit boek als je open staat voor het bovennatuurlijke, maar hoe dan ook geeft juist dit aspect het verhaal een extra dimensie waardoor het zich onderscheid van andere boeken. ‘Schaduw van de tijd’ is niet zomaar een luchtig romantisch verhaal over een zomerliefde tussen twee jong volwassenen, maar een diepgaande geschiedenis waarin de taal en cultuur van de Navajo indianen prachtig verweven zijn en waar je als lezer helemaal in meegesleept wordt.

Dus, of je nu specifiek geïnteresseerd bent in indianen en paranormale verschijnselen of niet, ‘Schaduw van de tijd’ is een heerlijk boek dat je van begin tot eind in zijn greep houdt en dat je gewoon in één ruk uit wil lezen. Zonder twijfel een absolute aanrader!