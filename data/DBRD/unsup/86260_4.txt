Commentaar neergepend 05.03.2016, na het lezen van de originele Zweedse versie.

'Vita spår' is de opvolger van de goed ontvangen debuutthriller 'Märkta för livet' (bij ons uitgebracht als 'Memento'). De hoofdrol is ook dit keer weggelegd voor officier van justitie Jana Berzelius. Eventjes vermelden toch dat 'officier van justitie' de titel is die in het eerste boek gebruikt wordt (vertaling van het Zweedse 'åklagare'). In Vlaanderen spreekt men van een procureur des konings. De rol van zo iemand is me niet helemaal duidelijk en dat is jammer want daardoor bleef de relatie tussen de politie en Jana een beetje vaag. Is het bijvoorbeeld logisch dat zo iemand steeds aanwezig is (of tenminste verwacht wordt) bij politieoverleg ?

Hoe het ook zij, in 'Vita spår' draait het om enkele dode en verdwenen meisjes. Al vrij snel is duidelijk wat er aan de hand is, maar de zoektocht naar de verantwoordelijken loopt niet altijd van een leien dakje. Naarmate het onderzoek vordert, blijkt dat de dader zich wel eens dichter bij Jana zou kunnen bevinden dan eerst verwacht.

Rode draad in de boeken van Emelie Schepp schijnt het verleden van Jana te worden. Na het eerste boek was al duidelijk dat Jana een heel speciale jeugd achter de rug heeft, een verleden waar ze nog nauwelijks herinneringen aan heeft. Beetje bij beetje komt ze meer te weten, o.a. via haar raadselachtige adoptievader.

Jana is een bijzonder iemand, zoveel is duidelijk. Het is voor de lezer veel makkelijker zich te identificeren met bijvoorbeeld de rechercheurs Mia en Henrik, zij leiden een iets meer doorsnee leven. Schepp zet haar personages goed neer en geeft een goed inkijkje in hun privé levens. Dat opent perspectieven voor verdere delen in de serie.

'Vita spår' is vlot geschreven en komt sneller op gang dan zijn voorganger. De geloofwaardigheid is niet altijd top, maar dat wordt ruimschoots goedgemaakt door een vrij goed en spannend verhaal.

Spanning 3-4, Plot 4, Leesplezier 4, Schrijfstijl 4, Originaliteit 4, Psychologie 3.

In mei 2016 verschijnt in Zweden deel drie 'Prio ett'.