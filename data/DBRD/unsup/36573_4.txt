Haar leven staat in het teken van muziek en verhalen. Schrijven is Jackie van Laren niet onbekend. Op jonge leeftijd was ze altijd bezig met muziek maken en het schrijven van proza en poëzie. Niet vreemd dus dat deze passievolle dame Nederlands en Engels studeerde, op podia stond en bij een uitgeverij werkte. Haar nieuwste uitdaging: auteur zijn.

In Zin, deel 1 van de Q-serie, is Nina toe aan een nieuwe uitdaging. Wonend in ‘Villa Kakelbond’ met haar hippie-ouders en hun vrienden besluit ze haar leven totaal om te gooien. Ze solliciteert als personal assistent bij de hipste dj van het moment, Wessel Quist – te noemen Q. Q is er nog niet uit of hij wel een assistent wil, maar Nina spreekt hem aan. Ze maken een afspraak. Nina wordt aangenomen, maar de eerste 30 dagen mogen ze niet met elkaar breken, wat er ook gebeurt.

Het is Nina totaal onduidelijk. Wat doet een PA? Moet ze steeds achter Q’s kont aanlopen, die eigenlijk alles zelf weet te regelen? De onzekerheid van Nina met betrekking tot haar functie wordt vooral duidelijk in een zin als: "Ik voel me ineens, voor het eerst sinds ik het vliegtuig uit ben gestapt, een echt PA als ik haar nummer opzoek in mijn telefoon en een berichtje begin te tikken."

Ook op andere vlakken is Nina onzeker. Al snel deelt ze het bed met Q. En voor je het weet zijn de vlindertjes niet uit haar buik te slaan. "Ik wou dat ik een octopus was, met acht armen die hem overal tegelijk konden voelen en strelen, met honderden zuignapjes die hem overal tegelijk kusjes konden geven en hem nog dichter tegen me aan doen kleven." Nina is een romanticus, maar wel één die niet gekwetst wil worden.

Daarom maakt Nina een lijst. Een lijst met eigenschappen van de gevaarlijke man. En Nina heeft slechte ervaringen op het gebied van seks. Ervaringen die Q tenietdoet. "Hij heeft, het klinkt raar, echt een Mooie Piemel, Fors, roze, fier zelfs in ruste, met een lekker zacht velletje erop." Erotiek, maar op een meeslepende manier beschreven, dat is groot onderdeel van Zin. Waar Nina en Q ook seks hebben – op de motor, in alle kamers van de suite of in de London Eye – nergens wordt de schrijfstijl plat.

Q lijkt enorm zelfverzekerd. Rijk, alle vrouwen willen hem, en hij is enorm succesvol. Toch breekt zijn schild beetje bij beetje af als hij bij Nina is. Waarom wil dat meisje hem niet, is een vraag die hij regelmatig stelt in het boek. Niets is minder waar. Nina wil niets liever dan zijn ‘lief’ zijn. Pas na de woorden: "En je dacht niet te zeggen dat het geen zin had om me te versieren omdat ik al met iemand ben? […] Ik ben met jou! Met jou!" gelooft Nina dat Q en zij een toekomst kunnen hebben.

Maar wat gebeurt er na 30 dagen? Blijft Nina PA? Blijft de relatie bestaan? Of pakt Q zijn oude leven als player weer op? Het hele boek spookt deze vraag door je hoofd. Q en Nina zijn zo lief samen. Je gunt hen alle geluk van de wereld. 30 ‘dagen’ lang leef je dan ook toe naar het moment van de waarheid.

Zin is een snelle en heerlijke roman die je niet snel wil wegleggen. De erotische scènes volgen elkaar in rap tempo op, maar worden afgewisseld met de goedbedoelde romantische pogingen van Q. Ook het team van Q – Taco, Caroline, Len en Leo – sluit je in je hart. Zin is een geslaagd deel 1. Nog even geduld tot Lief, het tweede deel dat we vanaf augustus kunnen verkrijgen.