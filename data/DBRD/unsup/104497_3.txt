In ‘Exit USA’ komt Lana er eigenlijk gelijk in het begin van het boek achter dat haar vriend, met wie ze een lange relatie heeft, vreemdgaat. Ze ontdekt hem in bed met een andere vrouw. Die scene zorgt gelijk voor een knallend begin, misschien wel iets te knallend. Als lezer ben je nog niet echt bekend met Lana als persoon en ook Pascal, de vriend van Lana, voelt als een onbekende.

Dan gaat Lana op vakantie naar de VS en als ze op Schiphol komt, komt ze erachter dat Pascal dezelfde reis heeft geboekt, hij wil haar terug. Maar Lana voelt zich in deze situatie gedwongen en dan moet ze beslissen of ze naar haar hart zal luisteren of dat de meningen van anderen belangrijk voor haar zijn.

Ik vond het op momenten lastig om met Lana mee te leven, omdat ik zelf (godzijdank) nooit in zo’n situatie heb gezeten. Doordat de situatie voor mij zo onbekend was en ik de gevoelens van vooral Pascal en de groep mensen met wie Lana op vakantie is, kon waarderen, vond ik het boek soms wat lastig lezen. Lana laat zich op sommige momenten heel sterk beinvloeden door de groep om haar heen, mensen die haar eigenlijk niet kennen en niet weten in wat voor situatie ze zit. Lana sluit zich af, wat totaal te verwachten is in haar situatie, maar dat zorgt ervoor dat je wel constant in haar hoofd zit.

En haar hoofd is niet altijd een fijne plek om te zitten. Ik vond het jammer dat het grote deel van het boek een worsteling tussen Lana en Pascal was, waarbij de locatie een vooral ondergeschikte rol speelde.

Suzanne Peters legt aan het einde van het boek uit dat in al haar boeken de VS een rol spelen, op welke manier dan ook. Dat vind ik een mooie gedachte, maar bij dit boek voelde het alsof de VS een grotere rol had kunnen spelen. Pas aan het eind van het boek, als Lana een beslissing heeft genomen, speelt de VS een rol. Ik snap waarom Suzanne Peters voor de VS als locatie heeft gekozen, maar het had voor mij geen echte meerwaarde.

In ‘Exit USA’ maak je kennis met Lana als persoon en samen met haar volg je de beslissing die zij neemt die bepalend is voor de rest van haar leven. Een roadmovie maar dan in boekvorm. Lana leert zichzelf kennen en weet wat belangrijk voor haar is. Het is mooi om te zien hoe ze daar achter komt.