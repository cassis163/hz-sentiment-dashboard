Juliette woont in Parijs, ze heeft een kantoorbaantje en gaat elke dag met de metro naar het werk. In de metro leest ze maar bovenal kijkt ze naar de boeken die andere passagiers lezen. Op een dag besluit ze enkele haltes eerder uit te stappen. Zo ontmoet ze twee bijzondere mensen en voor ze het weet staat haar leven nog meer in het teken van boeken. Boeken kunnen levens veranderen en vanaf die dag zorgt Juliette dat boeken bij de juiste personen terecht komen.
De schrijfstijl van Christine FÃ©ret-Fleury is fijn om te lezen. Ze zorgt voor een mysterieuze sfeer die het hele boek blijft hangen. De personages blijven onaantastbaar, wat mee zorgt voor de opbouw van deze sfeer doorheen het boek. Hierdoor komt een bijzonder verhaal tot stand. Dit verhaal is vooral leuk voor boekenliefhebbers, doorheen het boek worden quotes en boekentips gegeven, kortom heel wat inspiratie voor nieuwe leeservaringen.
Het verhaal is nogal kort en er zijn weinig gebeurtenissen, de focus ligt dan ook echt op het lezen van boeken en de emoties van Juliette, alsook de gevoelens die ze bij boeken ervaart. Er zijn weinig personages die terugkomen. Maar je leert ze snel herkennen. Je komt relatief weinig over ze te weten maar toch komen ze niet oppervlakkig over, veeleer intrigerend.
Wat ik jammer vond was dat het einde zich snel heeft afgewikkeld na een relatief lange inleiding.
Juliette of het geluk van boeken, is een leuk verhaal voor tussendoor met heel wat leestips, boekquotes en herkenbare situaties voor echte boekenwurmen.