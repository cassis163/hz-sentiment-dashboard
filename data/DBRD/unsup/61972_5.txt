Samensmelting is het laatste spannende deel van Veronica Roth’s Divergent-trilogie. Dit boek werd uitgegeven door Unieboek Het Spectrum in 2014. In dit boek worden alle geheimen bloot gegeven waar we al zo lang op wachten.
Tris, Tobias, Christina en nog vele andere ‘afwijkenden’ op weg naar wat er zich achter het hek bevind. Ze willen ontsnappen aan de onderdrukking van Evelyn Johnson en de waarheid achterhalen van wat er zich buiten het hek waar ze al jaren ‘gevangen’ zitten afspeelt.
Ze komen terecht in het Centrum waar ze ontdekken dat hun leven, hun wereld waar ze in geloofden één grote leugen is. Ook wordt er weergegeven dat het niet altijd even gemakkelijk is om de juiste keuzes te maken en om mensen te vergeven voor de fouten die ze gemaakt hebben.
Dit boek wordt in twee verschillende vertelstandpunten verteld. Het verhaal wordt afwisselend verteld door de ogen van Tobias en Tris. Hierdoor komen we te weten wat beide personages denken en hoe zij staan ten opzichte van de situatie. In het begin is dit even wennen, maar het geeft wel een meer volledig beeld over het verhaal.
Ook wordt er in het verhaal gebruikt gemaakt van verschillende flashbacks. Deze gaan terug naar de tijd waarin Natalie Prior ( de moeder van Tris) in het Centrum leefde. Hierdoor wordt er heel wat achtergrond informatie weergegeven die we nodig hebben om het verhaal beter te begrijpen. Zoals bijvoorbeeld waarom ze voor zelfverloochening koos en wat ze nu juist deed in het experiment terwijl ze daarvoor in het Centrum leefde waar het veilig was.
De personages zijn ook zeer goed uitgewerkt. We weten hierdoor bijvoorbeeld dat Tris wel eens koppig uit de hoek kan komen en haar eigen willetje kan doordrijven. Dit zorgt voor spannende en onverwachte momenten in het boek.
Tobias is daarentegen weer stiller en meer opgesloten in zichzelf hierdoor is het moeilijker om hem in te schatten en te weten wat hij zal doen. Doordat een deel van het verhaal uit zijn standpunt geschreven is kunnen we hem beter inschatten en verwachten wat hij zal doen. Ook weten we dat hij een sterke angst voor zijn vader heeft opgebouwd omdat hij vroeger mishandeld werd door hem.
De spanning wordt hier geleidelijk aan opgebouwd en naarmate we het einde naderen zal de spanning zijn climax bereiken. Deze spanning zorgt er wel voor dat we het boek steeds verder willen lezen om zo de geheimen te ontrafelen.
De schrijfstijl is zoals in de twee vorige boeken (Inwijding en Opstand) zeer vlot en gemakkelijk om te lezen.
Het boek is zowel spannend, aangenaam als romantisch. Het is zeer vlot leesbaar en gaat zeker niet vervelen waardoor het een echte pageturner is en het uit is voor je het goed en wel beseft.