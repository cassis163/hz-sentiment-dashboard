‘De verzamelaar’ is het thrillerdebuut van de Nederlandse Diana van Hal. Het is een mooi vormgegeven boek, een hardcover ook. Het is het eerste deel van wat een reeks rond het duo Jennifer en Spencer moet worden. Jennifer is DNA-analiste en Spencer rechercheur, beiden hebben een aantal jaar geleden op mysterieuze wijze hun partner verloren, wat een band tussen de twee geschapen heeft. Het liefdesverhaal in wording van deze twee originele hoofdpersonages is gek genoeg het leukst om lezen in deze thriller.

Het verhaal draait om verdwenen vrouwen, een aantal lijken die gevonden worden, een mysterieuze seriemoordenaar en een moeilijk te ontrafelen motief. Jammer dat de achterflap al één en ander verraadt en dat het boek eigenlijk nergens echt spannend wordt. Daders zijn van bij het begin bekend, enkel naar het motief is het nog even zoeken.

Het boek telt 182 bladzijdes en 55 megakorte hoofdstukken. Diana van Hal schrijft heel rechttoe rechtaan en gebruikt geen moeilijke woorden of zinnen. De spel- en taalfouten en een handvol onbeholpen formuleringen komen het leesplezier echter niet ten goede.

Leesplezier 3 , Spanning 3 , Originaliteit 3 , Schrijfstijl 3, Plot 3