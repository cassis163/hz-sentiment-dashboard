Enige tijd geleden heb ik met redelijk plezier een van de boeken van Anne Perry over William Monk gelezen. En ook No graves as yet  is weer eens heel wat anders dan de ‘snelle’, veelal Amerikaanse thrillers die de markt overspoelen. De boeken van Anne Perry ademen een zekere rust, een ‘Britsheid’ zo u wilt, die mij wel aanspreekt. Dat wil niet zeggen dat haar boeken niet spannend zijn. De spanning zit echter meer onderhuids.

In No graves as yet gaan we zelfs terug naar 1914, aan het begin van de Eerste Wereldoorlog. We maken kennis met de twee broers Joseph en Matthew en de zusters Hannah en Judith Reavley, die op de dag na de moord op Franz Ferdinand te horen krijgen dat hun ouders bij een auto-ongeluk zijn omgekomen. Matthew, die bij de Geheime Dienst werkt, verteld de anderen dat zijn vader hem had laten weten dat hij op bezoek zou komen, met een hoogst geheim document, dat invloed zou hebben op de wereldpolitiek. Aan de Eerste Wereldoorlog dacht men natuurlijk nog niet; Matthew begint met te denken dat het iets te maken zou kunnen hebben met de Ierse kwestie. Gezamenlijk gaan de broers en zussen op zoek naar een antwoord op de vraag wat er zo belangrijk was dat hun ouders er voor vermoord moesten worden.

Een complot op hoog niveau, wereldgeschiedenis, menselijk falen, maar ook vreugde en nieuwe ontdekkingen, dit alles is te vinden in dit boek. Voor de liefhebbers van moderne geschiedenis zeker heel interessant. (Door Jannelies Smit)