Het verhaal van De kroon van de Tearling situeert zich in een dystopische wereld die erg middeleeuws aanvoelt. Kelseaâ€™s negentiende verjaardag luidt het begin in van een nieuw leven. Leden van de koninklijke garde halen haar weg bij haar peetouders om haar naar het hof te begeleiden, waar ze de troon van de Tearling zal opeisen. De tocht verloopt niet van een leien dakje, want verscheidene vijanden liggen op de loer en doen er alles aan om te verhinderen dat ze zal slagen.

Een van de sterkste punten van De kroon van de Tearling is het hoofdpersonage. Kelsea onderscheidt zich van andere literaire heldinnen door haar alledaagse uiterlijk en bijhorende onzekerheden. Ze is geen verheven en onfeilbare persoonlijkheid, maar wel een meisje dat met vallen en opstaan haar weg zoekt en probeert het respect van haar omgeving te winnen. Ondanks deze doordeweekse eigenschappen ontpopt Kelsea zich tot een intrigerend en complex personage dat voortdurend evolueert en blijft verbazen.

Toegegeven, in de wereld van de Young Adult Literatuur duikt er wel vaker een jongere op die met grote verantwoordelijkheden krijgt te maken, maar auteur Erika Johansen levert het in een originele verpakking. Waar veel schrijvers een beroep doen op een al dan niet complex liefdesrelaas om het verhaal overeind te houden, daar schuift Johansen de romantische ontwikkelingen naar de achtergrond. Het verhaal heeft de liefde ook niet nodig om te boeien.

De wereld waarin Kelsea belandt is hard en onvoorspelbaar, bloed vloeit rijkelijk en ze blijft niet gespaard van gruwel en ellende. Toch is actie en spanning niet al wat de klok slaat. De personages converseren heel wat af en verschaffen zo diepgang aan het geheel. Soms duren dergelijke conversaties te lang en zakt de spanningsboog een beetje in elkaar, maar voor de rest dwingt Johansen de lezer op het puntje van zijn stoel.

Mede dankzij de aangekondigde verfilming ontstond er een ware hype rond dit boek, maar het mooie is dat het debuut van Erika Johansen de verwachtingen grotendeels waarmaakt dankzij een overtuigend personage en een ongewone invulling van het plot.