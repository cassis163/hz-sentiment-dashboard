Het is er de tijd van het jaar voor: kerstboeken lezen en wegzwijmelen bij de (romantische) verhalen van anderen.
Laat ik nou net een goede tip voor je hebben voor deze kerstperiode. Een puppy voor kerst is een heerlijke feelgood roman en niet te dik. Ideaal voor de drukke dagen richting Kerstmis.



EEN PUPPY VOOR KERST
Monique komt er op sinterklaasavond achter dat ze door haar man wordt bedrogen en besluit met de kinderen hun grachtenpand te verlaten. Ze gaat met hen in het leegstaande appartement boven de winkel van haar zus wonen. Het is er niet echt paradijselijk en lijkt in niets op wat ze gewend was, maar ze besluit haar schouders eronder te zetten en er iets van te maken. Gelukkig bestaat er zoiets als de de IKEA en de Praxis, maar echtgenoot Thomas voelt er weinig voor zijn vrouw en kinderen financieel te helpen. Hij is alleen maar bezig met zichzelf en zijn mooie, jongere, vriendin.

Monique moet op de een of andere manier haar hoofd boven water zien te houden en kan daardoor niet voldoen aan de grootste wens van haar kinderen : een puppy voor kerst.  Het kost geld en dat heeft ze niet. Ze kan niet eens een klusjesman betalen, maar daar weet collega Romee wel wat op. Zij zorgt ervoor dat Monique geholpen wordt en een nieuw bestaan kan opbouwen met haar kinderen. Romee kent de klappen van de zweep en helpt haar meer dan ze ooit had kunnen vermoeden.



Er zit veel emotie in Een puppy voor kerst, maar leest ondanks dat toch heel prettig weg. De dialogen zijn goed uitgewerkt en ik wilde ook niets liever dan door blijven lezen. Ik moest weten wie die sterke vrouw is die zich niet kapot laat maken door de overspelige echtgenoot die haar ‘belegen’ vindt, die vindt dat ze ‘voorspelbaar is als het getij en haar beste tijd heeft gehad.’

Wat een lul!, dacht ik, voor ik besefte dat het fictie is dat ik las. Zo goed en beeldend geschreven dat het is alsof ik er deel van ben. Het is niet dik en ik heb het in een middag uitgelezen. Een ideaal boek dus! Een puppy voor kerst vind ik zo mooi dat ik hem op mijn e-reader laat staan en volgend jaar in aanloop naar de kerstdagen nogmaals ga lezen.