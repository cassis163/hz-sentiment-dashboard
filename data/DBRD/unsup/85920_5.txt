Wiegelied is het vierde boek van het schrijversduo Cilla en Rolf Börjlind.
Het is niet noodzakelijk eerst de andere drie delen te lezen maar het leest wel prettiger. In Springvloed, het eerste boek, maak je kennis met een aantal karakters en deze ontwikkelen zich gaandeweg de serie.

Er spelen verschillende verhaallijnen in dit boek.
Ten eerste, een actueel thema, de vluchtelingenstroom. In dit geval naar Zweden.
Ten tweede Muriel, een drugsverslaafde, die in Stockholm Folami ontmoet, een jonge vluchtelinge. Ze besluit om voor onderdak te gaan zorgen voor Folami. “Wiegelied” verwijst naar een kinderliedje/slaapliedje dat Muriel voor Folami zingt om haar gerust te stellen.
Ten derde In Småland wordt in een bos het graf van een jongen gevonden. Zijn keel is doorgesneden en hij is seksueel misbruikt.

Mette Olsäter en haar team onderzoeken deze moord en Tom Stilton wordt bij het team gevraagd waar ook Olivia deel van uitmaakt. In de buurt van het graf wordt een dolk met inscriptie gevonden die verwijst naar een gevaarlijke criminele organisatie in Boekarest. Tom en Olivia worden daar naar toe gestuurd en komen in gevaarlijke situaties terecht. Ondertussen worden er in Stockholm nog een aantal dode kinderen gevonden waarbij er sprake is van verminking en verwijdering van organen.

Uiteindelijk komen al deze verhaallijnen samen in een spannende ontknoping. Verrassend was de laatste alinea, daar krijg je het antwoord op de spannende proloog. Bepaalde personages hadden wat beter uitgewerkt kunnen worden, iets te oppervlakkig in dit boek. Er zitten ook net iets teveel toevalligheden in (zoals een ontmoeting van een oude bekende van Abbas in Boekarest, de bevrijding van Tom) waardoor bepaalde zaken wel erg makkelijk opgelost worden. Mede hierdoor voor mij het minste deel in deze reeks. Maar al met al een heerlijke thriller met de kenmerkende schrijfstijl van dit duo waarin je wilt blijven lezen!