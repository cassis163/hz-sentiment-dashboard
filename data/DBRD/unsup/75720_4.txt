De meisjesmagneet is het tiende boek van feelgoodauteur Jackie van Laren (1968). Na de ‘Q’-serie, Vallen en Opstaan en de ‘Eilandenliefde’-reeks besloot Van Laren een stand alone te schrijven. In De meisjesmagneet gaat het om een stoere metalchick en een rustige onzekere klassieke muzikant.

Wanneer Reinout de opleiding Nederlands gaat volgen in Amsterdam komt hij in een voor hem geheel nieuwe wereld terecht. Reinout komt uit een beschermde omgeving in Baarn en Amsterdam is dat juist niet. Als hij dan ook nog eens zijn onderbuurvrouw Leia, een metalchick met een rugzakje, leert kennen en direct verliefd op haar is, neemt zijn leven wel een heel onverwachte wending.

De rustige Reinout, die voornamelijk klassieke muziek maakt, wordt gevraagd of hij een avondje meegaat met de metalband. Uit nieuwsgierigheid en verliefdheid besluit hij op dit aanbod in te gaan. Als dan blijkt dat hij misschien wel van waarde voor de band kan zijn, laat hij zich meevoeren. Hij voegt zich bij de band, maar niet alle bandleden zijn daar even blij mee. Een relatie met Leia lijkt zich te ontpoppen, maar is het alleen seks of zit er toch meer in?
Zoals in elk boek van Jackie van Laren is ze er in De meisjesmagneet ook een kei in om overtuigende personages neer te zetten. Een kenmerk van de eerdere boeken van Van Laren is dat je de personages bijna direct herkent aan de citaten. Dat is in dit boek niet bij ieder personage het geval, maar nog steeds weet Van Laren elk personage een eigen stijl te geven. Dit maakt dat je de personages meteen mag, of juist niet, en dat je meeleeft met de gebeurtenissen van eenieder in de band.
Tijdens het lezen van De Meisjesmagneet lees je niet alleen het verhaal van Reinout, die zich van een braverik ontwikkelt tot een eigen persoon, maar ook ga je op pad met een metalband. Het leven van zo’n band bestaat, in ieder geval in dit boek, uit drugs en seks. Maar is dat wel waar het om draait in het leven? Door de ontwikkelingen van de personages komt dit onderwerp aan bod en sommige personages maken hierin een ontwikkeling door. Het is tevens leuk dat er plek is voor een oude bekende.

Alle bandleden hebben een rugzakje. Het boek is te kort om er diep op in te gaan. Toch heeft Jackie van Laren met De Meisjesmagneet weer een goede basis geschreven voor een serie die meer vertelt over de bandleden. Een vervolg staat volgens Van Laren nog niet op de planning, maar veel lezers hopen dat dit niet het laatste is wat we van de bandleden hebben gehoord.