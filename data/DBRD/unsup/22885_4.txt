Het lijkt iets te zijn waar veel ouders mee worstelen. Hoe krijg ik mijn kinderen aan het einde van de basisschool aan het lezen? Het Nederlandse schrijversechtpaar Dennis en Wendel Kind heeft daar een poging toe gewaagd met de Secret Scouts. In een fictieve setting die wel historisch accuraat is, willen zij hun doelgroep van leerlingen uit groep 7 en 8 weer met hun neus in de boeken krijgen.

In het eerste deel van de serie, Secret Scouts en de Verloren Leonardo maken we kennis met de zusjes Sophie en Lisa. Zij wonen in het dorpje Oudelijst in een heel oude boerderij. Op een gegeven moment krijgen zij van een oude buurvrouw een schets, die blijkbaar bij het huis hoort. Als zij vervolgens tijdens het ravotten met buurjongens Jack en Tom een geheime kamer vinden achter een kast in hun vaders werkkamer, begint er groot avontuur voor het jonge viertal.

In de geheime kamer vinden zij namelijk een heel oud boek met heel rare teksten. Na flink wat speurwerk op het internet komen de secret scouts tot de ontdekking dat het boek een nog niet ontdekte codex is van Leonardo da Vinci. Als zij vervolgens tot de ontdekking komen dat de codex beschrijft hoe je kunt tijdreizen, besluiten de vier om het geheim niet aan hun ouders te vertellen, maar zelf op onderzoek uit te gaan.

In het avontuuur dat volgt komen zij terecht in ItaliÃ« tijdens de Renaissance. In een wirwar van bizarre dingen maken zij kennis met Leonardo da Vinci zelf en komen zij een hoop te weten over een periode van Da Vincis leven dat voor alle kunsthistorici onbekend is.

In het begin van het boek lijken de schrijvers de doelgroep volledig voorbij te lopen. Door af en toe best lastige woorden te gebruiken, waarvan ik mij afvraag of kinderen van 10-12 jaar deze begrijpen, is het wat lastig om in het verhaal te komen. Gelukkig slaat dit vrij snel om. Het verhaal begint vrij snel op gang te komen, waarbij de woordkeus naar mijn gevoel veel meer aansluit op het beoogde lezerspubliek.

De kracht van het verhaal is dat, ondanks dat zaken als de gevonden codex en het tijdreizen verzonnen zijn, praktisch alle overige zakken uit het boek kloppen en op internet terug te vinden zijn. Met Secret Scouts en de Verloren Leonardo geef je als ouder je kinderen niet alleen een heel tof verhaal, maar je brengt ze ook nog een goede dosis geschiedenis bij.

Secret Scouts en de Verloren Leonardo is zeker een aanrader. Het boek is wat mij betreft het best te bestempelen als Dan Browns The Da Vinci Code voor kinderen. De kloppende historische feiten in combinatie met een goed en spannend verhaal maken dit een boek dat zonder nadenken in elk huishouden met kinderen kan worden geplaatst.