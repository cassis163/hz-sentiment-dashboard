Dit boek leek mij een super spannende thriller. Een kind verdwijnt tijdens een spelletje verstoppertje spelen. Wel een kleine opmerking, Lisa en Ella tellen altijd tot honderd in plaats van tot tien, maar ik snap ook wel dat dat minder mooi is als titel, haha. Als lezer weet je al snel wat er met Ella is gebeurd. Dat maakt het verhaal iets minder spannend, maar wat je niet weet, is of Ella wel weer terug kan naar haar ouders.

Lisa voelt zich heel erg schuldig dat Ella verdwenen is. Ze voelt zich een slechte moeder. De hele familie is aangedaan door het voorval. Zelfs de oudste dochter van Lisa komt terug van vakantie, omdat haar zusje verdwenen is.

Naarmate het verhaal vordert, wordt de ontvoerder steeds gekker en kom je als lezer steeds meer puzzelstukjes te weten. Hoe dichter je bij het einde komt, hoe spannender het verhaal wordt. Het is niet zo dat er per se spannende gebeurtenissen zijn, maar het verhaal is psychologisch spannend. Het zet je aan het denken.

Eerlijk gezegd had ik meer van dit boek verwacht, maar ik vond het toch wel een goed boek. Je moet geen 5 sterren topper verwachten, maar het is wel een fijne thriller voor tussendoor!