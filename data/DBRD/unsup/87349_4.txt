De Mythe van Methusalem van Jo Claes was genomineerd voor De Hercule Poirotprijs, een jaarlijkse literatuurprijs voor de beste Vlaamse misdaadroman. Het werd net niet de uiteindelijke winnaar maar kreeg wel de publieksprijs. Was dat terecht? Na het lezen van het boek kan ik alleen maar volmondig JA zeggen.

Jo Claes heeft een spannend boek afgeleverd dat je, mede door zijn prettige schrijfstijl die het boek vlot leesbaar maakt, maar moeilijk weg kan leggen. De Vlaamse uitdrukkingen en begrippen die in het boek voor komen zijn totaal niet storend. Het boek heeft een goed bedacht plot aan de hand van een eigentijds onderwerp, namelijk het wetenschappelijk onderzoek met stamcellen. Waarom krijgt het boek van mij vier sterren en geen vijf? Dat heeft te maken met de geloofwaardigheid: Ik denk nog steeds dat het onmogelijk is om in je eentje het beschreven onderzoek te doen.
Neemt niet weg dat dit boek een echte topper is. Hopelijk is door dit boek de interesse voor de Belgische misdaadroman in Nederland weer wat toegenomen.