Harry Kramp kan schrijven, dat is een ding wat zeker is. De commercial is zijn debuut als thrillerschrijver en dat smaakt wat mij betreft beslist naar meer. Goed plot (Kramp heeft een lastig onderwerp te pakken: de buitengewoon smerige internationale vrouwenhandel), goede karakters, werkelijk weergaloze beschrijvingen van allerlei locaties (het huis van hoofdpersoon Paul Hollak bijvoorbeeld en een bibliotheek in Chili). Beschrijvingen die fotografisch zo goed zijn, dat je als lezer wordt meegesleurd. Terzijde: niet denkbeeldig dat ten aanzien van dit aspect een filmregisseur ooit zijn tanden in De commercial gaat zetten. Een smulklus voor een artdirector.

Lees pagina 24 en 25 + stukje van 26, en je weet als lezer werkelijk haarfijn hoe de internationale bankencrisis heeft kunnen ontstaan. Zeer helder en duidelijk uitgelegd. Dit typeert schrijver Kramp: even "er wat tussendoor" gooien. In dit voorbeeld even door Raoul, journalist en vriend van Hollak. Heerlijk vind ik dat als lezer.

Heb klein minpuntje: als lezer weten we wel op een gegeven moment dat hoofdpersoon Hollak van mooie vrouwen houdt, hoeft niet steeds weer benadrukt te worden. Zie het als een bescheiden tip voor een volgend boek, mijnheer Kramp, want nogmaals, ik hoop dat u doorgaat met schrijven!