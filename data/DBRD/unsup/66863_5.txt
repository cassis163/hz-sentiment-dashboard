De nieuweling, Taran Matharan, is een droomboek voor mij. Ik ben dol op gedetailleerde fantasy boeken, maar die net dat ene beetje speling overlaten voor je eigen interpretatie. De wereld van Fletcher wordt zo sprekend naar voren gebracht, dat je de kneuterigheid van Pelt voor je ziet en op de academie voel je de wind door de kogelgaten waaien. Op school wordt hij de nieuweling summoner, want hij is niet van rijke komaf, zoals eigenlijk hoort. Je wordt meegezogen in de haat en nijd, de discriminatie en de vriendschappen. De woning van Orthello wordt zo omschreven, dat je er echt een beeld van krijgt en de uiterlijke kenmerken van Sylva de elf zijn tastbaar. Je voelt het ontstaan van de vriendschap, de vechtlust voor gelijke behandeling en de pijn door verraad. De nieuweling heb ik in 2 avonden verslonden. Het was moeilijk om het boek weg te leggen, want ik wilde de ontwikkelingen van Fletcher en zijn vrienden volgen.
Dit boek is een aanrader voor iedereen die van fantasy houdt. Niet alleen als YA, maar ook degene die boeken van bv Robert E Feist waarderen. Het is een sprekend verhaal, met mythische wezens, duistere krachten en vriendschap. De magie zit hem in veel aspecten en de toverkunst wordt op een mooie manier omschreven.