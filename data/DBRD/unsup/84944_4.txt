‘Niks’ is niet niks … Koen Gubbels neemt je met zijn thrillerdebuut mee naar het maffiose China, meer bepaald Shenzhen. Niks leven valt als een kaartenhuisje in elkaar. Vijftig jaar, vrouw die van ‘em weg is, geen contact meer met zijn zoon Sean en op de koop toe een bedrijf dat overkop lijkt te gaan … Zijn plezier vindt hij enkel nog bij alcohol. Tijdens een onbezonnen weliswaar beschonken moment reageert hij op een spambericht. Redelijk snel belandt hij in een kluwen van misdaad. Nik heeft ongeveer 1 week om zich terug Nik te voelen.
‘Niks’ is een boek dat je redelijk snel in een sluimerende donkere sfeer meevoert. Het is niet zomaar een thriller. Gubbels neemt je mee in het heden, maar steekt er eveneens fragmenten tussen die je meer inzicht geven over Niks relatie met zijn ex en met Sean, een zeer mooie mix tussen heden en verleden, tussen spanning en emotie. Hij creëert een duidelijk beeld hoe het karakter van het hoofdpersonage zich zo’n vorm heeft gegeven. Snelle, korte zinnen en interessante personages geven het boek nòg meer kracht en dat extra vleugje extravagantie.
Actiemomenten, een vleugje cynisme, een beetje thrillereffecten … Gubbels heeft de elementen zo door elkaar geshaked dat dit zeer zeker kan bestempeld worden als een supersnelle thriller die je verbijsterend, tot de allerlaatste pagina, in no-time uitleest. Wu bloody wei.