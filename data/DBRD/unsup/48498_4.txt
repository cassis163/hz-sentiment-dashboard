Commentaar neergepend 02.05.2015, na het lezen van de originele Zweedse versie.

'Märkta för livet' is de debuutthriller van de Zweedse Emelie Schepp. Het boek werd oorspronkelijk in eigen beheer uitgegeven en ging op die manier alvast 40.000 keer over de toonbank. Reden voor uitgeverij Wahlström & Widstrand om met Schepp in zee te gaan, er zou een contract voor alvast drie boeken zijn.

Hoofdpersonage is openbaar aanklager Jana Berzelius. Zij leidt het vooronderzoek naar de moord op Hans Juhlén, chef van de immigratiedienst. Samen met rechercheurs Henrik Levin en Mia Bolander probeert Jana de zaak op te lossen. Een zaak die er niet makkelijker op wordt als wat later het lijk van een jongen gevonden wordt.

Hoe meer Jana te weten komt over de achtergrond van de jongen, hoe duidelijker de waarheid achter haar eigen verleden wordt. Jana heeft immers geen of nauwelijks herinneringen aan haar jeugdjaren.

Origineel verhaal dat met Jana Berzelius een wel heel speciaal hoofdpersonage kent. Doet me een beetje denken aan Leona van Jenny Rogneby die ook niet bepaald de geijkte paden bewandelt. De auteur laat genoeg ruimte om in volgende delen dieper op de hoofdpersonages in te gaan. Over Jana weten we op het einde van dit eerste boek al één en ander, maar ook over Mia schijnt het laatste woord nog niet gezegd.

'En sträckläsningsbok' zegt Sofie Sarenbrant, als we de cover van het boek mogen geloven. En inderdaad, na een ietwat stroef begin is het inderdaad een boek dat je in één ruk uitleest. Of alles altijd heel geloofwaardig is ? Nou nee, maar een thriller blijft natuurlijk fictie, het moet allemaal een beetje spannend zijn.

'Märkta för livet' zou aan acht landen verkocht zijn, waaronder ook Nederland. Het lijkt dus enkel een kwestie van tijd vooraleer Emelie Schepp ook in Nederland en België in de boekhandel ligt.

Later deze maand verschijnt in Zweden deel twee 'Vita spår', ik kijk er in elk geval naar uit.

3,5 sterren.