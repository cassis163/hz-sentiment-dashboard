Hoe versla je het kwaad als het nog door niemand verslagen werd? Hoe kan een ander van je houden als je het zelf niet kan? En hoe bereik je de wijze man als de hele stad alert is?

Het avontuur van Elaine, Ivar en Toerio gaat verder. Na Tweestrijd is hier het tweede deel van de WitchWorld-legenden. Heb je deel 1 nog niet gelezen? Dan raden we je dat zeker aan.

Als je houdt van fantasie, spanning en avontuur dan is dit boek helemaal voor jou!

Het Verhaal

Wij gaan verder twee weken na het einde van Tweestrijd. Elaine van Berlichem weet hoe het de zwarte vrouw vergaan is en durft het kasteel niet te verlaten. Gelukkig is de schildknaap Ivar bij haar gebleven en is er nog de trol Toerio – al kunnen die twee onderling niet met elkaar overweg. Om tot een oplossing te komen voor hun benarde positie wil Elaine de wijze man Semalion om hulp vragen. Ivar, die het kasteel gewoon kan verlaten, gaat op pad. Maar de reis naar Almeria verloopt niet zonder horten of stoten en Ivar maakt misbruik van een groepje wankelaars, zonen van de leden van de Raad van Bestemming van Almeria. Met hulp van wankelaar Bozin, wiens vader naar het kasteel gestuurd is om te kijken of de zwarte vrouw nog leeft, weet hij Almeria te bereiken. Daar loopt alles echter nog minder soepel en wordt hij al snel in de kerker gegooid. Als Ivar te lang wegblijft wordt ook Toerio op pad gestuurd, tot uiteindelijk Elaine het heft in eigen handen gaat nemen.

De Sfeer

Dat dit verhaal anders is dan het eerste deel valt vrijwel meteen op. Volgde de lezer in het eerste deel vooral Elaine, dan is dat nu voornamelijk verdeeld over Ivar en Toerio. Maar ook raadsheer Imnowid, de vader van wankelaar Bozin, speelt een belangrijke en verrassende rol in het verhaal.

De luchtige, magische toon die aan de eerste delen van Harry Potter en Jim Henson’s Labyrinth doen denken uit deel 1 is ingeruild voor een meer dreigende sfeer. Donker en met minder humor dan het eerste deel is dit boek anders, maar het past zeker bij de loop van het verhaal.

Er is nog steeds sprake van magische wezens, van magie (echt of schijn), van corruptie, van leugens, van hoop en van wanhoop. Nieuw is misschien wel het thema van de liefde dat opduikt wanneer Ivar, ondanks waarschuwingen, toch naar een Nurks meisje kijkt. Dat hetzelfde meisje zich bij de groep opdringt om haar lot te ontlopen compliceert de zaak alleen. Het is duidelijk dat zij zich tot Ivar voelt aangetrokken en Ivar toont alleen maar signalen dat hij hetzelfde voor haar voelt.

En nog altijd is niet alles wat het lijkt. In dit deel ligt de focus veelal op de geschiedenis achter de slechte reputatie van de trol Toerio. Maar er komt ook hulp uit een onverwachte hoek. Zo helpt de trol Babbe, in het vorige deel een dienaar van de zwarte vrouw, onze helden en wordt een belangrijker personage. Maar zijn diens motieven echt zo zuiver? En heeft Semalion wijs gehandeld aan het eind van het boek?



De karakters
Eén van de dingen die het verhaal om te smullen maakt is de verscheidenheid aan personages en diens streken. De groep hoofdrolspelers breidt zich in korte tijd flink uit. Zo wordt Ivar vergezeld door Bozin, Odamin en Mirke. Elaine krijgt hulp van Semalion en Babbe. Toerio’s achtergrond wordt onthuld en er wordt meer duidelijk over de zwarte vrouw en het lot van Elaine. Een favoriet onderdeel van mij was het verraad van de Raad van Bestemming. De raadslieden zijn allemaal niet zuiver. Zo proberen ze zich van Imnowid te ontdoen door hem op een zelfmoordmissie te sturen. Een heerlijke twist in het verhaal – die ik jullie niet ga verklappen – zorgt ervoor dat alle raadsleden belangrijkere personages in het verhaal worden, in ieder geval in dit deel, en ik heb volop genoten van hun onderlinge strubbelingen en listen. Aan het einde van het boek voel je als lezer met Imnowid mee en ondanks dat ook hij geen zuivere historie heeft zal je hem meer zien als een protagonist dan een antagonist.

Cosplay

Door de vele beschrijvingen van de karakters is er een hoog cosplay gehalte. Mirke, de raadsleden en Elaine worden duidelijk omschreven en kunnen zeer leuke kostuums opleveren. Dit is niet gek, het boek is een deel van de serie die zal dienen ter inspiratie van de attracties van Witchworld, een pretpark dat naar verwachting in 2020 de deuren zal openen bij Almere. De omschrijvingen zijn dus ook een basis voor de karakters zoals ze te zien zouden kunnen zijn in het park. Vooral bij Elaine valt dit op. Haar kleding is praktisch omschreven – met hoog geveterde laarzen en een broek – en doen vermoeden dat ze met de nodige actie kan worden uitgebeeld. De leden van de raad hebben ieder een eigen kleur om zo tot een regenboog te komen, en daarmee is het meteen duidelijk wie bij welk raadslid hoort. Praktisch en visueel zeer aantrekkelijk. Doordat het team van helden is uitgebreid gaat dit ook een zeer geschikte basis zijn voor cosplays voor groepen. Wanneer Witchworld de deuren opent en meer bekendheid krijgt zal het een kwestie van tijd zijn tot de eerste cosplayers zich melden. Dit verhaal heeft gewoonweg te veel potentie om te worden genegeerd.

Onvoorspelbaar

Net als zijn voorganger is ook dit deel onvoorspelbaar te noemen. In dit Young Adult Boek vol fantasie, avontuur, magie en listen, is niets wat het lijkt. Zelfs de karakterbeschrijvingen en achtergronden onthullen nieuwe spannende en soms onverwachte details. De omschrijvingen, de sfeer en de fantasie zorgen allen dat het boek te vergelijken is met bekende en grote Engelstalige fantasie bestsellers. Het is daarom een heerlijk weg te lezen boek en wederom een echte aanrader.