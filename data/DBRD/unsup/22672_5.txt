In een Zweedse stadje, in de dichte bossen, met krimpende werkgelegenheid en teruglopende financiën, draait alles om ijshockey. De hele stad leeft toe naar de halve finale van het juniorenteam. Sinds lange tijd is er weer kans op een groot succes voor de club.
In de aanloop van de grote dag worden de karakters van de spelers helder beschreven en ook het gezin waar ze in opgroeien. Er passeren vele karakters, zoals de trainer van het eerste team, de trainer en de spelers van het juniorenteam, de spelers van het jeugdteam en hun ouders. Alle fases waarin de spelers van nu zich bevinden, gaan leven. Maar ook de sterspelers van weleer komen tot leven en hoe verschillend het hen vergaan is. De één wordt prof en later manager, de ander ontspoort en raak verslaafd aan de alcohol, nog een ander wordt succesvol zakenman en één van de sponsoren van de club.
Maar de spanning wordt opgevoerd naarmate de wedstrijd dichterbij komt. Het broeit, er wordt gepest, geïntimideerd en er wordt gediscrimineerd. Maar dat er iets volledig dreigt mis te gaan, die beklemming voel je in iedere zin.

Na de overwinning gaan de spelers het vieren bij een van de sterspelers van het team thuis. Zijn ouders zijn niet thuis. Er wordt flink gedronken. En de adrenaline zit nog in hun lijf.

Het boek gaat hierna niet langer meer over ijshockey, maar over beschadigde vriendschappen, jongens die de ondraaglijke last op hun schouders voelen aan de behoefte tot succes van de club en verkrachting!

Wat moet je doen als slachtoffer van een verkrachting, het voor jezelf houden en eraan kapot gaan of je verantwoordelijkheid nemen in de hoop om herhaling te voorkomen met als gevolg dat je leven en dat van alle mensen in je omgeving, nooit meer wordt zoals het was.

De spanning voelt als een thriller!