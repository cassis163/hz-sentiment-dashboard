Wat een aangename verrassing was dit Smeergeld van Nausicaa Marbe. Wanneer je een boek ban bijna 500 bladzijden in vier dagen uitleest, moet het haast wel een echte pageturner zijn.
En dat was het. Het verhaal van Job van Emmerik, bouwmeester van de gemeente Haarlem, die probeert klokkenluider te zijn, als hij frauduleuze handelingen van de burgemeester en een van de wethouders op het spoor komt.
Helaas: hij pakt dat niet goed aan en wordt zelf slachtoffer: hij wordt ontslagen. Vol wrok probeert hij zijn recht te halen.
Dan komt Judith in zijn buurt wonen. Een vrouw, die hij kende onder een andere naam. Goed kende.
Zij wurmt zich langzaam maar zeker binnen in het leven, dat hij voerde met zijn vrouw Gaby en zijn pubertweeling. Hoe komt hij van haar af?
Job lijkt steeds dieper in het moeras te zakken.
Intussen neemt de schrijfster de yuppenwereld van deze buitenwijk onder handen. met vlijmscherpe pen geeft ze commentaar op van alles. De columniste openbaart zich hier. Ze observeert scherp en het resultaat van die observaties levert heel prettige lectuur.
Het eind viel een beetje tegen en is niet helemaal geloofwaardig of duidelijk., maar verder een onverwacht goed boek.