Het romandebuut van de Belgische Griet Op de Beeck is indrukwekkend. Het is een familieverhaal verteld vanuit verschillende personages dat af en toe angstwekkend dichtbij komt want het mag dan een in en in Vlaams geschreven verhaal zijn, qua thematiek is het door en door internationaal. Het is herkenbaar want in iedere familie is wel wat aan de hand. Het bracht bij mij in ieder geval herinneringen boven aan mijn eigen jeugd en deed me terugdenken aan het gezin waarin ik opgroeide, zelf al waren de omstandigheden natuurlijk anders. Dit is de kracht van Griet Op de Beeck. Zij brengt een verhaal dat zo voorstelbaar is en personages die zo uit het leven gegrepen zijn, dat iedereen zich er wel iets bij moet kunnen voorstellen. Haar taal is rijk, mooi, af en toe banaal en af en toe poëtisch met veel zinnen die ik heb onderstreept om ze af en toe nog eens te lezen. Heerlijk. Wat een auteur. Dit is het tweede boek dat ik van haar heb gelezen. “Kom hier dat ik u kus” vond ik ook al zo mooi. Dit zijn boeken om te herlezen. Wanneer ik eind maart, tijdens de boekenweek, weer een weekje in Nederland ben ga ik zeker “Gij nu” kopen. Ik heb er nu al zin in.