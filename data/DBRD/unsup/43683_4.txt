In haar boek, De wilde kalender, breekt Elsje Bruijnesteijn een lans voor eten met een goede smaak. En hoewel de titel De wilde kalender doet vermoeden dat dit enkel een pleidooi is om de laarzen aan te trekken en je beste eten vooral wild te verzamelen, biedt het boek toch meer. Want Elsje Bruijnesteijn behandelt verder de moestuin met oude fruitrassen en smakelijke groenten, maar ook vergeten vissoorten en ouderwetse delen vlees. Het is meer dan het zoveelste wildpluk kookboek.

Alles is geordend naar de seizoenen, handig in kleur weergegeven, zodat je het boek direct bij dit seizoen open kunt slaan. Ieder seizoen krijgt een introductie met een verleidende tekst over de mogelijkheden, je eigen limonade maken, of chutneys van fruit, nieuwe smaken op tafel met onbekende groenten uit het wild of zelf gekweekt. Het boek bestaat verder voornamelijk uit lijsten met planten. Zo weet je wat je in welk seizoen kunt plukken, oogsten uit moestuin (of bij de boer in de buurt zoeken) en welke soorten vlees of vis verkrijgbaar zijn. Daarin is het boek veel uitgebreider dan een wildpluk-kookboek omdat er geen recepten in staan. Er kunnen lange lijsten mogelijke ingrediÃ«nten opgenomen worden omdat het nadrukkelijk geen kookboek is. Af en toe staan er wat tips. Dus zodra ik een plek gevonden heb waar hondsdraf groeit, ga ik de boter met hondsdrafbloemetjes maken!

De informatie uit dit boek is vooral nuttig naast je plantengids en naast je wildpluk-kookboek. De informatie is echt uitgebreid en geeft veel informatie. Bijvoorbeeld dat een plant in Nederland op de rode lijst staat. Of dat een eetbare plant heel erg lijkt op een giftige variant. De handige kleurenindeling maakt dat je het zo bij het juiste seizoen openslaat en weet wat je kunt vinden in sloot, berm of heg maar ook bij de poelier, boer of markt.
Bijna ieder wildplukboek raakt in een spagaat vanwege beschikbare tijd en alle heerlijke gratis producten uit de vrije natuur. Ook deze gids lijkt dat te doen, want de schrijfster geeft behalve wildplukadvies ook nog prima tuinadvies. Voor je nu denkt: Hoe moet dat dan met werk, school, en de kinderen?
De schrijfster dringt niks op maar schetst de mogelijkheden. En daar kan je dagelijks mee bezig zijn, of maar een klein beetje: precies wat jij wil en kan! En daar gaat het Elsje Bruijnesteijn om; dat je kiest voor lekkereten!