Corine Hartman is gestart met een nieuwe serie. Na haar eerdere serie rondom inspecteur Nelleke de Winter heeft Hartman nu een nieuwe personage om een serie aan op te hangen; rechercheur Jessica Haider. In de tussentijd heeft Hartman ook niet stilgezeten, zes standalones verschenen in haar bibliografie, allemaal zeer hoog gewaardeerd door recensenten en lezers. Ze ontving eerder al een Crimezone Award en werd benoemt tot meest spannende thrillerschrijver in 2010 op de spanningsblog. Corine is tegenwoordig fulltime thrillerschrijfster.

In Bloedlijn leren we rechercheur Jessica Haider(Jessy) kennen. Ze is net terug van een langdurig verlof na het verlies van haar zoon, die vermoord is door ene psychopaat die zij eerder opsloot. Sinds deze wederom is ontsnapt heeft hij nog maar één doel, Jessys leven ruïneren. Een jong meisje wordt gevonden in een boomhut, het lijkt zelfmoord te zijn geweest. Jessy twijfelt aan de zelfmoord als het meisje alle reden had om te willen leven. Ze gaat op onderzoek uit, terwijl ze ondertussen verder speurt naar de psychopaat. Een kat en muis spel begint.

Hartman weet als een geen ander de lezer volledig mee te zuigen in het verhaal en niet meer los te laten tot de laatste regel eindigt. Met sterke personages, een hoge spanningsboog die geen moment echt inzakt en onverwachte wendingen heeft ze een zeer sterk eerste deel van een serie neergezet. Voor de ervaren lezer zitten er enkele voorspelbare momenten in, maar dat doet absoluut geen afbreuk aan het niveau van Bloedlijn. Het is te hopen dat een vervolg niet lang op zich laat wachten!