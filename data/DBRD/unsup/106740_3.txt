Recensie ‘Holland House’ van Sarah Prins (***)

Oorspronkelijke titel: Holland House
ISBN: 9789400507395
Uitgeverij: A.W. Bruna Uitgevers
Pagina’s: 300

De aanloop naar een groot sportevenement is voor auteurs vaak een goede aanleiding om daar hun fantasie op los te laten. De naderende Olympische Spelen 2016 in Rio de Janeiro die op 5 augustus ceremonieel worden geopend, hebben Sarah Prins (pseudoniem) geïnspireerd tot het schrijven van haar debuut ‘Holland House’. Perfect passend in de planning en ruim voor de start van dit mondiale evenement is het boek in mei in de boekwinkels verschenen.

Sanne Gregorius werkt actief aan haar carrière als journalist en laat geen mogelijkheid onbenut om daar succesvol in te kunnen zijn. Met haar vriend Fabian, die fysiotherapeut is bij het NOC, reist ze af naar de Olympische Spelen in Rio de Janeiro. Fabian voor zijn werk en voor Sanne is het in beginsel bedoeld als vakantie. Maar het bloed kruipt waar het niet gaan kan en ronddolend en zoekend naar interessante onderwerpen, ontmoet ze de Braziliaan Orestes.
Van hem hoort ze hoe de plaatselijke bevolking is behandeld in het voorbereidingstraject naar de spelen van 2016. Tevens ontvangt ze signalen van gokactiviteiten rond sommige Olympische sporten en het vermoeden van het manipuleren van de uitslagen. Mijmerend over de draagwijdte van het onderwerp, schat ze de kans op een succesvol artikel zo hoog in dat onderzoek naar het waarheidsgehalte van de geruchten haar motiveren de waarheid boven tafel te krijgen. Dat niet iedereen daar op zit te wachten zal haar snel duidelijk worden…

De personages krijgen voldoende diepgang mee en hun karakters geven het verhaal op de juiste momenten de benodigde kleur. De goede weergave van de Braziliaanse cultuur en in het bijzonder die rond de bevolking van Rio, geven de keuzes van de lokale bevolking om in hun dagelijkse behoefte te voorzien, een realistische look. De bijna fanatieke drive van het hoofdpersonage geeft het verhaal de schwung en spanning die voor een goede thriller onontbeerlijk zijn. Door de keuze van de auteur om de OS 2016 als decor te kiezen, heeft de actualiteit van het verhaal helaas maar een beperkte houdbaarheid. Maar de uitnodigende schrijfstijl en de volledigheid van de relevante details, moeten voor de Sarah Prins (waarom een pseudoniem?) voldoende motivatie zijn om voor haar (of zijn?) volgende boek een onderwerp te vinden dat ook actueel is maar minder beperking kent in de tijdshorizon.

‘Holland House’ is een spannend verhaal over gokken, bedrog en manipulatie in de sport. Prins gebruikt hierbij de Olympische Spelen als decor en weet daarin het sportieve deel smaakvol te combineren met de criminaliteit in de gokwereld. De keuze voor een sportevenement is eigenlijk niet zo origineel omdat match fixing en andere onregelmatigheden in sporten zoals Tour de France, Nijmeegse Wandelvierdaagse, Paardenrensport, Voetbal etc. al voor zijn gegaan in de wereld van het spannende boek.

‘Holland House’ is derhalve wel een sterk debuut dat nieuwsgierig maakt naar de verdere talenten van deze auteur!

Eindoordeel: 3 sterren

Spanning: 3 sterren
Plot: 4 sterren
Leesplezier: 3 sterren
Schrijfstijl: 3 sterren
Originaliteit: 3 sterren
Psychologie: 2 sterren