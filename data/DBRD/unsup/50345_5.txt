Pinkeltje is een mannetje niet groter dan je pink, die allemaal avonturen meemaakt. Op een dag waait het zo hard in Pinkeltjesland, dat Pinkeltje op het blad van een kastanjeboom door het hele land wordt meegevoerd.
Hij komt terecht bij mensen in een heel groot huis. Hij maakt allemaal leuke avonturen mee, met de kinderen in het huis, maar zeker ook met de dieren die in het huis wonen.

Citaat De avonturen van Pinkeltje: blz 7:
Alle grote mensen zeiden dat het hondenweer was en dat ze het nooit zo hard hadden zien regenen. De hele lucht zat vol met dikke, zwarte wolken en de wind maakte hoge golven in het water van de vaart.
Brr, zeiden de mensen, we blijven maar binnen. En de moeders zeiden tegen de kinderen: Speel maar lekker in huis, want buiten word je kletsnat....'
In de vaart dreef een groot groen blad. het was een kastanjeblad en het werd voortgeduwd door de wind. Op dat kastanjebladzat een piepklein mannetje met een blauwe puntmuts op. Hij had een rood hemd aan en een blauwe broek. Het mannetje had een witte baard en heette Pinkeltje.
Pinkeltje kon gemakkelijk op het grote kastanjeblad blijven zitten, want hij was heel klein, even klein als jouw pink. Toch was Pinkeltje wel bang dat hij in het water zou glijden en daarom hield hij zich stevig vast aan de steel van het blad.
Wat een verschrikkelijke storm! Ik heb geen droge draad meer aan mijn lijf, mopperde hij.
Ik moet op de kant zien te komen. Ik zit nu al dagen op dit blad en ik heb honger! Wat was er gebeurd, denk je? Hoe kwam het dat Pinkeltje daar maar op dat blad in het water zat?

Pinkeltje is mijn jeugdheld. Als klein meisje ben ik, na het lezen van de boeken, als Pinkeltje naar een feestje van school gegaan.
Nou hou ik van lezen en ik vind als kinderboekenliefhebber dat Pinkeltje zeker in je kast moet staan.
Dick Laan heeft meerdere Pinkeltje boeken geschreven, waarvan ik er 34 in de kast heb staan. Ik heb ze nog niet allemaal gelezen, maar als je ergens begint dan maar met het eerste boek van de serie.
Dick Laan heeft een ongekende fantasie die Pinkeltje van alles laat beleven, hij spreekt dan ook regelmatig met Pinkeltje af om te praten over de nieuwe avonturen die hij over hem schrijft.
NU ben ik 32 en net moeder geworden en ik vind het leuk om af en toe eens Pinkeltje tussendoor te lezen.
Er zit veel humor in de boeken en Pinkeltje haalt natuurlijk geregeld kattenkwaad uit.
De boeken lezen lekker weg en ze zijn zo uit.


Je kunt de Pinkeltje serie al voorlezen aan kinderen van vijf jaar.