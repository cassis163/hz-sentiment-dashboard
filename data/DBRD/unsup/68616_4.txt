Met Alleen voor jou heeft schrijver en journalist Luke Allnutt zijn debuutroman geschreven. ‘Een verhaal over liefde, verlies en hoop – zelfs als alles tegenzit’, aldus de cover. Allnutt komt oorspronkelijk uit Groot-Brittannië, maar woont en werkt sinds 1998 in Praag. Eerder schreef hij een ebook geïnspireerd door zijn vader die is overleden aan een hersentumor. Zelf kreeg hij ook te maken met deze vreselijke ziekte, maar is gelukkig inmiddels genezen.

In Alleen voor jou maken we kennis met Rob en Anna. Ze hebben er heel wat voor over moeten hebben om zwanger te raken en als hun zoontje Jack geboren wordt, kunnen ze hun geluk niet op. Ze zijn compleet, hebben financieel hun zaakjes op orde en wonen in een prachtig huis in Londen. Maar dan gaat het mis. Anna heeft het vermoeden dat er iets mis is met Jack wanneer hij steeds meer kleine ongelukjes krijgt waarbij hij valt. Na vele onderzoeken blijkt Anna helaas gelijk te hebben. Hun vijfjarige zoontje Jack heeft een hersentumor.

De opbouw van het boek is erg goed. Het steekt goed in elkaar doordat het is opgebouwd in drie delen. Het verhaal begint in het heden, waarbij de grimmige, duistere sfeer waarin Rob zich bevindt duidelijk naar voren komt. Zonder dat je als lezer weet wat er aan de hand is, krijg je al snel een vermoeden. Vervolgens neemt de schrijver ons mee terug naar het verleden. Het moment waarop ze weten dat er met Jack iets mis is en de molen van ziekenhuisbezoeken langzaam gaat draaien, wordt afgewisseld met stukjes over hoe ze elkaar hebben ontmoet en een leven hebben opgebouwd. Het verhaal ontwikkelt zich langzaam naar een punt waarvan je al vanaf het eerste hoofdstuk weet dat het eraan zit te komen. Het laatste deel van het boek wordt gebruikt om het verhaal goed af te sluiten. Niets wordt afgeraffeld, maar alle losse eindjes komen bij elkaar en er is ruimte voor ontwikkeling van de personages en het inleven in de emoties van Rob en Anna.

Het is een tragisch verhaal en zo triest dat je het eigenlijk zo snel mogelijk uit wilt lezen. De beklemmende sfeer van het boek grijpt erg aan. De auteur heeft ongetwijfeld zijn eigen ervaringen en gevoelens in dit boek kunnen leggen, want dit is moeilijk te verzinnen. De sfeer en gevoelens komen tijdens het lezen behoorlijk binnen. Allnutt maakt het niet mooier dan het is wanneer de verschillende heftige thema’s voorbijkomen. Zoals alcoholmisbruik, verdriet, de druk op je relatie als je een ziek kind hebt, schuldgevoel, zelfmedelijden en uiteindelijk vergeving. Ze komen allemaal voorbij en niet op een mooie poëtische manier, maar gewoon keihard en realistisch. Allnutt schrijft het letterlijk op zoals het is, of zoals je zou denken dat het zou zijn.

De oorspronkelijke titel van het boek, We own the sky, komt in het boek met de vertaling ‘de lucht is van ons’ regelmatig terug. Jammer dat er besloten is om dat niet als titel te gebruiken, want het speelt een hele grote rol in het verhaal. De gekozen titel maakt het boek helaas wat minder origineel, omdat je tegenwoordig regelmatig romans tegenkomt met ‘voor jou’ in de titel. Waarschijnlijk slaat de titel op de website met foto’s die Rob voor zijn zoontje maakt. Die gedachte is dan wel weer erg mooi.

Maar los daarvan is Alleen voor jou een verhaal dat je weer met beide benen op de grond zet. Het zet aan het denken en hoe cliché het ook is, het maakt je dankbaar. Het is een realistisch geschreven verhaal dat ondanks de tragische gebeurtenissen echt de moeite waard is om te lezen. Sommige stukken zijn naar en verdrietig en de sfeer is grimmig, maar het laat ook zien dat er hoop is en ruimte om jezelf en anderen te kunnen vergeven.