Het gebeurt niet vaak dat een (prenten-)boek me zo raakt dat de tranen over mijn wangen rollen en me nog dagenlang bezighoudt. Dat deed “Overal en Ergens” met me. Ik had het boek al vanuit verschillende hoeken aangeraden gekregen (wat ik al een bijzonder voorteken vond) en niemand had iets teveel gezegd. Mijn vrienden niet, maar zeker ook de schrijver en de illustrator van dit uniek prachtige boek niet. Met trefzekere en poëtische woorden heeft Pimm van Hest een verhaal geschreven waarin geen woord te veel staat, maar waarin tegelijkertijd een leven aan woorden opgesloten ligt. Het verhaal gaat over de dood, over een meisje die haar moeder verliest en na haar dood naar haar moeder op zoek gaat (“Als je me zoekt, lieve schat, dan zul je me vinden.”), maar nog veel meer dan dat, is het een verhaal over kracht, hoop, doorzettingsvermogen en onvoorwaardelijke liefde. Hoe bijzonder is dat: een verhaal over de dood dat resoneert in hoop en kracht en liefde! De illustratrice Sassafras De Bruyn weet de tekst, met haar schilderachtig mooie beelden naar een nog hoger niveau te tillen. De composities van haar beelden, de symboliek én de kracht die ervan uitgaan imponeren en zijn bijna voelbaar, door het boek heen. Je voelt gewoon dat de schrijver en de illustrator het beste in elkaar naar boven hebben gehaald en samen een boek hebben gemaakt dat ontegenzeglijk meteen al een moderne klassieker is en dat zeker het komende jaar de nodige prijzen zal gaan winnen: dan kán niet anders en zou méér dan terecht zijn!

Ik heb het voorgelezen aan onze 2 zoons (van 6 en 9) en het opende op een prachtige manier een gesprek over de dood, over hoe we onze dierbaren levend kunnen houden. Het verhaal biedt een opening tot een gesprek én geeft ruimte tot eigen invulling. Het heeft ons allen geraakt! Ik zal dit boek zeker de komende jaren cadeau doen: aan ouders met kinderen, maar zéker ook aan onze vrienden. Hoe vaak komt er een boek voorbij dat zowel kinderen als volwassenen weet te raken en beiden aanzet tot nadenken?! Zelden! En daarom is dit boek ook zeldzaam mooi, prachtig, gevoelig en uniek. Als ik het 6 sterren kon geven dan kreeg het boek 6 sterren! Ik raad “Overal en Ergens” iedereen aan!