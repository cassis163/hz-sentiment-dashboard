Vijf vrienden komen ieder weekend samen in het Chalet dat in de tuin staat bij de ouders van Frits. Ze drinken een biertje, roken een joint en kijken naar gangster films. Ze vinden het leven maar saai.
Een film over een wraakactie brengt de vrienden op het idee om wraak te nemen op een leraar die volgens Maurice het altijd op hem voorzien heeft. Nadat ze de auto van deze leraar in brand hebben gestoken zitten ze vol adrenaline. Het geeft ze een kick en ze besluiten dat ieder van hen een plan voor een wraakactie op papier mag schrijven. Deze worden door middel van loting uitgevoerd. Al gauw dreigen de wraakacties uit de hand te lopen, totdat het bijna verkeerd afloopt…

De boeken van Helen Vreeswijk stellen keer op keer een onderwerp aan de kaak waar vooral de jeugd iets van kan leren. Dit maakt dat ik deze boeken graag lees.
De Kick is een boeiend boek. Door het prettige lettertype en de fijne schrijfstijl leest het als een trein. Het onderwerp vond ik minder interessant dan de andere onderwerpen waarover Helen geschreven heeft maar het zal beslist de boodschap aan de jongeren geven wat ze voor ogen had.
Apart detail vond ik de rol in het boek, voor de schrijfster zelf. Ik ben dan ook benieuwd of meer mensen dit opgevallen is.
Het einde van het boek had wat mij betreft iets minder “snel” mogen zijn. De scènes werden dusdanig hectisch geschreven dat het rommelig werd. Het leek wel of het boek af moest. Anders kan ik het niet omschrijven.
Maar ondanks dat hou ik van de boeken van Helen Vreeswijk.