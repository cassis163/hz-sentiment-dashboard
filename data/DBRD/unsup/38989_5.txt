De proloog geeft je een kleine blik in de toekomst, die mij benieuwd maakte naar wat er gebeurd was. Jennifer Murgia wist mij vanaf het eerste begin te verrassen. Ik had een bepaald beeld van de personages door de proloog en het begin van het eerste hoofdstuk, maar na enkele pagina's merkte ik dat dit beeld niet klopte, het verhaal was niet zo voorspelbaar dan ik in eerste instantie dacht en ik was hierdoor aangenaam verrast.

De tegenstelling tussen de leerlingen op school wordt goed beschreven. De 'populaire' groep behandelt Chase alsof hij minderwaardig is, vooral Shane, het vriendje van Evie en de leider van de groep. Ik vond Shane goed beschreven, hij is een rijke en populaire jongen, maar heeft een onsympathiek karakter. Hij kijkt neer op anderen die niet aan zijn maatstaven voldoen en dat laat hij ook duidelijk merken.

"Maar Shane kreeg het altijd voor elkaar om mensen dingen tegen hun zin in te laten doen. Hij kreeg het altijd voor elkaar om mensen te laten praten, ook al hadden ze gezworen dat niet te doen." (Pagina 47).

Je leert de twee hoofdpersonages van het verhaal, Chase en Evie, goed kennen. De karakters zijn uitgebreid beschreven en je leert wat hen bezig houdt in het leven. Chase is een sympathieke jongen die zijn eigen gang gaat en zich niets probeert aan te trekken van anderen. Hij is tot over z'n oren verliefd op de onbereikbare Evie. Evie is een lief meisje, dat zich helaas teveel laat beïnvloeden door anderen en haar angst om tegen de groep waartoe zij behoort in te gaan en maakt daardoor verkeerde keuzes. Ik had haar het liefst door elkaar geschud en haar gezegd dat ze voor zichzelf moet kiezen en niet haar leven moet laten leiden door anderen, ongeacht de gevolgen.

Als Chase en Evie elkaar beter leren kennen, blijkt dat ze vergelijkbare problemen hebben. Ze groeien steeds verder naar elkaar toe, ze begrijpen elkaar en ze beginnen gevoelens voor elkaar te krijgen. Shane komt hier achter en het loopt uit op een confrontatie tussen Shane en Chase. Chase besluit echter om niet het spelletje mee te spelen dat Shane in gedachten heeft. Dit heeft echter enorme consequenties voor zowel Chase als Evie.

Niet volgens het script is een erg goed verhaal dat serieuze zaken bespreekt. Het is niet allemaal rozengeur en maneschijn, Jennifer Murgia laat zien hoe hard leerlingen tegen elkaar kunnen zijn op school en dat ingaan tegen leerlingen die de macht hebben op school serieuze consequenties kan hebben. Maar de schrijfster laat ook zien hoe hard het dagelijks leven van tieners kan zijn buiten het schoolleven. Daarnaast spelen ook liefde en verliefd zijn/worden spelen een belangrijke rol in het verhaal, het verhaal heeft een paar mooie, ontroerende en tedere momenten, waarbij ik tijdens het lezen een glimlach op m’n gezicht had. Tegen het einde loopt de spanning bijna ondraaglijk op en je wilt weten hoe het gaat aflopen tussen Shane, Chase en Evie. En wat een ongelofelijk einde heeft het verhaal uiteindelijk! Ik was compleet verrast, dit had ik niet zien aankomen!

Ik vind Niet volgens het script een absolute aanrader, een boek dat vooral leerlingen van het middelbaar onderwijs zouden moeten lezen vanwege de thema's die behandeld worden. Het is echter ook voor volwassenen een mooi en intens verhaal om te lezen. Het boek geeft mij als volwassene erg weten te raken. Ik geef Niet volgens het script graag 5 sterren.