Het is een verhaal over een jongetje van anderhalve millimeter groot, voor wie de boom, waar hij geboren is, de wereld is. Hij heeft een bijzonder slimme vader en heel lieve moeder.
Maar natuurlijk zijn er ook nare, slechte mensen en het is die groep die ervoor zorgt dat Tobie, zijn vader en zijn moeder naar de Ondertakken worden verbannen. De dood van zijn rijke oma zorgt ervoor dat ze terugkeren naar de Kruin, maar helaas worden ze betrapt en gevangen genomen. Door een slimmigheidje van zijn vader kan Tobie ontsnappen en komt hij uiteindelijk uit in het grasland onder de boom, bij de Gladhuiden in de veronderstelling dat zijn ouders ter dood zijn gebracht. Het boek eindigt als Tobie te horen krijgt dat dat laatste niet gebeurd is en zijn ouders, in gevangenschap weliswaar, nog leven.

Het is een leuk, origineel verhaal, met hele slechte, hele goede en enkele raadselachtige personages. Er is niet veel fantasie voor nodig om in de boom de wereld te zien en de mensheid en zijn leiders te herkennen in de milliputters.