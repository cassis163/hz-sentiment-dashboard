Wessel Stols is een egoïstische klootzak, die avonturen beleeft in en om Europa als een Kuifje in een universum van seks, geweld, oorlog en bedrog. Tjonge wat maakt die man veel mee en wat gebeurt er sowieso veel in dit boek: de moord op Pim Fortuijn, 'die kale dandy' - die verder alleen maar zijdelings aan bod komt - via Brussel on Line (World Online), schilderijensmokkel uit Rusland, de ramp met de MH17 en dan vergeet ik vast nog iets. Stols, reclameman, die veel geld verliest met het failliet gaan van Brussel on line (WOL), ontdekt de lucratieve wereld van schilderijensmokkel en legt het in die hoedanigheid aan met een Russisch mokkel dat 15 jonger is dan hijzelf. Dat avontuur mislukt ook (de schilderijensmokkel wordt hem onmogelijk gemaakt en zijn Russische vriendin, die graag met hem zou willen trouwen, legt het aan met een stinkendrijke - bekeerde? - homofiele vriend van Stols) en dat komt hem later nog duur te staan. Zijn relatie met Friedl, zijn jeugdliefde speelt op de achtergrond mee; bij hem althans, want Friedl zou deze relatie graag wat meer op de voorgrond hebben gehad. Hier manifesteert zich de egoïstische klootzak voor het eerst; hoewel Friedl zijn liefde is, zijn vrouw, interesseert hij zich maar bar weinig voor haar. Friedl, die probeert zwanger te worden, graag een kind van Wessel Stols zou willen hebben, krijgt niet eens de aandacht die ze, op grond van zijn zogenaamde liefde voor haar, van hem verdient. En passant neukt hij ook nog wat rond, nadat Friedl voor een adempauze is teruggekeerd naar Nederland. Stols wordt de politiek in geluld door bevriende politici van sociaal democratische signatuur en houdt een geïmproviseerde toespraak in Oekraïne op het Maidanplein en houdt de Oekraieners de worst van vrijheid, democratie en andere geneugten van toetreden tot de Europese gemeenschap voor. Ook dit breekt hem later op.
Het boek lezen (of luisteren) is ook al de moeite waard om eens te lezen hoe arrogant het westen zich opstelt tegenover Rusland en te horen uit de mond van Poubelle, een Russische strijder, hoe de waarheid over wie in de wereld de kwade genius is kan verschillen.
En de titel? Wessel Stols is ook voortdurend de gemankeerde schrijver die zijns ondanks andere avonturen moet meemaken en ergens in het begin van het boek, vatte hij het plan op om een boek te gaan schrijven over Eugène Poubelle, de prefect van Parijs, die de grondlegger van de reinigingsdienst zou kunnen worden genoemd. Heel lang vroeg ik me af waarom het boek deze titel had meegekregen, tot de Russische strijder met de eigenaardige Franse naam op de proppen kwam. Tja. Maar welke titel had het boek dan moeten krijgen?
Er gebeurt veel, misschien zelfs wel te veel, maar als je de tijd hebt, is het de moeite waard om dit boek te lezen. Of te luisteren (in de file onderweg naar Zuid-Europa). Want Rik van de Westelaken leest dit boek uitstekend voor.