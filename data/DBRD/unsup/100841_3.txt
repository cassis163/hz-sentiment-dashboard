Deze schrijver kende ik al van zijn boeiende boek ‘Vernon God Little‘. Hierdoor wist ik ook dat ik zeker geen conventioneel, laagdrempelig boek hoefde te verwachten. Dat bleek ook al snel bij dit boekwerkje, klaarblijkelijk uitgebracht in een serie horrorverhalen. De schrijfstijl van Pierre is weerbarstig, vol met overstuurde metaforen en eigenzinnige observaties. Ik denk dat alleen hierdoor al de grote massa al snel zou afhaken bij Pierre.

Het verhaal dat in dit boek wordt verteld is echter prikkelend. Alles draait om Ariel Panek, een succesvolle IT-nerd, die met zijn vliegtuig strandt en de nacht moet doorbrengen in een hotel. Omdat alles al is volgeboekt belandt hij in een buitenissig pension aan de kust, gehuld in de mist. Even nevelig zijn Ariel’s ervaringen in dit pension: volledig afgesneden van de buitenwereld probeert hij contact te leggen met zijn vriendin Zeva, die hem zou afhalen op het vliegveld. En intussen maakt hij kennis met de buitenissige familie The Borders. Van hieruit wordt al snel alles gekker en gekker. Dit alles leidt tot een -in ieder geval voor mij- vrij verrassende ontknoping. Niet alles is even geloofwaardig en sommige passages zijn ronduit lastig te begrijpen, maar toch is dit boek hiermee zeker de moeite waard.