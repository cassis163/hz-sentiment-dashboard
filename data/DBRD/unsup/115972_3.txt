De Zweedse HÃ¥kan Nesser is auteur van een aantal succesvolle detectivereeksen (Van Veeteren, Inspecteur Barbarotti), met in vrijwel elk jaar wel een nieuw deel. Het jaar 2017 bewaarde hij voor een heel ander soort publicatie, het kleinood De memoires van Norton, filosoof en hond. Het volgt de jaren 2004 tot 2014 van Rhodesian Ridgeback Norton (Kierkegaard), het huisdier en de beste vriend van de auteur en zijn vrouw.
Het boekje bevat 90 bladzijden, waarvan een deel is gereserveerd voor de uitgebreide beschrijvingen van de spannende series van Nesser. Met grote letters en illustraties tussendoor blijft er niet veel tekst over om Nortons verhaal te vertellen. En dat is maar goed ook, want in een hondenleven gebeuren niet altijd veel memorabele dingen. Norton beleeft nog best spannnende avonturen, vooral vanwege de veelvuldige reizen en verhuizingen van zijn baasjes. Nesser trekt zich voor het schrijven van een boek graag maandenlang terug in afgelegen en rustige omgevingen en dan gaat Norton mee, om tijdens langs wandelingen over de heide mee te denken over plotlijnen.
Norton heeft een vriendelijke hondenstem. Het is een alleraardigste hond van het ras Rhodesian Ridgeback, gezellig naar soortgenoten, best blij met (vreemde) mensen om hem heen, maar ook altijd wel oplettend en een beetje waaks op zijn tijd. De slimste is hij wellicht niet, dat laat hij graag aan anderen over. Maar peinzen over de betekenis van het leven en waardevolle levenslessen doet hij graag. Hij ontmoet mensen, dieren, doet ontdekkingen, lost dilemma's op en helpt zijn baas de weg te vinden, over die hei, maar ook in het leven.
De memoires van Norton, filosoof en hond is een schattig en mooi uitgevoerd boekje, door de toon en stijl ook prima geschikt voor de wat jongere lezers. Pas dan wel even op, want het bevat ook verdrietige passages. Voor de algemene lezer is het wellicht wat te licht en luchtig. Voor de hondenliefhebber en de Nesser-fan is dit een musthave en een leuk december-cadeau.