Deze recensie is gebaseerd op het luisterboek en luisteren is een heel andere beleving van een boek dan lezen.

Wat er bijzonder fijn aan is, is dat Sonja Barend zelf voorleest. Ze heeft een warme, rustige stem en natuurlijk kan zij de gepaste emoties en intonaties weergeven zoals de schrijver, zijzelf dus, ze bedoeld heeft. Haar stem roept ook goeie herinneringen op: samen met de ouders rond het televisietoestel om naar haar praatprogramma te kijken.

Wat minder is aan een luisterboek, is dat het makkelijk is om af en toe een stukje te missen. Dwalen je gedachten af bij het lezen van een gewoon boek, dan doe je daarna gewoon voort bij de regel waar je gebleven was. Bij een luisterboek moet je terugspoelen en dat is altijd te ver of net niet ver genoeg, nooit gepast.

Er is ook het gevoel van minder grip te hebben op het geheel, wellicht  doordat je als luisteraar nooit zicht hebt gehad op hoofdstukken, alinea's of leestekens (zoals aanhalingstekens). Of met andere woorden: doordat je de woorden en zinnen nooit letterlijk in handen hebt gehad.

Dit is een boek over het leven van Sonja Barend en dat was zeker geen doorsnee leven, het was boeiend om te horen. Ze geeft zichzelf bloot, je voelt meteen dat wat ze zegt echt is, en dat is heel dapper en mooi.

Zeker de verhalen uit haar kindertijd en jeugd zijn de moeite van het aandachtig beluisteren waard. De zoektocht naar en vragen over haar vader waren heel sterk. (Ik dacht eigenlijk dat het boek alleen daarover zou gaan.) Ook de niet altijd even eenvoudige moeder-dochterrelatie is een bepalend thema in dit boek - en in haar leven.

Ze vertelt ook veel andere zaken uit haar persoonlijke leven met man en kinderen, en over de relatie met haar moeder. Wie graag meer te weten komt over het persoonlijke  (liefdes)leven van bekende mensen, zal dit ook fijn om te lezen/beluisteren vinden.

Verder is het boek heel anekdotisch opgebouwd, niet alleen over de aspecten van haar leven, maar ook met enkele uitweidingen over bijvoorbeeld Aung San Suu Kyi en Theo Van Gogh. Het is natuurlijk onmogelijk om een heel leven weer te geven in een boek, maar dit was af en toe een beetje te fragmentarisch.

Dat het verhaal zich niet chronologisch afspeelt, is dan weer een pluspunt, zo zit er veel meer afwisseling in het verhaal en blijft het de lezer/luisteraar verrassen.

Dit is gewoon een goed boek over het leven van een bekende dame. Het verveelt niet, je komt veel te weten over het leven van deze bijzondere vrouw.