Ik zit zelf ‘in het spectrum’ en heb al veel boeken over autisme (ASS – Autisme Spectrum Syndroom) gelezen. Elk boek is uniek en meestal ook het lezen waard, maar dit boek springt er wel uit. De auteur heeft zelf een zoon met ASS en heeft ervaring met het computerspelletje Minecraft dat hij met zijn zoon(s) speelt en waardoor hij meer contact kon krijgen met zijn autistische zoon. Daar is dit boek op gebaseerd en wat is het de moeite waard! De hoofdpersoon – Alex – vertelt in de ik-vorm hoe zijn huwelijk spaak lijkt te lopen omdat het onder grote druk staat omdat hun zoon ASS heeft. Het komt er op neer dat hij zijn zoon ziet als lastig en moeilijk en door al die negatieve gebeurtenissen niet meer de echte persoon achter zijn zoontje Sam kan zien. Maar dan is er Minecraft en verandert er iets in hun wereld. Je ziet zowel Alex als Sam groeien, maar ook hun relatie groeit. Het is zo mooi neergezet, zo intiem bijna dat het je niet anders kan dan raken. Dit is echt een aanrader.