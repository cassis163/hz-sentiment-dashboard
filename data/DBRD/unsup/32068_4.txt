Naast het schrijven van boeken, werkt Els Ruiters enkele dagen per week bij een reclame-bureau en ze heeft een kleine grafische studio. Ze debuteerde in 2005 met een jeugdboek en bleef daarna schrijven. Inmiddels zijn er zowel jeugdboeken (8+) als chicklits (15+) van haar hand verschenen en heeft ze zich met het spannende boek Geraakt (juni 2012) op het thrillergenre gestort. In haar vrije tijd houdt ze van saxofoon spelen, films kijken, lezen en wandelen. Kortom: een veelzijdig type.

Zoals gezegd, is Els Ruiters met Geraakt een nieuw pad ingeslagen, namelijk het schrijven van thrillers. En wat mij betreft is dat geen verkeerde keuze geweest. De lezer ontmoet Ava van Amstel, een capabele, harde, intelligente politievrouw. Wanneer haar partner (waarmee ze ook een privé-relatie heeft gehad) bij een ongeluk zwaar gewond raakt, krijgt ze de jonge, onervaren Robert Welsman als hulp toegewezen. Het tweetal wordt gelijk in het diepe gegooid wanneer ze de verdwijning van de 15-jarige Merel Opdam moeten oplossen; een zaak die moeilijker lijkt dan in eerste instantie wordt gedacht. Wie is de echte Merel? Het zachtzinnige meisje zoals ze door haar moeder wordt neergezet of de populaire bitch zoals haar schoolgenoten haar zien? Het verhaal wordt nog ingewikkelder wanneer de verdwijning een moord blijkt te zijn. Ava en Robert moeten alle zeilen bijzetten en privéproblemen aan de kant zetten om licht in de duisternis te krijgen. Duisternis die nog donkerder en verwarrender wordt, wanneer ook de vader van Merel vermoord wordt voordat ze hem over zijn dochter kunnen spreken. Wat is er in vredesnaam met de familie Opdam aan de hand?

Geraakt heeft mij aangenaam verrast. Het totaalplaatje zit prima in elkaar: het is een zeer verzorgd boek geworden met een mooie, treffende cover, een goed verhaal met sterke karakters, een goede spanningsopbouw en een gruwelijk plot. Het taalgebruik is beeldend en toegankelijk en nodigt uit om in de geschiedenis van Merel te duiken en Ava te volgen op haar weg om de waarheid boven water te halen. Daarbij worden de hoofdpersonen geloofwaardig neergezet, met hun sterke punten maar ook met hun onhebbelijkheden, waardoor ze levensecht overkomen en zo je verbeelding inspringen. Ik ben heel benieuwd hoe het verder gaat met Ava en Robert. Ik heb begrepen dat het manuscript van het vervolg bij de uitgever ligt. Laat maar doorkomen!