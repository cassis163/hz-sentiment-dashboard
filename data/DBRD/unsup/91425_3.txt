"Laat de kinderen tot mij komen" krijgt op de kaft het predicaat ‘literaire thriller’, maar eigenlijk gaat het gewoon om een spannende, degelijk geschreven roman! Alles draait om enkele gruwelijke, rituele moorden die gepleegd worden in de kerstperiode 2007. Hoofdinspecteur Rolf Gordon Lykke en zijn team moeten een race tegen de klok voeren om de moordenaar te vinden, die zijn lugubere hoogtepunt op kerstavond gepland zou hebben. De plot zit knap in elkaar, met verrassende wendingen tot het einde. Rolf Gordon Lykke wordt neergezet als de typische, spitsvondige, gestresseerde inspecteur, die af te rekenen krijgt met weerbarstige oversten en de nodige privéperikelen met zijn jonge vrouw en dochter. Hij is immers bezeten van zijn werk. Waar hebben we dit nog gehoord? Wallander? Sejer? Witse? Noem maar op…, de typische romaninspecteur dus. Echt origineel of uniek kunnen we deze roman dus niet noemen, maar het is wel een boeiend, vlot boek voor wie op zoek is naar het nodige (ont)spannend leesplezier. Niet meer of niet minder!