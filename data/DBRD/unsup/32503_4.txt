‘Verlovingstijd’, Maarten ’t Hart.

Mijn aversie laten varen.

Maarten 't Hart, wie heeft niet van hem gehoord.
De herinnering aan ‘Een vlucht regenwulpen’ ligt in een uithoek van mijn brein opgeslagen. In de loop der jaren heb ik niet de behoefte gevoeld om de herinnering daar op te halen, decennia geleden heb ik het boek gelezen en de zucht naar meer bleef achterwege. Dank zij krant en televisie werd Maarten ’t Hart terugkerend nieuws voor mij, hetzij als Maarten, hetzij als Maartje, hetzij als bioloog en altijd met een eigenzinnige kijk op de wereld en zijn passanten. Ik liep daardoor niet sneller naar boekhandel of bibliotheek voor zijn boeken, beter gezegd voor zijn boeken liep ik helmaal niet! Tijdens mijn werkzaamheden als vrijwilliger in de mediatheek van een middelbare school stond ik eens met een stapel boeken voor de uitleenkast. Eén van de boeken in de stapel bleek ‘Verlovingstijd’ van Maarten 't Hart.
Ik liet niet na om tegen een collega een negatieve opmerking aan het adres van 't Hart te plaatsen. De collega reageerde, anders dan ik had verwacht, erg enthousiast bij de gedachte aan de schrijver.
Zij vond ‘Verlovingstijd’ een boeiend boek. Mijn collega is een bijzonder aardige vrouw, hetgeen mij tot nadenken stemde en haar mening gaf uiteindelijk de doorslag om het boek niet, zoals bedoeld, terug in de kast te plaatsen maar het mee naar huis te nemen.
Ik heb er geen spijt van het boek gelezen te hebben. Sterker nog, ik vond het behoorlijk jammer dat ik het boek bijna uit had en ik heb mijn leestempo bij de laatste hoofdstukken met opzet licht vertraagd. Ik had geen idee dat Maarten 't Hart gevoelens van wanhoop en twijfel zo fraai en diepgaand kan verwoorden. Het verhaal over de vriendschap en het verraad tussen twee jongens/mannen vond ik op momenten diep ontroeren. De kennismaking van de hoofdpersoon met klassieke muziek, zonder te weten om welke muziek het gaat, vind ik werkelijk prachtig in ‘beeld’ gebracht. Mijn aversie tegen de boeken van Maarten 't Hart heb ik dank zij ‘Verlovingstijd’ laten varen.
‘De jakobsladder’ en ‘Het woeden der gehele wereld’, net als het uit het brein opgediepte ‘Een vlucht regenwulpen’, staan klaar om gelezen te worden.