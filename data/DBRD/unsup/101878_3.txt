Voordat Gregg Hurwitz aan het boek Orphan X begon te schrijven, had hij al diverse stadia van het schrijverschap doorlopen. Zo heeft de in Los Angeles wonende auteur zestien standalone boeken uitgebracht en scripts geschreven voor televisie series en speelfilms. Daarnaast heeft Hurwitz naam gemaakt als schrijver van comics, zoals Wolverine en Batman. Voor de boeken in zijn reeks van Orphan X, waarvan De Nergensman het nieuwste deel is, heeft hij een mengeling van alle onderdelen samengevoegd in de hoofdpersoon Evan Smoak, waardoor deze soms een vorm van ongeloofwaardigheid over zich krijgt.

Evan Smoak is op jonge leeftijd toegetreden tot het Orphan-X-project, een zeer geheim trainingsprogramma van geheim agenten. Als dit project ter ziele is, gaat Evan als Nowhere Man verder om mensen te helpen, die door niemand anders geholpen worden. Maar dan heeft Evan zelf hulp nodig als hij in een val wordt gelokt en verdoofd wordt ontvoerd. Wanneer hij bijkomt, blijkt hij in een kamer opgesloten te zijn en heeft hij geen idee wie achter deze actie zit. Als blijkt dat hij in een zwaarbewaakte villa zit, moet hij al zijn kennis en overlevingsdrang aanwenden om dit tot een goed einde te kunnen brengen.

De Nergensman is een verhaal waarbij, ongewild, zijn verleden een bijzonder groot blok aan het been van Evan Smoak blijkt te zijn. Zijn oude organisatie heeft besloten om na te zijn opgedoekt, alle geheim agenten te zullen doden en met name Smoak is een belangrijk doelwit. Deze achtervolging en zoektocht is een onderdeel van het verhaal, maar het grote deel gaat over de ontvoering en de manier waarop Evan probeert te ontsnappen. Deze ontvoering is echter datgene wat het verhaal traag maakt. Doordat Hurwitz te veel probeert om de subtiele vijandigheid van zijn ontvoerder en van Evan Smoak uit te werken wordt het verhaal traag en zeker niet spannend. De ontsnappingspogingen en de daar opvolgende represailles van zijn ontvoerder worden te uitvoerig uitgewerkt.

Hurwitz is een schrijver die het verhaal wel heel goed op papier weet te zetten en zijn hoofdpersonage mooi maar soms ook wel kwetsbaar weet te omschrijven. Iets wat hij met de tegenstanders van Evan veel minder weet te doen. Hun wreedheden zijn wel breed uitgemeten maar verder dan een vlakke omschrijving van het personage komt de auteur niet. 

Als de vechtsc√®nes toenemen en de ontvoering tot een beslissend punt komen, wordt de geloofwaardigheid van het verhaal danig op de proef gesteld en de schrijver kan dit met hangen en wurgen net binnen het aanvaardbare houden. Wat hij echter niet binnen de perken heeft weten te houden, is de voorspelbaarheid van het boek. Dat maakt ook dat het maar zelden spannend wordt en de lezer voor verrassingen komt te staan. En met het openhouden van alle opties op een volgens deel, blijven te veel verhaallijnen niet afgewerkt.

De titel van het boek in de Engelse taal is The Nowhere Man en de vertaler, hier omgedoopt tot De Nergensman. Een vertaling waarbij men zich kan afvragen of er niets beters was te bedenken wat bij het verhaal past. Voor de Orpan X-serie is dit het tweede deel en wel vaker komt de schrijver dan op een punt om een definitieve route uit te stippelen waar hij met deze serie heen wil. Voor Gregg Hurwitz is het te hopen dat dit tweede deel niet synoniem is voor de verdere in de toekomst te verschijnen delen, want dan gaat hij waarschijnlijk vastlopen in zijn eigen personage.