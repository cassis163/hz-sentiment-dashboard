Met In Seizoenen schreef voormalig thrillerschrijfster Judith Visser een indringende roman, waarbij de nog jonge Annabel Wismar (59) te horen krijgt dat ze ongeneeslijk ziek is en door medisch falen niet langer meer geholpen kan worden. Ze besluit zich hier niet zomaar bij neer te leggen en haar heil bij dokters en ziekenhuizen in België te zoeken in de hoop op genezing. Het verhaal laat echter niet alleen de ervaringen en gevoelens van Annabel zien die diepgaand en meeslepend zijn, ook de emoties van haar zoon David worden heel duidelijk belicht. Hij besluit in te trekken bij zijn moeder en staat op die manier heel dicht bij het hele proces van afscheid nemen, maar ook de aftakeling en al het andere wat er bij een onvermijdelijk en onafwendbaar lot hoort. Hoe gaat hij om met de ziekte en aanstaande dood van zijn moeder?

In Seizoenen is voor Visser de overgang van het thrillergenre naar het literaire genre. Een overstap die de auteur zo op het oog naadloos en moeiteloos heeft gemaakt. Ze is er absoluut in geslaagd om de gevoelens van de personages op een integere en geloofwaardige manier op papier te zetten, waarbij ze de rauwe werkelijkheid niet schuwt, maar ook niet sentimenteel wordt. Ze behoudt een prachtige balans ondanks emoties die elkaar soms in een rap tempo afwisselen, terwijl de tijd tegelijkertijd tergend langzaam lijkt te verlopen.

Visser laat in haar roman zien hoe acceptatie, verlies, afscheid, vergeving en liefde allemaal horen bij het proces van leven en sterven. Hoe toekomst en verleden vechten om een plek in het heden. Indringend, meeslepend en bij tijd en wijle adembenemend. Een roman waarbij Visser zich heeft ontworsteld aan het thrillerschrijven en zich heeft laten meevoeren door een verhaal, waarbij woorden en zinnen schijnbaar moeiteloos op het papier zijn verschenen, aangespoord door een innerlijke stem die haar bij het schrijven van deze roman vooruit is gegaan.

Inhoud In Seizoen:
"Wat gebeurt er als je te horen krijgt dat je ernstig ziek bent en door nalatigheid van het ziekenhuis niet meer geholpen kunt worden? Dat je 'in seizoenen' moet gaan denken? Annabel Wismar (59) laat het er niet bij zitten en zoekt haar heil bij Belgische artsen, die haar nog wel willen behandelen. Haar zoon David twijfelt geen moment en trekt bij zijn moeder in om haar te verzorgen. Al snel blijkt dat David zo zijn eigen manier heeft om met de situatie om te gaan… In seizoenen is een boek over hoop en wanhoop, over het gevecht tussen vasthouden en loslaten. En hoe belangrijk wordt het verleden, wanneer er geen toekomst meer is?"

Aantal sterren: 4/5

plot 3/5
leesplezier 4/5
schrijfstijl 4/5
originaliteit 3/5