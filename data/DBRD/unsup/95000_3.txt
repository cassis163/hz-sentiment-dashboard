Zolang je bij me blijft is het vervolg op het boek Tot je weer ademenen kunt uit de serie ‘Julia en Jeremy’ van Jessica Winter. Het leven van Julia is nogal een rommeltje. Jeremy kent haar grote geheim en door de mishandeling thuis kan ze eigenlijk niet bij haar ouders blijven. Waar moet ze heen? Jeremy en zijn ouders vangen Julia tijdelijk op en er lijkt wat tussen de twee op te bloeien. Totdat Jeremy contact krijgt met zijn verleden, wat niet alleen zijn, maar ook Julia's wereld opnieuw op zijn kop zet.
Het verhaal van Winter is, in vergelijking met het eerste boek, minder geslaagd. Net als het eerste boek, bevat ook Zolang je bij me blijft langdradige stukken. Opnieuw worden de footballwedstrijden en -trainingen volledig beschreven, maar ook de kerkdiensten zijn uitgebreid, zo niet tot in detail in het boek te lezen. Het kerkelijke karakter komt daardoor nog duidelijker naar voren dan dat het in het eerste deel het geval was.
Net als het eerste verhaal is ook Zolang je bij me blijft een aangrijpend en emotioneel verhaal. Julia en Jeremy laten door het boek heen hun emoties de vrije loop en weten daardoor ook de lezer te bereiken. De twee hoofdpersonages maken flinke en heftige gebeurtenissen mee. Daarmee weet Jessica Winter een mooi verhaal neer te zetten, maar daardoor voelt het boek helaas soms wat onrealistisch aan. Het lijkt wel of Julia en Jeremy al het leed van de wereld over zich heen krijgen. Minder was misschien ook al goed geweest.
Het tweede deel van de serie Julia en Jeremy is veel meer een klassiek liefdesverhaal dan het eerste boek. Het lag er in het eerste deel al duimdik bovenop dat de twee een relatie zouden krijgen. Dat komt er in dit boek ook van. Het liefdesverhaal is echter wat clichématig en zoetsappig. Winter weet met de problemen van Julia en Jeremy een nieuwe draai aan jeugdboeken te geven, maar met de liefde blijft ze op het aloude en veelbeschreven pad. Helaas, want dit doet afbreuk aan de kwaliteit van het vervolg.
Met het tweede deel weet Winter nieuwe en originele problemen voor de twee hoofdpersonages te creëren. Daarmee laat ze opnieuw haar kwaliteit zien. Echter, de originaliteit is niet terug te vinden in het liefdesverhaal en doet daarmee afbreuk aan de kwaliteit van het boek en het leesplezier. Gecombineerd met de langdradige gesprekken en passages is dit tweede boek minder geslaagd dan het eerste.