De veelzijdige schrijfster Gaby Rasters (1975) begon haar schrijverscarrière met een crowdfundactie waardoor ze een boekencontract won en haar roman Herkenning werd uitgegeven. In 2016 volgde de trilogie Follow / Like / Share, waarbij de hoofdrolspelers ook op Facebook waren te volgen als echte personen. Met haar boek Nooit meer bang (2018) won ze in 2019 de Valentijnprijs en de publieksprijs. Voor 2019 staan er weer twee nieuwe boeken op de planning, waaronder een kinderboek.

Zoals de cover van Julia & Julia al doet vermoeden met het plaatje van een piano, is muziek van groot belang in deze spannende roman. We maken kennis met een Nederlandse Julia die ooit concertpianiste was maar nu pianodocente is. Ze heeft geen contact meer met haar ouders en leeft teruggetrokken. Als ze drie nieuwe leerlingen aanneemt die nieuwsgierig zijn naar haar verleden, besluit Julia dat het tijd is om te gaan onderzoeken wat er vroeger precies is gebeurd met haar zusje Anouk.

De hoofdstukken van de Nederlandse Julia worden afgewisseld met de verhaallijn van Julia in Australië. Zij is doof en geeft les op een school voor dove kinderen. Ze is getrouwd met Jake en is gelukkig. Het enige probleem dat ze heeft zijn de vreselijke dromen waarin een meisje haar iets duidelijk wil maken wat ze maar niet kan begrijpen. Een ouijabord helpt hen op weg bij de zoektocht naar Julia's verleden. Ze ontdekt dat toen ze klein was ze in therapie is geweest en ze besluit terug te gaan naar die therapeut om te kijken of ze een verklaring kan krijgen voor haar dromen. Het is een beslissing waar ze al snel spijt van krijgt.

Gedurende het boek wordt duidelijk dat de levens van beide Julia's met elkaar vervlochten zijn, maar hoe meer ze te weten komen hoe gevaarlijker het wordt. Wie is nog te vertrouwen?

Het is een verhaal dat goed is opgebouwd. Vanaf de eerste pagina weet de schrijfster de aandacht van de lezer te pakken en vast te houden. Door de afwisseling in hoofdstukken tussen beide Julia's wordt de spanning snel en duidelijk opgebouwd. Kleine stukjes informatie worden in de juiste dosering vrijgegeven en hoewel de lezer al snel een vermoeden zal hebben hoe het zit met de Julia's, blijkt de werkelijkheid toch net anders en nog grimmiger in elkaar te zitten dan verwacht. De ontknoping is dan wel wat vergezocht maar onmogelijk is het niet in een wereld waarin perfectie is gewenst.

Julia & Julia is een spannende roman, maar neigt toch behoorlijk naar een thriller door de acties die worden beschreven. Vooral tegen het einde is het soms best heftig. De porties feelgood en romantiek zijn er wel, maar de verhouding spanning is toch groter. Het is een roman met bijzondere thema's als muziek en doof zijn, alsmede ethiek omtrent streven naar perfectie.

Het boek is op een prettige wijze geschreven en de dialogen zijn goed neergezet. Opvallend zijn de kleine tussenstukjes van een onbekende helper. Het houdt direct verband met de dromen van de Australische Julia en brengt een kleine dosis paranormaal gebeuren in het verhaal. Toch is het niet zweverig, maar verklaard wordt het ook niet.

Het is Gaby Rasters gelukt om het boek erg mooi af te sluiten, na een paar pittige hoofdstukken weet ze het einde goed uit te werken. Voor de lezer is het alsof je naast deze mensen in de concertzaal zit, waarbij je de kracht van liefde en muziek voelt.  

Julia & Julia is een goed opgebouwde spannende roman, waarbij met elk hoofdstuk een stuk van het verhaal wordt vrijgegeven over een ongelofelijke geschiedenis waarbij jonge meisjes slachtoffer werden van de drang naar perfectie.