Het verhaal van Sophie en Frederick/Freddie gaat verder.

De jaloerse Freddie is als de dood dat zijn geliefde Sophie van hem afgesnoept gaat worden. Helaas werkt zijn jaloerse gedrag net dat scenario in de hand, want het geeft niet echt een blijk van vertrouwen als je vriendje zo heftig reageert.

Ook Freddie’s broer Eddie is een stoorzender in hun relatie. En dan bedoel ik er eentje met een zeer hoge creep-factor. Ik heb al veel zin gehad om tussen de pagina’s te kruipen om hem er eens goed van langs te geven. Ik hoop zo dat hij zijn verdiende loon nog wel krijgt in het volgende deel!

Zoals de titel doet vermoeden is dit deel emotioneler en rauwer dan het eerste deel. Hier komen de problemen en de dagelijkse bekommeringen meer kijken dan bij deel 1, waar er toch meer door een roze bril van verliefdheid gekeken werd en waar er een grote vakantie ingepland was. Dat zorgde voor meer plezier dan in dit deel. Dus hier hou je een echt hedendaags New Adult boek over, waar er meer naar de praktische en verantwoordelijke kanten van het leven gekeken wordt.
Uiteraard is er in dit deel evengoed tijd voor plezier! Voornamelijk op hun vaste uitgangsplek The Matrix. Ook de aanstaande bruiloft van Joshua en Madelon zorgt voor plezier, met name dan het geregel voor de vrijgezellenfeestjes.


Tussen dit alles moet Sophie echt bij zichzelf ten rade gaan of ze nog wel verder wil met iemand die haar blijkbaar niet (voldoende) kan vertrouwen. En haar zo het idee geeft dat hij haar niet kan nemen zoals ze is. En daarvoor heeft ze tijd nodig. Maar is dit een pauze in hun relatie of leidt dit tot een breuk?
Als er dan tijdens die pauze ook nog eens een andere hottie in het verhaal komt die achter Sophie aan zit, staat de toekomst van hun relatie meer dan ooit onder druk.

Willen ze nog wel met elkaar verder? Heeft het nog wel zin? En belangrijker: is hun liefde wel voldoende?