Wie heeft deze lugubere moord op zijn geweten?
Wat doe je als je nietsvermoedend je keuken binnenstapt en daar een hoofd op je keukentafel aantreft? David roept gelijk de hulp in van zijn zus, ex-rechercheur Isabel Dieudonné. Zij moet maar uitzoeken van wie het hoofd is en waarom het in zijn keuken is beland.

Als een thriller begint met de woorden ‘Het hoofd lag op tafel.’, weet je dat je een goede thriller te pakken hebt. In Hoofdzaak vertelt Mariska Overman het verhaal van Isabel. En David. En Peter. En de hele resem aan rechercheurs die allemaal hun uiterste best doen om de ‘hoofdzaak’ op te lossen.

Het hoofd lag op tafel. Op David’s tafel om precies te zijn. Ex-rechercheur en halfzus van David was als eerste ter plaatse. Het uitzonderlijke van de zaak is meteen duidelijk. Wanneer er dan plots geluid uit het hoofd komt wordt het al helemaal te gek.
Het ene na het andere spoor liep dood en de vragen bleven. Wie was de moordenaar? Wat was het motief? Waarom lag het hoofd op David’s tafel? Waarom was zij het slachtoffer?

Weken gingen voorbij zonder antwoorden. Maar dan blijkt de oplossing opeens dichterbij dan iedereen dacht.

Hoofdzaak was precies wat ik verwachtte; een denderende thriller. Een boek dat je van begin tot einde vasthoudt en niet meer loslaat.
Ondanks mijn haat-liefdeverhouding met ebooks, heb ik Hoofdzaak in ebook-vorm in zeer korte tijd uitgelezen. En ik moet eerlijk toegeven dat dat precies een gewoonte lijkt te worden met de boeken van De Crime Compagnie.

Vaak betrapte ik mezelf erop dat ik verder door dacht dan de personages zelf. Maar deze ontknoping had ik nooit zelf kunnen bedenken. Geen enkele haar op mijn hoofd heeft er ooit aan gedacht dat dit ook een mogelijke afloop zou kunnen zijn.

Voor al die triller-liefhebbers hier: lees Hoofdzaak!

Deze recensie verscheen ook op The World Of A Bookworm Blog