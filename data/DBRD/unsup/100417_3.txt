Olaf zijn leven wordt op zijn kop gezet als hij op een dag een foto krijgt toegestuurd. Afzender onbekend. Wanneer hij de foto bekijkt, ziet hij zichzelf staan, lachend, met een andere man. Wie die man is, is voor Olaf een raadsel. Hij herkent hem niet, en heeft ook geen idee waar deze foto is genomen. Zijn vrouw denkt dat het een grap is en dat hij het maar moet negeren. Maar dit lukt Olaf niet.

Hij gaat op onderzoek uit, en samen met Mila, een collega van Olaf, beginnen ze aan de zoektocht naar de man op de foto. De tocht leidt hen van Amsterdam naar Helsinki. Ze worden echter achtervolgt, en de rit wordt steeds gevaarlijker. Ook blijkt dat zijn vaak terugkerende nachtmerries wel eens de waarheid zou kunnen zijn. Niets is wat het lijkt…

“Vogelvrij” is de debuutthriller van Kasper van Beek. Een Nederlands boek met licht Scandinavische trekken.

Het boek ging erg spannend van start met de proloog. Dit deed mijn nieuwsgierigheid prikkelen om snel verder te lezen. Helaas verloor het boek gaandeweg meer en meer zijn spanning. Dit doordat het plot op een bepaald moment, tijdens de rit naar Helsinki, wat langdradig werd. Het plot op zich was goed bedacht en had zeker potentie om een uniek en spannend boek te worden, maar het kwam er nét niet uit.

Tegelijkertijd slaagde de Kasper van Beek er wel in om mij toch genoeg te prikkelen om het verhaal te willen verder lezen. Dit heeft grotendeels te maken met zijn schrijfstijl. “Vogelvrij” is erg beeldend geschreven, waardoor het boek zeer vlot leest. Je ziet de gebeurtenissen echt voor ogen, alsof je naar een film kijkt. Wat mij niet verwondert, aangezien Kasper van Beek filmproducent is. Dit zie je ook in de logische opbouw van het boek. Het enige nadeel hieraan is dat de nadruk meer op details ligt, en dat de karakters van de personages zo minder goed uitgewerkt zijn. En dat is spijtig, want sterke karakters maken een boek nét dat tikkeltje beter.

Met “Vogelvrij” heeft Kasper van Beek een degelijk debuut neergezet. Niet spectaculair, maar er zit potentie in. Ik heb het zeker met plezier gelezen, en van mijn krijgt het boek een welverdiende 3 sterren!