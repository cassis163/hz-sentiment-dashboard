Ik lees de winterboeken van deze auteur graag, dus elk jaar staat ze wel op mijn lijstje. De voorbije jaren las ik reeds Piste alarm, Winterchalet en Off piste.

Deze keer zijn we te gast in Bad Kleinkircheim, een ski-oord in Karinthië (Zuid-Oostenrijk, vlakbij Italië). De Nederlandse Nienke Draaijer heeft een ellendige tijd achter de rug. Het tij lijkt te keren als ze een verzorgde wintersportvakantie wint. Ze kan haar geluk niet op, want skiën vindt ze leuk. Wanneer ook de groep een fijne groep lijkt te zijn, beslist ze van de vakantie te genieten. Dat er 2 mannen achter haar aanlopen, vindt ze alleen maar fijn. Maar dan wordt één van de groepsleden dood aangetroffen in het bubbelbad van het Römerbad, de plaatselijke thermen.

De boeken van Linda van Rijn zijn luchtige boeken. Ze hebben steeds hetzelfde stramien: vrolijk - er gebeurt iets - politieonderzoek - een spannend stuk (gijzeling, achtervolging, ...). In Ski resort is dat laatste stuk kort, maar erg vind ik dat niet. Het hoort, wat mij betreft, bij dit genre. Het wordt ook wel vakantiethriller genoemd, wat ik dan weer een luchtige thriller noem. Niet te veel spanning, maar toch een beetje.

In elk boek van Linda is er één van de personages het slachtoffer en meestal ook wel de dader. Vandaar dat er steeds een heleboel worden ingevoerd zodat het niet al te gemakkelijk wordt om het slachtoffer en de dader aan te duiden. Ik begin dus altijd vanaf het begin te zoeken naar het mogelijk slachtoffer en de mogelijke dader. Wat betreft het slachtoffer heeft ze me verrast. Wat betreft de dader iets minder. Dit heeft weliswaar te maken dat er gewoon geen extreem verdachte personen in de groep waren. En dat het stuk tussen moord en oplossing ook heel kort was.

De schrijfstijl is zoals we gewoon zijn van Linda van Rijn. Heel simpel, heel vlot en uiteraard - is geen verrassing meer - enkele typfouten. Dit is wat ik verwacht van haar en daardoor ben ik ook niet teleurgesteld. Dit is voor mij echt zo'n luchtig boek waar ik niet al te veel moet bij nadenken. Misschien zoals een vakantiethriller hoort te zijn?

Kortom, net zoals de voorgaande boeken, is dit weer een leuk tussendoortje. Niet te veel blablabla, niet te moeilijk, niet te spannend, ... Gewoon een leuk boek.