Heel, heel soms gebeurt het dat je even geen zin hebt om een boek te lezen. In zon geval kan een fijne dvd uitkomst bieden. Films als TombRaider, National Treasure of Pirates of the Carribean bieden spanning, actie, avontuur en visueel spektakel op een manier zoals je dat in boeken niet vaak tegenkomt. Niet vaak betekent echter niet dat het onmogelijk is; Preston & Child laten met Dodelijk Tij zien dat het wel degelijk kan, een adventurefilm in boekvorm.
Alle ingrediënten zijn aanwezig: een plaatselijk verhaal over een piratenschat, een afgezonderd stadje aan de Amerikaanse oostkust, een op winst belust bergingsbedrijf, een oude romance, en een knappe hoofdpersoon met een jeugdtrauma. Deze hoofdpersoon is Malin Hatch, tegenwoordig arts in Massachusetts. Als jongetje woonde hij in Stormhaven, aan de kust van Maine, waar hij met zijn broertje opgroeide. Toen de twee op een mooie zomerdag een boottochtje maakten naar een eiland voor de kust, gebeurde er iets verschrikkelijks, en sinds die tijd is Malin nooit meer teruggeweest naar het visserdorpje.
Nu staat er echter iemand bij hem op de stoep die hem ervan wil overtuigen dat er een schat ligt op het betreffende eiland. Malin kent de verhalen wel, dat is tenslotte waarom hij en zijn broer ooit door het eiland gefascineerd waren, maar hij doet ze af als volkslegendes. Dan blijkt dat de man bewijs heeft dat er wel degelijks iets te vinden valt op het eiland. Malin laat zich overhalen en keert, met het bergingsteam, terug naar Stormhaven.
Dat is het begin van een lange achtbaanrit vol graafwerkzaamheden, instortende tunnels, sporen van de schat, geheime codes, en archeologische vraagtekens. Preston & Child hebben alles uit de kast gehaald om de lezer pagina na pagina op het randje van zn stoel te houden. Soms wordt dat bijna iets te veel, en zou je willen dat je even een adempauze kreeg voordat er wederom een schokkende ontdekking wordt gedaan. Toch weten de auteurs het verhaal net aan binnen de lijnen te houden, en schiet het niet over de rand.
Voor de liefhebbers van adventurefilms en avonturenromans is Dodelijk Tij een geweldig boek. Spannend, vol cliffhangers en met alle juiste onderdelen, en daarbij zo beeldend geschreven dat je de verfilming in gedachten al voor je ziet. Dus mocht je een keer naar een dvdtje neigen omdat je even geen zin hebt in een boek, probeer dan eerst Dodelijk Tij. Je bent er vast langer zoet mee dan met de meeste films, en het boek is zeker net zo goed als de grote adverturefilms van de laatste jaren.