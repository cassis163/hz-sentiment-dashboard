Mrs Constance Thompson gaat de Amerikaanse burgeroorlog in en verandert in Ash Thompson. Ze is nu eenmaal meer mans dan haar echtgenoot, dus vandaar dat niet hij maar zij gaat vechten.

In een soms op bijna poÃ«tische wijze vertelde roadtrip komt Ash in verschillende situaties terecht. Ze vecht, wordt krijgsgevangen genomen, raakt gewond, komt in een gekkenhuis terecht en gaat terug naar huis waar het boek zijn dramatische ontknoping krijgt. Hoewel dramatisch, Constance is de nuchterheid zelve en ondergaat haar lot zoals het komt.

De ruwheid van een oorlog waarin er meer doden dan graven zijn, de even ruwe passanten, de ontmoetingen met goede en slechte mensen worden afgewisseld met flash backs naar de tijd dat haar moeder nog leefde en de tijd dat ze haar echtgenoot ontmoette en verliet om te gaan vechten. Een echtgenoot met wie ze ook een levendige correspondentie heeft. En een moeder die haar nog bij staat op haar tochten door de slagvelden.

Eigenlijk had ik meer van dit boek verwacht, of misschien beter gezegd iets anders verwacht. Toch een aardig en vermakelijk, mooi geschreven boek over een zeer bijzondere jonge vrouw en een zeer bijzonder part van haar leven.