Peter Swanson begon zijn literaire loopbaan in zijn tienerjaren met overwegend gedichten en kortverhalen. Hij raakte echter gefixeerd door de films van Alfred Hitchcock en besloot in 2012 een experiment te wagen. Zijn eerste thriller, Het meisje met een klok als hart, zag het daglicht en werd in de Verenigde Staten positief onthaald. Dit succes zette hem ertoe aan om een tweede boek te schrijven en dit werd Een verdiende dood. De verfilming hiervan staat al in de startblokken.

In de Londense luchthaven Heathrow ontmoet Ted Severson de mysterieuze Lily Kintner. Als hun vlucht naar Boston vertraging heeft, drinken ze samen enkele cocktails om de tijd te doden. Lichtelijk aangeschoten vertelt Ted over zijn vrouw Miranda. Hij is er zeker van dat ze hem bedriegt en alleen maar op zijn geld uit is. Hij verzucht dat hij haar wel zou kunnen vermoorden. Vreemd genoeg wil Lily hem daarbij helpen. Tijdens de vlucht spelen ze een ‘waarheidsspelletje’, waarbij de mogelijkheden om de perfecte moord te plegen worden besproken. Maar het is lang geen spelletje meer als deze plannen meer en meer concreet worden en ze duidelijke afspraken maken.Wat Ted niet weet, is waarom Lily bereid is om hem te helpen. Heeft zij misschien zelf een reden om Amanda uit de weg te ruimen, of is het puur altruïsme? En kunnen ze elkaar vertrouwen?   

Een verdiende dood is geen echt moordmysterie maar een verhaal over bedrog en wraak. Peter Swanson neemt de lezer mee in een intrigerend verhaal over ogenschijnlijk alledaagse personages die door omstandigheden in een web van wraak en vergelding terecht komen. Door de verschillende personen in de ik-vorm aan het woord te laten, krijgt de lezer duidelijk inzicht in hun soms hartverscheurende en verwrongen ideeën. Met mondjesmaat geeft de auteur informatie prijs over het verleden van Ted en Lily, maar ook over dat van Miranda. De personages komen tot leven met elke zin die Swanson schrijft. Hij dwaalt niet nodeloos af van het hoofdgegeven, maakt geen zijsprongen, schrijft geen woord te veel. Alles heeft zijn betekenis.

De intrige en spanning zitten hem niet zozeer in de schrijfstijl. Swanson gebruikt geen korte, krachtige zinnen, maar vertelt een verhaal dat zodanig boeit dat je elk vrij moment wil gebruiken om het boek op te pakken en verder te lezen. Net als je denkt dat je nu wel alles weet, duikt er weer een plotwending op die je op een heel andere manier tegen het verhaal doet aankijken. Al deze wendingen resulteren in een verrassend einde waarbij de rillingen even over je rug lopen.

Swanson verstaat de kunst om gewone mensen in een ongewone situatie te plaatsen en hen dingen te laten doen die bij de lezer geen weerzin opwekken. Integendeel. Een verdiende dood doet sterk denken aan Strangers on a train van Patricia Highsmith, maar dan overgoten met een hedendaags sausje. Een verdiende dood is een psychologische thriller van de zuiverste soort en blijft nog lang nazinderen in je hoofd. Als Peter Swanson op de ingeslagen weg verder gaat, is hij iemand die nog wel eens hoge toppen zou kunnen scoren.