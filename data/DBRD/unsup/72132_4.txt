Nadat de eerste twee delen van de Harry Hole-reeks me erg tegenvielen, besloot ik om te stoppen met deze serie. Totdat de trailer van The Snowman voorbij kwam op televisie en deze film meteen op nummer 1 van Bios-To-Watch belandde. Maarrr... een echte boekenwurm leest natuurlijk wel eerst het boek!

Harry Hole is dit deel inspecteur en hij wordt op de moord gezet van een moeder die onthoofd is. Hier blijkt een moordenaar achter te zitten die zichzelf De Sneeuwman noemt. Gezien delen 3 t/m 6 zijn overgeslagen, was de rode draad die door de hele reeks heen loopt behoorlijk gerafeld. Harry is hier "ineens" inspecteur, hij lijkt niet meer te drinken en er zijn wat verwijzingen naar kortstondige relaties die hij blijkbaar in de vorige boeken heeft gehad. Nesbo heeft met De Sneeuwman wel bewezen dat hij kan schrijven en zich kan beperken tot het verhaal, dus de reeks wordt zeker weer opgepakt vanaf het derde deel.

" 'Er staat hier nog een sneeuwpop.' [...] 'Het hoofd', herhaalde Harry, 'is van Sylvia Ottersen.' "

Het plot is sterk en vlot, luguber genoeg om af en toe je nekharen lekker overheid te zetten en gelukkig ook nog vol humor en mysterie. Ook verblijdt Nesbo ons met een paar fijne twists. Waar de eerste twee boeken saai waren door de langdradige afdwalingen, is dat bij de Sneeuwman niet het geval en gaat de detective-knop al aan bij het eerste hoofdstuk. Harry en de Sneeuwman spelen de hoofdrol en slepen ons mee de klopjacht in. De motieven van de killer worden uitgebreid toegelicht en dat is toch wel erg fijn om te lezen.

Een heerlijke detective waardoor je niets anders kunt doen dan meespeuren en genieten. Ik heb er in elk geval wel van genoten. 4*.