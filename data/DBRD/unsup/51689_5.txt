Het heeft wat langer geduurd dan gepland schrijft Simon Beckett in zijn dankwoord, maar forensisch antropoloog David Hunter is helemaal terug. Nou ja, terug... Zijn optreden begint met een auto die vast zit op een ondergelopen weg in the middle of nowhere.
Hij is op onderzoek gestuurd in het kustgebied van Essex. Een lichaam is boven water gekomen. En dat is nog maar het topje van de ijsberg, zoals de sympathieke inspecteur ter plaatse veronderstelt.
De details van de meerdere opgeviste lichamen zijn griezelig, maar de compositie van het verhaal is heerlijk spannend. Alle lijntjes worden keurig afgehecht en hoewel de elementen klassiek zijn, zoals een geheim uit het verleden, overspel, chantage en een rijke snobistische familie is het een adembenemend boek geworden met een tragische ondertoon.
Simon Beckett kan zich meten met grootheden als Mo Hayder en Michael Robotham. En, de serie is nog niet klaar! Want, het boek eindigt met een cliffhanger.