Myrthe woont en werkt in Den Haag, leidt een rustig leven, is getrouwd en moeder van een tweeling. In Den Haag zijn de voorbereidingen van de NSS (Nuclear Security Summit) in volle gang en alle denkbare veiligheidsmaatregelen worden genomen. Drie dagen lang wordt de stad hermetisch afgesloten van de buitenwereld. Scholen gaan dicht, ambtenaren mogen/kunnen niet naar hun werk en wijken worden afgesloten.

Myrthe (undercover naam Erika en Sue) is/was geheim agent voor de Mossad. Zowel echtgenoot Robert als vriendin Laura weten niets van haar achtergrond.

Vlak voor de Top wordt Myrthe benaderd om weer actief te worden als geheim agent. Myrthe twijfelt, ze wil haar gezin niet in gevaar brengen, maar tóch accepteert ze de opdracht !

Dit is het begin van een spannende reeks gebeurtenissen. Wie is wie en wie is er te vertrouwen? Myrthe wordt heel tactisch op de hoogte gebracht van de ontrouw van haar echtgenoot. Maar wie spreekt er nu echt de waarheid?

De schrijfstijl is bijzonder vlot en de spanning loopt op gedurende het lezen van het boek. Overal lijkt dreiging vandaan te komen, maar nergens worden de aanwijzingen concreet. Je vraagt je voortdurend af wat er gaat gebeuren en waar? De spanning en angst zijn voelbaar!

Ik vond het een heel bijzonder en actueel verhaal. Spannend en met hoge snelheid geschreven. Een prima literaire thriller! Ik heb ervan genoten!