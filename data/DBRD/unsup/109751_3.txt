Dubbel zes door Daphne Deckers

Dit boek kwam op mijn pad, op basis van de cover had ik het nooit gekozen. Hoewel de cover perfect bij het boek past: vrouwelijk, hedendaags, vlot en met een extra laagje.

De ultra korte samenvatting: “Annabel raakt verstrikt in twee mannen én in twee identiteiten. Vindt ze zichzelf ooit terug?”

478 pagina’s lang vlieg je razend snel doorheen dit boek. Spanning, humor, romantiek en ellende wisselen elkaar aan een snel tempo af. De dialogen zijn spits, de humor soms hilarisch (de teek-tepel, ik lig nog in een deuk als ik er aan denk) en het verhaal is super spannend.

Is dit een boek dat je leest om eens diep in de literatuur te duiken? Nee. Is dit een boek om lekker in onder te duiken en helemaal in op te gaan? Ja! Schreeuwt dit boek om een verfilming? Ook ja.

Daphne Deckers heeft het klaargespeeld om een soap te schrijven in boekvorm. (Een soap van de betere soort hoor.) Want hoewel de situaties waarin Annabel verzeilt almaar onwaarschijnlijkere worden blijft het wel geloofwaardig. Je gaat met haar meeleven en voor haar supporteren. En je gaat verliefd worden op Jan Roet (de echte) en Vinnie (de wijze).
Dat je ondertussen nog heel wat weetjes over dieren opsteekt is een mooie plus.

Dubbel zes is een boek vol mensen met hoekjes en kantjes af, een boek dat ons een blik achter de schermen toont (de schermen van de media, de sociale media en bovenal de schermen die we om onszelf optrekken) en ons tevens een spiegel voorhoudt.
Trek wat tijd uit en laat je verrassen door deze bij wijlen hilarische rollercoaster. Lezen doet zo veel meer deugd dan scherm-kijken!