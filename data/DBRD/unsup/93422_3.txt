Ik heb dit boek meegenomen uit de bieb omdat ik iets luchtigs wilde lezen. En dat was het: een echt hap-slik-wegboek met weinig inhoud, maar met plezierige personen en genoeg perikelen om een paar genoeglijke leesuurtjes te vullen. Danielle Steel is de koningin van romans die ik 'womens fiction' noem; haar hoofdpersonen zijn bijna altijd zonder uitzondering geweldige mensen, vaak rijk met hoge functies en er wordt flink gestrooid met namen van beroemde restaurants en jet-set plaatsen. Maar ze weet er wel een aardig verhaal van te maken, ideaal voor vakanties of zorgeloze weekenden. En dat geldt ook voor dit boek waarbij drie vrienden ieder om zijn eigen reden nog vrijgezel is. Wanneer ze alle drie bijna tegelijkertijd een vriendin krijgen waarmee het al gauw serieus dreigt te worden, moeten ze eerst jarenlange frustraties en angsten overwinnen voor ze zich kunnen settelen met de vrouw van hun keuze.