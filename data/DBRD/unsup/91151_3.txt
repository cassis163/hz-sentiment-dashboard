'Fatale vriendschap' is na 'Het laatste gesprek' uit 2016 de tweede thriller van Vlaming Paul De Bruyn. De auteur werkte 35 jaar voor 'Gazet van Antwerpen' als redacteur buitenland, chef buitenland en eindredacteur. De band met Antwerpen is blijkbaar groot, want hij koos de stad als locatie voor zijn politieke thriller.

Het verhaal begint met de verdwijning van Jasper Colman, de zoon van politicus Philippe Colman. Zijn studentenkamer is kort en klein geslagen en compleet overhoop gehaald, van Jasper is geen spoor. Vader Philippe heeft net te horen gekregen dat hij lijsttrekker voor de liberale partij zal zijn bij de komende parlementsverkiezingen. Zijn politieke ervaringen zullen het verhaal kleuren. Korte tijd later wordt in een verlaten loods een verkoold lijk gevonden, het is niet meteen duidelijk wie het is. Wanneer daarna ook Jaspers vriend Anton al een tijdje niet meer gesignaleerd blijkt te zijn, wordt duidelijk dat Jasper niet vrijwillig verdwenen is en dat er hoogstwaarschijnlijk een verband tussen de twee zaken is. Hoofdinspecteur Eric Michiels en zijn team proberen een en ander op te helderen.

De Bruyn heeft een zeer leesvriendelijk boek afgeleverd, de hoofdpersonages komen goed tot leven, je krijgt bovendien een mooi beeld van het politieke leven in Vlaanderen. De manier van schrijven is meer dan in orde, rechttoe rechtaan, heel vaak de beste optie voor een thriller. Sommige zaken duren iets te lang, qua spanning blijf je af en toe een beetje op je honger zitten. Iets meer vaart zou het verhaal goed doen.

Al bij al een meer dan geslaagde thriller, hopelijk is dit het begin van een reeks. Thrillerminnend Vlaanderen en Nederland zou dit alleen maar toejuichen.