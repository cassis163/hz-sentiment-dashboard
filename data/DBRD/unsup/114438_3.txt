Titel: Donor
Auteur: Robin Cook
Uitgever: A.W Bruna
348 pagina's


Robin Cook (1940) is een Amerikaanse thrillerauteur. Cook debuteerde in 1972 met de roman The Year of the Intern (Intern), maar brak internationaal door met zijn tweede boek Coma (1977). Met dit verhaal introduceerde hij een compleet nieuw thrillergenre: de medische thriller; Coma werd in 1978 verfilmd met Geneviève Bujold en Michael Douglas in de hoofdrollen. Nog steeds domineert Cook dit genre en weet hij actuele medische onderwerpen met fictie te combineren tot spannende verhalen. Veel van zijn boeken stonden in de New York Times Bestseller List. Inmiddels verkocht Cook wereldwijd zo’n 100 miljoen exemplaren van zijn werk.

Lynn Peirce, een vierdejaars studente geneeskunde, heeft alles goed voor elkaar. Maar wanneer haar vriend Carl in het ziekenhuis opgenomen wordt voor een routineoperatie, verandert haar leven op slag. Carl komt niet meer bij uit de narcose en een MRI bevestigt het verschrikkelijke vermoeden: de jongen is hersendood.

Intens verdrietig gaat Lynn op zoek naar antwoorden. En wat ze ontdekt is nog schokkender dan wat ze voor mogelijk had gehouden. Dan ontvangt ze een doodsbedreiging. Iemand probeert uit alle macht te voorkomen dat de waarheid aan het licht komt.

Al van jongs af aan ben ik een grote fan van deze auteur. Zijn medische inbreng in zijn boeken met wat er op de achtergrond mis kan gaan, bewust of onbewust, weet hij altijd op bijzondere wijze te omschrijven. Het was al een hele tijd geleden dat ik nog eens een boek van hem had gelezen en was dan ook erg benieuwd toen deze verscheen.

Vanaf het begin had ik het idee dat er niet echt vaart in het boek zou komen, de dialogen tussen Lynn en haar medestudent Michael zijn erg langdradig. In de hoop dat er snel iets ging gebeuren las ik toch weer verder. Stap voor stap krijg je een beschrijving over wat er waarschijnlijk met Carl gebeurt is. Maar echt spannend wordt het niet.

Het verhaal wordt volgegooid met medische termen, die telkens weer uitgelegd worden voor de lezer die er nog nooit van gehoord heeft.
Het plot zou een ontknoping moeten worden waarbij je mond open zou moeten valken. Ook dit wordt zeer afgezwakt weergegeven.

Ik had gehoopt weer terug te keren naar goeie herinneringen van vroeger, waarbij ik gegrepen werd door de verhalen van deze auteur. Hierin ben ik wel lichtelijk teleurgesteld. Wie weet volgt er toch nog ooit een goed meesterwerk.

Plot. : 3
Schrijfstijl. : 3
Originaliteit : 3
Psychologie : 3
Leesplezier : 3
Spanning. : 3

Ik geef ‘Donor’’ 3 sterren
Danielle