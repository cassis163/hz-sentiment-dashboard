In Southampton lopen de seriemoordenaars kennelijk bij bosjes rond: hoofdpersonage Helen Grace gaat in haar derde boek op jacht naar haar derde seriemoordenaar. Hoogste tijd dat M.J. Arlidge een andere insteek kiest, want dit weten we nu wel.
Zeer standaardverhaal met veel overbodige tekst. Álles wordt uitgelegd en toegelicht, met uitzondering van dat wat je juist wilt weten, de achtergronden van de personages worden slechts zeer summier beschreven. Pluk een roos is verre van origineel, de auteur stapelt cliché op cliché. Seriemoordenaar, moeilijke jeugd, onverwerkt trauma. De onderlinge haat en nijd tussen de collega's bij het politiekorps is het boeiendst, maar onvoldoende spannend om op het puntje van de stoel te belanden. Deze thriller is dermate standaard dat je bij voorbaat weet dat het meisje dat nu in de kelder opgesloten zit (nu = ten tijde van het onderzoek) ongetwijfeld gered zal worden door heldin Helen Grace persoonlijk. Te makkelijk. Zo niet, zou het verrassend tevens een pluspunt zijn.

De personages rond Helen Grace wisselen nogal, wat niet bevorderlijk is voor het opbouwen van een band met de lezer. Het regent al dan niet zelfverkozen ontslagen, zwangerschappen en overplaatsingen. Grace zelf lijkt in #3 iets toegankelijker, menselijker, dan in de eerdere delen van de reeks; haar diepere lagen houdt Arlidge echter angstvallig voor ons verborgen. Bewust, of een uitvloeisel van het televisievak? In tv-series is uitdieping van karakters not done, draait het om kortetermijneffecten, maar in een goed boek hoort het er wél bij, zeker waar het de 'vaste' personages betreft.

M.J. Arlidge heeft binnen twee jaar zes Helen Graces geproduceerd. De delen 4, Liar Liar, en 5, Little Boy Blue, zijn aangekocht door de NL-uitgever. Deel 4 staat gepland voor verschijning in november 2016. De titel van deel 6 luidt Hide and Seek.
Het lijkt er helaas op dat kwantiteit boven kwaliteit gaat. De Helen Grace-reeks leest lekker weg, maar behoeft verbetering, want de verveling dreigt na drie delen al toe te slaan.

(Tweeënhalve ster, die ik vanwege het leesplezier naar boven afrond.)

[spanning 2, plot 3, schrijfstijl 3, leesplezier 4, originaliteit 1, psychologie 2]