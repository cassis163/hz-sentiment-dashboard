spanning en verrassend plot,Het zat politie-inspecteur Leendert Vosmeer helemaal niet lekker! Nog voor zijn mensen op de plaats delict waren, was fotojournaliste Tanja Maaslant al aanwezig. Zij beschikte waarschijnlijk over eigen bronnen en had inmiddels al flink wat fotos van het slachtoffer, een gepensioneerde bankdirecteur, gemaakt. Gelukkig is de irritatie van Leendert slechts tijdelijk.
Net als Leendert raakt Tanja geïntrigeerd door het slachtoffer. Wat deed deze man in het huis van zijn buurvrouw? Waar is de buurvrouw eigenlijk? Welk geheim was zo belangrijk dat hij er het leven voor liet? Al deze vragen brengen Tanja en Leendert dichter bij elkaar, en samen ontrafelen ze de puzzel. Als dan ook een tweede slachtoffer wordt gevonden, is de link met de eerste moord gauw gelegd. Maar wat is het verband precies?
Duijkers Dossiers is een boek waarin liefde, geheimen en spanning elkaar afwisselen. De auteur weet zich uitstekend te verplaatsen in zowel de vrouwelijke als de mannelijke hoofdrolspeler. Met name Leendert Vosmeer is een goed doordachte hoofdpersoon geworden, een inspecteur met een verhaal. In John Brosens debuutroman, Jacht op de jager, speelde Leendert nog een bijrol. Nu speelt de inspecteur terecht een hoofdrol.
Deze tweede thriller van John Brosens laat zien dat de auteur, na zijn carrière in het onderwijs, een uitstekende keuze heeft gemaakt door voluit voor het schrijversschap te gaan. Met Duijkers Dossiers schreef hij een gemakkelijk leesbaar boek met veel vaart en spanning en een verrassend plot. Het verhaal speelt zich af in Zeeland waar Brosens opgroeide. Het maakte hem net iets makkelijker om gedegen research te plegen. Dat komt het verhaal ook duidelijk ten goede. Met dit boek is definitief bewezen dat John Brosens tot de top van het Nederlandse thrillerschrijvergilde hoort.