Op de cover staat het toch echt: "Thriller". Wie dat heeft verzonnen, zet die omschrijving waarschijnljk op elke omslag om de verkoop te stimuleren. In dit geval dekt het zeker niet de lading. Een spannende avonturenroman is het boek van Michael Crichton echter wel.

Als liefhebber van dit soort verhalen heb ik zeker genoten van dit boek, maar omdat je meer van dit verhalen kent ga je ook vergelijken. Zo las ik nog niet zo lang geleden "De Scheepsjongen" van John Boyne, en daarbij vergeleken steekt "Piraten" wel heel magertjes af.

Het boek van Crighton is opgebouwd als een filmscript: er gebeurt ongelooflijk veel in weinig tijd, maar de beschrijving van alle gebeurtenissen is niet altijd even uitgebreid. "Piraten" staat ook op de nominatie om verfilmd te worden met Steven Spielberg als producer. Maar of het veel zal toevoegen aan bestaande series als "Pirates of the Caribean" vraag ik mee af. Zo'n scene als met de kraken, een soort reuzen-octopus, dat kennen we nu wel.

Toch blijft dit type verhalen me altijd weer intrigeren en moet ik zeggen dat ik me met "Piraten" geen moment verveeld heb.