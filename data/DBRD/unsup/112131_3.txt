In dit vervolg op Op jacht is onze heldin Finley Anderson Tanner nog steeds een charmante blonde verschijning, kampioen koopjesjaagster en detective in de dop.
Wanneer Finley s ochtends vroeg wordt gewekt door haar vriendin Jane, die alleen gekleed is in een dun nachthemdje en met bloed overdekt bij haar op de stoep staat, weet zij dat er iets ergs is gebeurd. Jane blijkt de avond tevoren uit te zijn geweest met ene Paolo, die zij via een datingbureau heeft leren kennen. Paolo is blijven overnachten en wanneer Jane wakker wordt, ligt hij dood naast haar in bed en is zijn penis afgesneden en verdwenen. De gewaarschuwde politie weet niet beters te doen dan haar direct in de boeien te slaan en af te voeren als verdachte van de moord.
Finley weet zeker dat Jane de moord nooit gepleegd kan hebben en gaat zich met de zaak bemoeien. Met verstrekkende gevolgen!
Omdat ik Op jacht een heel leuk boek vond, ben ik met veel genoegen in Onweerstaanbaar begonnen. Het sprankelende niveau van het eerste boek krijgt echter niet helemaal een vervolg in dit tweede deel. Was de balans tussen chicklit en crime in Op jacht goed in evenwicht, bij dit boek is dat naar mijn mening minder. De aantrekkingskracht op Finley van privédetective Liam McGarrity is in Onweerstaanbaar op een erg nadrukkelijke en broeierige manier neergezet.
Het crime-deel van Onweerstaanbaar zit goed in elkaar en levert een leuke thriller op met een weldoordacht plot. Finley gaat samen met een paar vriendinnen en Liam McGarrity op zoek naar diegene die Paolo heeft vermoord en verminkt. Ze duiken in de wereld van het daten en komen terecht in de wereld van de kinky seks. Maar is daar ook de moordenaar te vinden?
Al met al een aardig boek met zoals gezegd een goed gebracht plot voor wat betreft het crimedeel en een ietwat te ver doorgeschoten chicklitdeel. Hiermee kun je een paar plezierige uurtjes stukslaan tijdens de vakantie of een luie vrije dag.
Het boek is net als Op jacht uitgebracht in een zeer opvallend en handzaam formaat met een uitnodigende cover, waarbij de zoete chocolaatjes en het stilistisch vormgegeven pistool het genre heel plastisch weergeven.