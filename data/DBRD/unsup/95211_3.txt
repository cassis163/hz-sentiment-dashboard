De serie Borgen heb ik niet als tv serie gezien dus ik kan niet beoordelen wat beter is.
Birgitte Nyborg is succesvol politica, gehuwd en heeft twee kinderen. Een beetje onverwacht wint haar partij de verkiezingen en wordt ze minister-president. Al voor het zover is, krijg je een inkijk in het gekonkelfoes, de afspraken, de koehandel en het afdreigen achter de schermen. Wie krijgt welke post, hoeveel geld, wat moet er in ruil komen. Het wordt alleen maar erger eens ze minister-president is. Het lijkt wel alsof ze aan niets anders toekomt dan aan het toedekken van allerlei affaires, klein en groot, waarin haar ministers betrokken zijn. De pers ruikt bloed, de spindokters doen hun ding en op het thuisfront loopt het helemaal mis. Het is waarschijnlijk als man al moeilijk om zo'n job te combineren met een familie, maar als vrouw heeft dat helemaal geen kans van slagen.