complex en verrassend tot het einde,Hij staat bekend om zijn spannende verhalen die altijd wel een politieke basis hebben. CIA en FBI komen er meestal wel een paar keer in opdraven. Actualiteiten van het moment willen nog wel eens in zijn in zijn verhalen terecht komen. De leden van de Camelclub hebben het voorrecht om regelmatig als hoofdfiguur te fungeren. Met hun tegenstrijdige karakters streven ze gezamenlijk één doel na, het uitroeien van het kwaad tot aan de wortel als het kan.
David Baldacci creëerde de vier helden van de Camelclub om meer variatie en toch een vaste balans te kunnen brengen in zijn verhalenreeks. In De verraders zien we Oliver Stone als commandant, Rueben Rodes, Caleb Shaw en Milton Farb weer als oude bekenden terugkeren.
De verraders laat de lezers kennis maken met Harry Finn. Zijn beroep bestaat hoofdzakelijk uit het testen van allerlei veiligheidsmaatregelen die zijn genomen na de terroristische aanslag op 11 september 2001. Voor dit doel probeert hij alle veiligheidsmaatregelen te omzeilen en overal binnen te dringen om daarna onrust te stichten. Maar Harry streeft nog een ander doel na, met een uiterste precisie weet hij bepaalde mensen op te sporen en op spectaculaire wijze door ongelukken om het leven te laten komen. Wat voor donker verhaal speelt op de achtergrond voor hem mee?
In een tweede verhaallijn vlucht Annabelle voor Jerry Bagger, een corrupte casino-eigenaar die ze met een verlies van vele miljoenen dollars heeft laten zitten. De vrienden van de Camelclub, voor wie Annabel een oude bekende blijkt te zijn, nemen haar bescherming voor hun rekening en bestrijden de casino-eigenaar. Tegelijk komt de dreiging van de moorden steeds dichter bij de leden van de Camelcub in de buurt. Wat is hiervan de oorzaak en wie heeft hierin de hand? Alleen het beantwoorden van de vraag levert al levensbedreigende situaties op, om over het bestrijden ervan nog maar niet te spreken.
Ook dit keer kan vastgesteld worden dat Baldacci van dit boek weer een succesnummer heeft gemaakt. Op realistische wijze legt hij bloot dat de Amerikaanse overheid met haar paniekbeleid vaak meer kwetsbaarheid veroorzaakt dan weet te voorkomen. Tegen de achtergrond van de terreurdreiging wordt op soms schlemielige wijze het schijnbaar onverwoestbare pantser van de yankees verpulverd. En wat doet dat draadje van lucky Annabelle er doorheen? Schijnbaar onzichtbaar sluipen beide verhaallijnen ongemerkt steeds dichter naar elkaar toe. Met geheel onverwachte en uiterst spannende scènes draagt Baldacci de lezer naar de ontknoping. En dat die knallend is moet geen verrassing zijn voor de echte fan.