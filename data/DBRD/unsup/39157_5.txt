Eufemia Goedhart, beter bekend als Fee, erft een boekencollectie en een aantal bijzondere voorwerpen wanneer haar opa Griffioen Goedhart overlijdt. Haar vader vindt het maar niets dat Fee de erfenis toegewezen krijgt. Hij moet niets hebben van de magische perikelen waarmee zijn schoonvader zich bezighoudt. Achter Fee haar rug om verkoopt hij 499 boeken. Fee kan één boek houden, en ze heeft daarmee ook de meest bijzondere te pakken. Drakendal geeft haar toegang tot een wereld vol avonturen en magie, waarin ze beetje bij beetje achter de geheimen van haar familie komt.
Scarlett Thomas is de schrijfster van deze nieuwe serie ‘Bovenwereld’, waarvan Drakendal  het veelbelovende eerste deel is. Thomas weet in dit boek de magische en fantasiewereld ontzettend mooi te verweven met de realiteit. Ze kiest ervoor om Fee in een wereld te laten leven die lijkt op onze wereld, maar waarin internet en telefonie een herinnering uit het verleden zijn. Fee leeft dus in de toekomst. Dat het een vergelijkbare wereld is met die van ons kan worden afgeleid aan de verwijzingen naar schrijvers, wetenschappers, verhalen en plaatsnamen. Naast deze wereld bestaat er ook een magische wereld, die de Bovenwereld genoemd wordt. Doordat Fee zich tussen deze twee werelden kan verplaatsen, is dit boek een prototype van het second-world fantasy-genre.
Qua genrekeuze, maar zeker ook qua schrijfstijl kan dit boek geplaatst worden tussen de boeken van Roald Dahl, Neil Gaiman en Philip Pullman. Het verhaal is namelijk spannend, magie speelt daarin een belangrijk rol, maar zorgt tevens voor onverwachte wendingen. Daarnaast is het verhaal voor jonge, maar ook voor oudere lezers grappig. En de personages hadden zeker niet misstaan in Dahls Matilda.
Dat het verhaal spannend is, is voor een groot deel te danken aan de opbouw van het boek. Het boek bestaat uit verschillende verhaallijnen en Thomas wisselt daartussen op de juiste momenten. Als het spannend wordt, eindigt ze het hoofdstuk en gaat ze in het volgende hoofdstuk met een ander personage verder. Dankzij deze spanning, maar mede dankzij de goede en vernieuwende gebeurtenissen wil je dit boek blijven lezen. Ondanks dat magie een veelbesproken thema is in kinderboeken, is dit geen dertien in een dozijn-verhaal geworden.
‘Bovenwereld’ is een vernieuwende serie, die het net als ‘Harry Potter’ in zich heeft om de scheidslijn tussen kinder- en volwassenboeken te vervagen. Dit boek zal dan ook in menig volwassenhand vallen en met veel plezier worden gelezen. Ondanks dat Fee pas elf jaar oud is, net zo oud als Harry Potter in deel 1 overigens, kunnen ook oudere lezers zich prima met haar identificeren. Een serie die je moet lezen dus!