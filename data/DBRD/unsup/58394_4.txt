titel Junglekoorts
auteur Bruno Buteneers
uitgifte datum juni 2018
pagina's 330
uitgeverij Dunfy
ISBN 9789090309309
genre avontuurlijke thriller
sterren 4

Het verhaal.
Als de knopenmaker bij de Incatempel een opdracht krijgt en later dood wordt teruggevonden is dat het begin van een nachtmerrie.
Sarah heeft een auto-immuunziekte met weinig tot geen kans op genezing. Een behandeling tegen deze zeldzame aandoening is erg duur. Op uitnodiging van iemand die ze niet kent vertrekt de zestienjarige Sarah, met haar vader Wim, naar het luxe resort Kolibri in Equador. Het peperdure resort bevindt zich midden in een zwaar beveiligd gebied in de jungle.
Tussen de verschillende gasten voelen Sarah en Wim zich niet echt thuis. Iedere gast heeft echter zijn reden om in dit resort t verblijven. Dat blijkt pas goed als Sarah ze nodig heeft bij haar plan om de jungle in te gaan op zoek naar het medicijn tegen haar ziekte. De jungle waar vele gevaren op de loer liggen. Daar komen ze al gauw achter.

Mijn conclusie.
Wat mij gelijk opviel aan dit boek is de prachtige cover. De kolibri, het bloed en de verschillende plantensoorten wijzen op een spannend boek.
Aan de schrijfstijl van de auteur moest ik even wennen. Soms springt het verhaal ineens naar het verleden zonder dat je daar erg in hebt. Echter door deze flashbacks komt de lezer meer te weten over de ziekte van Sarah, maar ook over het verleden van de verschillende resort gasten. Wel waren sommige personages niet echt nodig voor het verhaal. Ze voegden niet echt iets toe. Toch bleef ik constants nieuwsgierig naar het verloop van het verhaal. Dat de auteur veel research heeft gedaan naar het ziektebeeld van Sarah maakt het verhaal heel geloofwaardig. Ook de omstandigheden op technisch gebied en de farmaceutische wereld zijn goed onderzocht. Complimenten voor de schrijver zijn hier op zijn plek. Mede hierdoor krijgt dit boek van mij 4 sterren.

Over de auteur.

Bruno Buteneers bracht al eerder in eigen beheer Weerklank en De Roofkunstenaar uit. Met junglekoorts is hij een andere weg ingeslagen.
Recensent Wilma Kuijntjes.

Met dank aan Bruno Buteneers die dit boek beschikbaar stelde aan mij om een recensie te schrijven.