Als een boek wordt aanbevolen met de kreet “in de traditie van Dan Brown” dan heb je me gelijk, ik ben weg van zijn boeken en boeken in dat genre, dus kom maar op!

In Acapulco verdwijnt een bus vol Missen die op weg waren naar de Miss America-verkiezing, in Boston hoort neuro-esthetica Helen dat haar dochter verdwenen is, in Warschau ontdekt Patryk dat zijn vader Pavel spoorloos is, in Sâo Paulo is er grote bijensterfte, in Leipzig wordt een toren opgeblazen en in het Florence van 500 jaar geleden komt er een vreemdeling opduiken bij Leonardo Da Vinci…
Dit alles hangt op de een of andere manier samen en is de start van de zoektocht van Helen en Patryk naar haar dochter, zijn vader en het antwoord op de vraag wat ervoor zorgt dat alle schoonheid uit de wereld lijkt te verdwijnen.

Er komt in dit boek heel erg veel op je af, waardoor ik het soms wat lastig te volgen vond. Het was echt even wennen. Uiteindelijk werd het wel heel boeiend en spannend en wilde ik verder om te weten wat de uitkomst zou zijn. Ook zet het verhaal, wat heel erg over Schoonheid(-sidealen) en de Gulden Snede gaat, je wel aan het denken en is het interessant om eens te lezen wat er allemaal zou kunnen gebeuren als je de normen zou omgooien.

Mijn gevoel na afloop was gemengd: ik vond het verhaal niet geheel soepel lezen, maar ik vond het weel heel goed bedacht en de lijntjes kwamen mooi samen aan het einde. Geen Dan Brown, maar wel een goede poging.