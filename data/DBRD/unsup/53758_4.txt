Het favoriete tv programma van ons gezin is Boer zoekt vrouw. Yvon Jaspers is de laatste jaren al bij menig bijzondere vrijgezellen boer/ boerin geweest, maar zo’n type als Emma heeft ze helaas nog niet voor haar programma kunnen strikken. Emma zou een waar kijkcijferkanon zijn!
De Qinqocard De wereld van Emma is niet groter dan haar boerderij. Een tv, cd-speler of computer heeft ze niet en ze is totaal niet op de hoogte van alle moderne ontwikkelingen. Het is daarom grappig dat juist Emma’s geluk het eerste boek is wat te koop is als hypermoderne Qinqocard. Met deze kaart uit de boekhandel kun je het boek thuis downloaden om vervolgens te kunnen lezen op je smarte Phone, computer, laptop of e-reader. Emma zelf zou de kaart waarschijnlijk in haar keukenla smijten bij de andere onbruikbare rotzooi of hem gebruiken bij het slachten van een varken. De kaart laat zich prima gebruiken bij het wegschrapen van de stugge haren van de rug een vers geslachte zeug!
Een lot uit de loterij Emma leidt een eenvoudig en teruggetrokken bestaan. Wanneer de rekeningen zich opstapelen dreigt Emma van haar geliefde varkensboerderij te worden gezet. Ze moet een manier verzinnen om aan geld te komen. Wanneer Max, boekhouder bij een autodealer, te horen krijgt dat hij ongeneeslijk ziek is wil hij gaan genieten van de laatste maanden van zijn leven. Hij steelt een Ferrari en een grote zak met geld en maakt plannen om een mooie reis te gaan maken. Helaas eindigt zijn reis al enkele kilometers verder, op het erf van Emma. Voor Emma zijn zowel Max als zijn geld een lot uit de loterij!
Moord, euthanasie of noodslachting Ik vond Emma’s geluk een erg leuk boek om te lezen. Wanneer Emma een varken slachtte liepen de rillingen over mijn rug. Terwijl ik een volgend moment weer verschrikkelijk moest lachen om haar hele manier van leven. Jammer dat het boekje maar zo dun was, ik had best meer willen lezen over Emma en Max. Ik ben ook heel benieuwd naar de film die er gemaakt is over het boek. Op youtube kunt je er een klein stukje van zien ( http://www.youtube.com/watch?v=0PjoygvR0hw ). Het eind van het boek vond ik echt enorm goed. Voor de politie was het moord, voor Max euthanasie maar voor Emma een noodslachting…..