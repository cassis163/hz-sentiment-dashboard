Blum heeft acht jaar geleden haar ouders verloren. Nu is ze gelukkig getrouwd met Mark en ze hebben samen twee kinderen. Blum runt de begrafenisonderneming, die eerst van haar ouders was en Mark is politieman. Dan is er die verschrikkelijke dag: Mark komt om bij een ongeluk. Diegene die het ongeluk heeft veroorzaakt is doorgereden en spoorloos verdwenen. Door een toeval komt Blum erachter dat het geen ongeluk was maar dat er sprake is van moord. Blum zal niet rusten voordat de dader gestraft is.

‘Op de een of andere manier is het net alsof hij weer leeft, ze deelt iets met hem, heeft iets ontdekt waarvan ze niets wist. Iets wat hij verborgen hield.’

Dankzij een opruiming van Hebban/Crimezone kwam ik in bezit van dit boek. Een boek dat al enige tijd op mijn verlanglijstje stond en wat ben ik blij dat ik dit boek heb kunnen lezen. Wraakgodin is een weergaloze thriller, een thriller die ik in één ruk heb uitgelezen. Het boek bevat 49 korte hoofdstukken en heeft een duidelijk leesbaar lettertype. De schrijfstijl is pakkend door de korte en krachtige zinnen die gebruikt zijn. Het is alsof de woorden van het papier afspringen om gelezen te worden. Blum is een vrouw die door gebeurtenissen in haar jeugd beschadigd is en na de dood van Mark volledig instort. Maar ze moet door voor haar kinderen.

‘Hoe moeilijk het ook is, ze moet blijven, ze moet verdergaan, stap voor stap doorgaan, hoe zwaar haar benen ook zijn.’

Als Blum de waarheid ontdekt over de dood van haar man ontpopt ze zich in een meedogenloze vrouw. De manier waarop zij zich wreekt is niet goed te praten natuurlijk maar toch leefde ik volledig met haar mee. Wraakgodin is een thriller waar ik vanaf de allereerste bladzijde van heb genoten, een boek dat niet weg te leggen is en erom vraagt in één keer uitgelezen te worden. Willen weten hoe het zit en meegevoerd worden in de speurtocht en wraakzucht van Blum.

De vele positieve reacties die dit boek heeft gehad kan ik alleen maar ondersteunen al moet ik er wel bij zeggen dat dit geen boek is voor mensen met een zwakke maag. Weerzinwekkende passages waar niet iedereen tegen zal kunnen. Wraakgodin is een spijkerharde, niets ontziende thriller die iedere doorgewinterde thrillerliefhebber gelezen moet hebben.