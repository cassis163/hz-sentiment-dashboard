Zon, zee, strand, terrasjes, een heleboel traptreden om van het strand in het dorp te komen. Dit vakantietafereel wordt ruw verstoord door de harde, warme Sirocco en de vondst van een dode vrouw.
Max, die de vrouw ontdekt heeft, wordt in eerste instantie verdacht. Maar zij blijkt een alibi te hebben. Een politierechercheur uit Nederland, Will, die in het dorp op vakantie is, verleend zijn medewerking aan het onderzoek. De vertaling door Max komt goed van pas bij de politie, omdat er een grote taalbarrière blijkt te zijn. Het onderzoek komt eigenlijk al heel snel vast te zitten, maar lijkt dan toch wel griezelig veel verbinding te hebben met het verleden van Max.

Halverwege het boek lijkt de moord opgelost te zijn voor wat betreft de Italiaanse politie commissaris Gino Martinelli, en komt het boek eigenlijk een beetje tot stilstand. Maar daarna barst het verhaal in alle hevigheid los en komt Max in de meest penibele situaties terecht die maar voor te stellen zijn.


Het boek bestaat uit korte compacte hoofdstukken. De sfeer van het eiland Sicilië wordt heel helder en haast tastbaar beschreven.
Helaas staat met name in het tweede deel van het boek veel onnodig grof taalgebruik wat de leeskwaliteit van het boek, wat mij betreft, een beetje naar beneden haalt.