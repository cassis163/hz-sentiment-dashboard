OVER DE AUTEUR
Jeroen Dirk Rook (1969) is geboren in Baarn. Als tiener schreef hij zijn eerste gedichten en verhalen. Hij ging studeren aan de TU in Delft, maar dat bleek geen succes. Na wat omzwervingen als hotelportier en hondenbelastinginspecteur werd hij rond zijn drieëntwintigste cameraman voor de televisie; een beroep dat een deel van zijn passies invulde. Het deel dat wilde dichten en schrijven kon hij niet loslaten. Nu, op middelbare leeftijd, vindt hij het tijd om zijn creatieve koffer te openen voor een breder publiek.

OVER DE INHOUD EN MIJN MENING
De cover laat een vergezicht van de zee zien; daarin drijft een koffer. Een verdwaalde bladzijde uit een notieblok is aangespoeld; ligt voor het oprapen. Deze bombastische auteur heeft koffer en bladzijde opgepakt en hiermee zijn droom waargemaakt.

De verhalenbundel bevat zeer uiteenlopende verhalen; merendeels fictie. Drie verhalen zijn autobiografisch: Sigaartje in de nacht, Wintersport en Maanadoratie. Deze gaan over bezonken momenten in de herinnering van de auteur.

Uit de zwartlederen koffer is vernoemd naar het laatste en tevens langste verhaal in de bundel.

Aan al die onvervulde dromen en wensen, die in een poging te vliegen gevangen zijn in mijn hoofd. De tralies neergezet door gebrek aan vertrouwen, gebrek aan geloof dat ik meer kan, meer durf, dan ik nog durf te dromen … Die tralies … ze moeten open,
niet om te bewijzen aan de wereld wat ik kan, maar om te bewijzen aan mezelf, dat de vleugels van mijn dromen
mezelf kunnen dragen
en kunnen vliegen
naar een plek waar geen verbrande schepen zijn.

Bovenstaande woorden schreef de auteur op bladzijde zes en geven voortreffelijk weer waarom deze bundel er is gekomen en waar hij overgaat.

De auteur is een beeldend verteller; aan fantasie ontbreekt het hem niet. Diverse thema’s komen aan bod; passie, erkenningsdrang, schuldgevoel, liefde, verliefdheid en passie. Passie, dromen waarmaken en je hart volgen komen meermaals terug in de verhalen. Ieder verhaal heeft een diepere betekenis; aan de lezer om te ontdekken welke boodschap erin schuilt.

De tijd dringt. De koffer moet open. De ooit glimmende sloten zitten onder de krassen. Het zwarte monster moet verwerkt worden, geschud, gedrild en bedwongen totdat de top bereikt is, of waren het juist de diepten der spelonken van de ziel?

De goed opgebouwde verhalen hebben een mooi ritme; bijna poëtisch. Jammer genoeg wordt dit onderbroken door clichématige verkleinwoorden en door het teveel in details treden.

De auteur zou met behulp van een redacteur deze bundel echt tot bloei kunnen laten komen. Samen de puntjes op de i zetten; het overbodige eruit halen, wijzigen en aanvullen.

De auteur heeft het zeker in zich om deze ongepolijste diamant te laten schitteren.

Knap debuut!

Volg jij je hart of doe je wat er van je verlangd wordt … ?


Verhalen 4****

Schrijfstijl 3***