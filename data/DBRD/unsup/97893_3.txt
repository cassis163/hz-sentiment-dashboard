In dit grappig geschreven boek krijgt Marcus  op zijn dertiende verjaardag van zijn ouders te horen dat hij een halfvampier gaat worden. Binnenkort zullen er voor hem grote veranderingen komen, zoals bijvoorbeeld een hoektand en een slechte adem. Marcus gelooft zijn ouders niet en verzet zich hevig tegen deze overgangssituatie. En het lijkt te gaan lukken. Ook op school gebeuren er veel dingen en er is zelfs een heuse griezelclub opgericht. Maar voor Marcus ontstaat er weer een nieuw gevaar; in deze fase is hij een erg lekker hapje is voor andere vampiers.  

Het boek is komisch en spannend tegelijk. Marcus geeft op een droge manier commentaar op zijn verandering tot halfvampier. (Zijn ouders zijn volgens hem “totaal geflipt en de stress van het moderne leven is hen natuurlijk teveel geworden.”) Maar het verhaal gaat op een erg spannende manier verder wanneer Marcus achtervolgd wordt door een onbekende vampier die zijn bloed wel heel erg graag wil drinken. Dit zorgt voor griezelige situaties die uitnodigen tot verder lezen. Een vervolg lijkt er aan te komen. Marcus ouders waarschuwen al voor fase twee van Marcus’ verandering…  

Het vampierthema is op het moment nogal actueel. Hierdoor leek het boek bij de eerste indruk een clichéverhaal te worden. Ook de zinsnede in de titel ‘en overleeft als’ deed dit vermoeden. De toon en de uitwerking zijn echter totaal anders. Eigenlijk is het verhaal te lezen als een boek over de veranderingen van álle 13-jarigen. Veranderingen die ze misschien niet altijd zouden willen, omdat ze evenals Marcus graag ‘normaal’ zouden willen blijven. Door de schrijfstijl, korte blogbijdrages en veel sprankelende dialogen, is het boek erg toegankelijk, waardoor het ook zeer geschikt is voor kinderen van 10 jaar en ouder die moeite hebben met lezen. Ook de lay-out en de illustraties dragen aan de toegankelijkheid bij. De kaft geeft de indruk van een opschrijfboekje.  

Auteur Pete Johnson is geboren in Winchester en was leraar Engels toen hij zijn eerste boek voor tieners schreef; Secrets from the School Underground (1993), in het Nederlands vertaald als Terreur op school. Dit boek werd erg goed ontvangen en was erg snel uitverkocht. Johnson is nu fulltime schrijver van jongeren-adolescentenboeken als Vrijdag is alles mogelijk en Behekst.