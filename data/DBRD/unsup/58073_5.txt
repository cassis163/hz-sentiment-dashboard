Alan Turing, een Britse briljante natuurkundige is een naam die bij velen niet gelijk een lampje doet gaan branden. Toch wordt deze man beschouwd als één van de drijvende krachten achter de decryptie van de Enigma code. Het door NAZI Duitsland ontwikkelde en lange tijd als absoluut niet te kraken gebruikte communicatiesysteem. Dit kunststukje heeft er aanwijsbaar toe geleid dat er op belangrijke beslismomenten in WO II een dermate belangrijk voordeel was voor de geallieerden dat hierdoor de oorlog verkort en/of uiteindelijk gewonnen is.

Deze roman is voor een flink deel non-fictie aangevuld met een fictief gedeelte, ook wel het Faction-genre genoemd en geeft een inkijk in het Groot Brittannië van na wereld oorlog II.

Hoewel alom geroemd om z’n kennis en z’n betekenis voor de natie, waarvoor hij zelfs geëerd wordt met een OBE (order of the British Empire) en de ook na de oorlog fantastische prestaties van betekenis in de wiskunde komt Turing steeds meer geïsoleerd te staan en worden zijn ideeën door steeds meer mensen belachelijk gemaakt. Een grootse prestatie van Turing na de tweede wereld oorlog is ook de ontwikkeling van zijn Automatic Computing Engine (ACE) waarvan je zou kunnen zeggen dat dat de eerste computer was zoals we die nu kennen.

In 1948 wordt Turing door de GCHQ (overheids decriptiedienst), waar hij furore maakte tijdens de tweede wereld oorlog geweerd omdat hij homoseksueel is (wat tot 1967 strafbaar is in het VK), en in 1952 wordt hij gearresteerd voor homoseksuele handelingen. Hij mag zijn straf kiezen - of gevangenis straf dan wel chemische castratie - hij kiest voor het laatste.

Op 07 Juni 1954 wordt Turing,slechts 41 jaar oud dood aangetroffen. Dit is waar het boek begint.

Lagercrantz heeft met dit werk een fantastische roman afgeleverd, die een perfect tijdsbeeld beschrijft van het VK na WOII, recht doet aan de briljante en wat excentrieke geest Turing en bovenal een monumentaal pamflet tegen de homofobie wat officieel tot 1967 aanhield.

Pas in 2009 kreeg Alan Turing postuum eerherstel, gevolgd door het schrappen van zijn veroordeling in 2013.