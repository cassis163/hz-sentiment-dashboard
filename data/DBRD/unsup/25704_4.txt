Waarom je eigen scheten soms niet zo erg stinken beantwoordt vijftig vragen over voeding, het lichaam en verschillende eetgewoonten. In heldere bewoordingen vertelt auteur Esther Walraven hoe het precies zit met poep, plas en scheten, maar ook waarom het belangrijk is om voldoende te drinken, wat gezonde voeding is en waarom smaken verschillen. Naast de meer wetenschappelijke kant is er aandacht voor culturele verschillen, fabeltjes en interessante achtergrondkennis. Zo ontdekt de lezer waarom Romeinen liggend aten, wat vasten precies is, of spinazie ons sterk maakt en waarom iemand de hond in de pot kan vinden.
Het boek bevat niet alleen antwoorden op een hele reeks diverse vragen, maar ook grappige en eigenaardige weetjes over alle onderwerpen die aan bod komen. De lezers (8+) worden uitgenodigd om actief aan de slag te gaan met de informatie en om er op een speelse manier mee bezig te zijn. Er staan bijvoorbeeld leuke invulopdrachten in, dingen om zelf uit te proberen en een heus bordspel. Het is niet uitgesloten dat ouders, nadat hun kleine schat in het boek heeft gelezen, neppoep op de tafel vinden of aan de slag moeten om fruitchips te maken.
De auteur heeft gekozen voor een thematische opbouw. Elk hoofdstuk begint met een gekleurde titelpagina en vooraan is een inhoudsopgave terug te vinden met alle vragen die aan bod komen. Dat zorgt voor een goed overzicht en nodigt de lezers uit om dingen op te zoeken en zelf te kiezen waar ze willen beginnen. De tekst is klein gedrukt, maar in een makkelijk te lezen lettertype. Door de spreiding over twee kolommen oogt het aangenaam en niet te druk. De titels zijn vrolijk opgemaakt en de verschillende kleurtjes dragen ertoe bij dat het een luchtig boek is. Elly Hees deed de vormgeving en voorzag het boek ook van leuke illustraties. Die zijn erg gevarieerd. Er zijn cartoons, kleine randillustraties en paginagrote tekeningen in verschillende stijlen terug te vinden. Soms lopen de prenten door de tekst heen en soms vullen ze de ruimte tussen de tekst op.
Waarom je eigen scheten soms niet zo erg stinken is niet alleen een feest om in te kijken. De titel spreekt kinderen aan en nodigt uit om het boek open te slaan. Walraven verwoordt alles zo duidelijk mogelijk, maar gaat moeilijkere begrippen niet uit de weg. Die legt ze weliswaar wel even uit. De auteur strooit met bakken informatie, maar ze weet het leuk te brengen en stimuleert daarmee het verder lezen en verkennen van de andere hoofdstukken. En zeg nou zelf: wie wil er stiekem niet weten waarom geen drol hetzelfde is?