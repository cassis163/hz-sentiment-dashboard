De verzoening is het tweede boek van de Brit Tim Griggs, die in 1999 debuteerde met De vergeving. Hoofdpersoon Michael Severin is een arts die veel in het buitenland werkt. Na een barre reddingsactie in Venezuela keert hij huiswaarts alwaar hij zijn mooie vrouw Caitlin vermoord in hun huis vindt. Het is een raadselachtige dood en Michael begrijpt er niets van. Al snel blijkt echter dat Michael zijn vrouw niet goed genoeg kende en dat ze een heel ander leven leidde dan hij dacht. Michael gaat op zoektocht naar de ware aard van Caitlin en gaandeweg ontdekt hij dat hij zelf deels verantwoordelijk kan worden gesteld voor de grote tragedie.

De verzoening vertelt niet zozeer het verhaal van de zoektocht naar een moordenaar. Het gaat vooral over de zoektocht naar innerlijke drijfveren van mensen. Vaak wordt in het boek aangehaald dat menselijke levens geen onbeschreven blad zijn maar dat we allemaal krassen op de ziel hebben. Die krassen hebben er voor gezorgd dat Michael en Caitlin ondanks hun sprookjesachtige huwelijk elkaar nooit goed gekend hebben. Pas aan het einde van het boek concludeert Michael dat hij Caitlin gevonden heeft en haar nu pas echt kent. Maar helaas is ze er dan allang niet meer.

Het boek heeft een krachtig begin. Het gegeven intrigeert en als lezer ben je sterk betrokken bij het verdriet van Michael omdat alles vanuit zijn perspectief wordt verteld. De sfeerbeschrijvingen zijn heel treffend en Griggs kan zich bijzonder goed verplaatsen in de belangen en gevoelens van de verschillende partijen. Wat het boek echter mist zijn sterke plotwendingen. Het gegeven dat Caitlin een tweede leven had wordt snel duidelijk. Maar veel meer draaien worden hier niet aangegeven. Doordat er weinig wendingen zijn wordt het boek op een gegeven moment een beetje saai en ging deze lezer zich soms ergeren aan Michaels gekweel. Toch is het een boek dat mooie levensvragen oproept. De psychologische inzichten zijn scherp en de wanhoop goed voelbaar. Het is een boek voor de liefhebbers van zwaar op de hand liggende verhalen. Al met al een aardige psychologische roman, met hier en daar een vleugje spanning.