Het boek van de jonge Israëlische schrijfster Ayelet Gundar-Goshen gaat over 2 vrienden, Jacob Markovitsj en Zeëf Feinberg die voor het uitbreken van de Tweede Wereldoorlog een bootreis naar Europa boeken om daar een nephuwelijk aan te gaan met 2 vrouwen die ze niet kennen om hen te helpen ontsnappen aan de Nazi’s.
Bij terugkeer in Palestina is het de bedoeling dat de mannen weer van hun vrouwen scheiden om het nephuwelijk ongedaan te maken maar daar wil Jacob, die de beeldschone Bella heeft getrouwd , niets van weten en hij weigert te scheiden. Hij blijft vervolgens de rest van zijn leven hunkeren naar de liefde van de mooie Bella die niet op zijn avances ingaat.
De titel van het boek slaat op de ene nacht die het Jacob uiteindelijk gegeven is om met zijn Bella door te brengen.
Het boek neemt ons mee op het levenspad van de 2 vrienden Jacob en Zeëf met alle perikelen die daarbij horen. Ook geeft het ons een kijkje in de ontstaansgeschiedenis van Israël.
De personages worden mooi uitgediept in het boek.
De af en toe tragische gebeurtenissen in het leven van de 2 vrienden worden op een speelse poëtische manier beschreven met vaak relativerende humor die ervoor zorgt dat het boek nergens somber en zwaar wordt, maar je toch raakt.
Door het boek heen stipt de schrijfster nog enkele thema’s aan zoals vrouwenemancipatie, opvoeding en gezag en hoe belangrijk “loslaten“ is. Echter nooit op een belerende manier en altijd met humor.
Halverwege het boek verslapte mijn aandacht enigszins, maar dan komen weer onverwachte wendingen die je aandacht erbij houden.
Het slot was verrassend, maar voor mij te gekunsteld.
Het mooiste van dit boek vind ik dat het je ontroert en raakt, maar ook doet glimlachen.
Zeker de moeite waard om te lezen.