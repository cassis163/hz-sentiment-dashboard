Evan Smoak, de Nowhere Man, was ooit een geheim agent van het Orphan program, de allerbeste. Nu stelt hij zijn leven in dienst van hen die geen kant meer op kunnen en hulp nodig hebben. Je belt 1-855-2-NOWHERE en Evan komt je helpen. Hij leeft onder de radar, want Orphan Y, Charles van Sciver, jaagt op hem…
Tijdens zijn huidige reddingsmissie, waarbij hij een meisjeshandelaar te grazen neemt en het meisje wat in een container op weg is naar haar koper wil gaan redden, wordt hij gevangengenomen. Orphan Y? Nee, een onbekende man die hem nodig heeft voor iets heel anders dan zijn vaardigheden. Evan doet er alles aan om te ontsnappen. Zal hij zijn goed uitgeruste vijanden te slim af weten te zijn?

Het is fijn (& gewoon een aanrader) om het eerste deel gelezen te hebben, maar het is geen noodzaak, want er wordt in het begin van het boek teruggegrepen op het eerste deel waardoor alles meteen duidelijk is. Vond ik ook handig, het friste mijn geheugen even op! Al voelde Evan wel meteen weer vertrouwd.
Al direct vanaf het begin van het boek zit je middenin de actie en zit de vaart er flink in. Ik kende Evan al een beetje door het vorige verhaal en in dit boek leer je hem nog beter kennen, met al zijn schuldgevoelens en demonen uit het verleden. Wat zo mooi is aan deze hoofdpersoon, getraind om te doden, is dat hij ook heel menselijk is, dat maakt hem sympathiek en levensecht. En ik bewonder zijn volharding, hij zal nooit opgeven!

Het spannende verhaal speelt zich als een keiharde actiefilm af voor je ogen tijdens het lezen. Deze verhalen zijn echt filmmateriaal, ik hoop maar dat die films er gauw komen! Er komt duidelijk meer in deze reeks en daar kan ik alleen maar heel blij mee zijn, want wat heb ik genoten van dit geweldige boek! Eén groot avontuur, vol vaart en actie, wat nergens gaat vervelen. Het enige wat je doen kunt is je mee laten sleuren…

(het énige kritiekpuntje wat ik heb op dit boek is de titel: waarom De Nergensman? Waarom niet gewoon De Nowhere Man, zoals hij in het boek ook steeds genoemd wordt?)