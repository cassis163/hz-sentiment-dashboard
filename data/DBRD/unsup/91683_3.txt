Rachel Joyce (Londen, 1962) begon haar carrière als actrice en speelde bij de Royal Shakespeare Company en het Royal National Theatre. Daarna werkte ze twintig jaar bij de radio, waarvoor ze hoorspelen en documentaires schreef. Zij debuteerde in 2012 met de roman De onwaarschijnlijk reis van Harold Fry, waarvoor zij een nominatie voor de Man Booker Prize ontving. Haar volgende boeken, De dag dat de tijd stil stond en Het liefdeslied van Queenie ontvingen ook lovende kritieken. De platenzaak is haar nieuwste roman.

Frank is eigenaar van een platenzaak in Unity Street. Zijn collectie bestaat uit alleen maar grammofoonplaten van vinyl en hij doet geen enkele concessie aan nieuwe ontwikkelingen zoals de compact disc. Hij weet voor iedereen die de winkel bezoekt en op zoek is naar iets moois de juiste muziek te vinden. De platenzaak is ook het trefpunt voor zijn vrienden, een groep nogal “aparte” mensen die bij Frank en bij elkaar stabiliteit zoeken en vinden.

Op een dag valt er een vrouw in een groene jas flauw voor de ingang van Franks winkel. Zij heet Ilse Brauchmann, een mysterieuze vrouw die niets met muziek te maken wil hebben maar na dit ongemakkelijke voorval Franks platenzaak blijft bezoeken. Enerzijds wil Frank dat niet maar anderzijds voelt hij zich tot haar aangetrokken.

In prachtig proza vertelt Rachel Joyce een ontroerend verhaal over mensen die gevangen zitten in een leven dat door onbegrepen gevoelens en onverwerkte teleurstellingen een verkeerde richting heeft genomen en die geplaagd worden door de onmacht om je daaruit te bevrijden. Frank is een man die als kind heel sterk is beïnvloed door zijn moeder met wie hij een bijzondere band had. Hij blijft in weerwil van de veranderingen die zich in de maatschappij voltrekken, trouw aan zijn principes en idealen. Ilse is een gevoelige en kwetsbare vrouw die de wonden die zij in haar leven heeft opgelopen verbergt in mysterieus gedrag. Tegen de achtergrond van de cultuur, de politieke situatie en de muziek uit de jaren tachtig van de vorige eeuw ontwikkelt zich tussen de twee een relatie waarin muziek en heling centraal staan. Muziek verandert mensen. “De stilte aan het begin van een muziekstuk is altijd anders dan de stilte aan het slot” want muziek doet iets met je.

Rachel Joyce brengt Unity Street, dat bevolkt wordt door een aantal heerlijke bewoners voor wie je alleen maar diepe bewondering kunt koesteren tot leven en door het toevoegen van subtiele humor is De platenzaak een uiterst aangenaam boek geworden. Het is een boek over de kracht van vriendschap en de liefde voor muziek en hoe deze twee de cocon die door de jaren heen als bescherming om het hart is gegroeid langzaam kunnen laten verdwijnen.