Cathy Kelly staat bekend om haar verhalen over vrouwen in alle leeftijdscategorieën, meestal lopen de verhaallijnen door elkaar en komen ze tijdens het lezen bij elkaar. Dat werkt goed en daarbij heeft zij een prettige schrijfstijl en weet zij goed het Ierse leven neer te zetten met zijn idyllische uitzichten en historie. Zo ook in Speciaal voor jou, alleen ontbreekt het een beetje deze keer aan spanning, het kabbelt voort en de karakters zijn wat voorspelbaar. Wat niet weg neemt dat het nog steeds een lekker boek is om te lezen, zeker voor haar fans die er in grote getalen zijn over heel de wereld.

Deze keer maken we kennis met Lillie, een lieve vrouw die haar man een half jaar geleden heeft verloren en door haar kinderen op reis wordt gestuurd naar Ierland om haar roots te ontdekken. Zij trekt in bij haar pas gevonden half broer Seth en zijn vrouw Frankie. Alleen zitten die in een huwelijkscrisis omdat hij zijn baan als architect is kwijtgeraakt en ze in een nieuw huis zitten dat nodig verbouwd moet worden om het leefbaar te maken. Lillie komt als geroepen en neemt het stel op sleeptouw om hun leven weer vorm te geven. Verder hebben we nog Peggy die niet verliefd wil worden maar het toch wordt en haar droom om een eigen breiwinkel te beginnen weet te verwezenlijken. Dan hebben we nog Freya, een 15 jarige die wel 40 lijkt met haar adviezen en inzichten. Alleen komt dat niet omdat ze gelukkig is. Haar moeder is aan de drank sinds haar vader is overleden. Ze kan het leven en Freya niet aan. Freya wordt liefdevol opgenomen door haar oom en tante.

Genoeg ingrediënten dus voor een echte Cathy Kelly die je meeneemt naar het dorpje Redstone in Ierland en je laat kennismaken met alle opzienbarende maar vooral ook gewone inwoners met allemaal hun eigen problemen en zorgen.