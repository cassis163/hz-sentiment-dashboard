Geen stevig alcohol drinkende of coke snuivende rechercheur, nee Suze van Baarle heeft bijna alles goed op een rijtje. Haar werk heeft ze strak geregeld voor zover recherchewerk dat toelaat. Het enige wat ze maar niet onder controle krijgt is haar rol als voorbeeldige moeder, betrokken echtgenote en de relatie met haar zus Marlies. Verder is het vooral business as usual wat de klok slaat in het Amsterdamse bureau. Tot een melding binnenkomt over een moord op een juwelierâ€¦.

Joris van der Greep is samen met zijn broer eigenaar van een vooraanstaande juwelierszaak in Amsterdam. Beide broers zijn ook diamantairs met aanzien en als Bastian in Antwerpen verblijft, koopt Joris een bisschopsring van pastoor Jan Kortekaas.
De ring verandert van eigenaar en Jan Kortekaas kan met het geld zijn leven anders in gaan richten. Doch de inkt van de geldcheque is nog niet opgedroogd of het stoffelijk overschot van Joris van der Greep wordt gevonden en de ring is spoorloos. Het team van Suze van Baarle stort zich op de zaak en probeert te reconstrueren wat er, kort na het bezoek van de pastoor, in de Beethovenstraat is gebeurd.

Fataal verlangen pakt de draad weer op waar Een beestachtig verbond hem aan het einde heeft laten vallen. Een gedegen stukje speurwerk naar een moordzaak waarbij het vinden van de achterliggende oorzaak zwaarder weegt dan het arresteren van de uiteindelijke dader. Dat is ook de meerwaarde die de verhalen van Liz Brouwer bij zich dragen. En het is te danken aan het raffinement en de schrijfstijl die de auteur in haar verhalen (tot nu toe twee) op een uiterst subtiele maar o zo nauwkeurige wijze weet te combineren. De dialogen doen er toe en geven het verhaal een meerwaarde omdat het geen loze bladvulling is maar als binding geldt tussen de acties en gebeurtenissen. Het brengt verrassing en geeft snelheid. En Suze van Baarle? Die dreigt met haar permanent onwillige darmen een beetje in herhaling te vallen. Daar zou de auteur wellicht wat aandacht aan kunnen besteden en haar een beetje kunnen laten evolueren. Ook deze goedwillende dame mag eens onverwachte dingen doen, dat verlevendigt het totaal en maakt haar nog interessanter dan ze na twee verhalen al is. Neemt niet weg dat Fataal verlangen ook weer een plezier is om te lezen en dat moet de auteur deugd doen. Het verhaal bevat op de juiste momenten correct afgewogen doses impressie en alteratie en dat maakt het nog extra aantrekkelijk om te lezen en verhoogt het leesplezier.
Compliment voor de auteur!


Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 3 sterren
Originaliteit: 4 sterren
Psychologie: 3 sterren