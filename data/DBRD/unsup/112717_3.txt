John Sandfords’ bekendste boeken zijn natuurlijk de ‘Prey’-boeken maar daarnaast maakt hij ook uitstapjes naar verhalen met andere hoofdpersonen. Heat Lightning is zelfs samen met een andere auteur geschreven, Chuck Logan. Dat de naam van Logan niet op het omslag staat is een beetje vreemd.

Heat Lightning heeft als hoofdpersoon Virgil Flowers, die we nog kennen uit Dark of the Moon. Lukas Davenport is zijn baas bij het Bureau of Criminal Apprehension. Davenport is in dit boek grotendeels afwezig wegens andere bezigheden, maar hij houdt nauwlettend telefonisch contact met Flowers. Dat is nodig ook als Flowers te maken krijgt met akelige moorden op verschillende keurige middelbare burgers. De overeenkomst is dat ze allemaal dood gevonden worden in de nabijheid van een monument voor mannen en vrouwen die gestorven zijn in de Vietnam-oorlog. Uiteraard legt men al snel een verband tussen de gebeurtenissen in die oorlog en de mannen. Gek genoeg hebben ze helemaal niet allemaal in Vietnam gevochten. Ze zijn niet eens allemaal even oud. Flowers volgt zijn intuïtie en gaat op bezoek bij diverse mensen die hem wel meer kunnen vertellen over de politiek in Vietnam, in heden en verleden. Hij ontmoet daarbij de zeer aantrekkelijke Mai… Sandford zet de lezer netjes eerst op het verkeerde been door de Vietnam-connectie. Nu ga ik hier natuurlijk niet vertellen hoe het wel zit, maar het is zo dat die connectie niet helemaal klopt. En toch ook weer wel. Het is allemaal heel ingenieus gedaan.

Wat ik minder vind aan dit boek is de toch min of meer krampachtige telefonische contacten met Davenport. Net of Flowers nog niet zelf een goede hoofdpersoon kan zijn; dat kan hij namelijk best. De spanning wordt heel goed gedoseerd en opgebouwd en met de karaktertekening zit het ook wel snor. Het is en blijft tenslotte een Sandford… (Door: Jannelies Smit)