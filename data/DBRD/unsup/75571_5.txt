Eén dag om nooit meer te vergeten. Een dag waarop het leven voorgoed zal veranderen en niets ooit meer zal zijn zoals het was. Vanaf de eerste bladzijde grijpt het verhaal je meteen om je vervolgens mee te nemen in een regelrechte nachtmerrie. Iles werkt niet met vaagheden zodat je precies weet hoe de vork in de steel zit. Maar dat geldt niet voor iedereen. De man van Lauren tast volledig in het duister als hij stuit op een, in zijn ogen, bewijs van overspel van zijn vrouw. Meteen gaan er alarmbellen rinkelen en lijkt hij volledig door te slaan. De altijd correcte arts maakt van deze ene huiveringwekkende dag een dag die hij en zijn gezin nooit meer zullen vergeten. Hoe komt het dat iemand zo verschrikkelijk doordraait? Dat er meer aan de hand is wordt duidelijk als blijkt dat niet alleen Lauren een geheim heeft. Dan wordt De naakte waarheid een boek dat je écht niet meer weg wilt leggen.