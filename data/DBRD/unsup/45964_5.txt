Ik geef het boek 4,5 ster

Sommige dystopian romans komen akelig dichtbij onze huidige maatschappij. Cel 7 is zo’n young-adult roman. Stemmen of iemand schuldig is aan een misdrijf en daarmee de doodstraf verdient/krijgt. Het draait niet meer om wat de bewijslast is of wat het motief is maar puur om wat het publiek van je vindt. Plus hoeveel geld de mensen hebben, want als je rijk bent kan je meer stemmen dan als je arm bent. En dan hebben we ook nog het programma Dood is gerechtigheid die het publiek opstookt. In een wereld waarin iedereen zijn mening online gooit en waarin politici openlijk twijfelen aan de rechterlijke macht lijkt de wereld van Cel 7 opeens niet zo ver weg meer.

Drewery heeft een verslavend verhaal neergepend. Ze heeft een prettige schrijfstijl waardoor het verhaal extra vlot wegleest. De korte hoofstukken, wisselende perspectief en de spanning die met het verstrijken van de dagen oploopt zorgen ervoor dat ik het verhaal met moeite kon wegleggen. Als er een nieuwe dag aanbreekt wordt Martha overgebracht naar een andere cel en steeds wilde ik dan toch weer weten wat haar die dag in de cel te wachten stond. Je krijgt steeds meer te horen over wat er in het verleden heeft plaatsgevonden. Toch vond ik deze onthullingen niet heel erg schokkend, ik vond het een tikkeltje voorspelbaar. Maar door de opbouwende spanning en het sterke verhaal eromheen bleef ik toch doorlezen en stoorde de voorspelbaarheid mij niet.

Wat ik sterk vond was dat niet alleen vanuit Martha’s perspectief het verhaal werd verteld maar dat er ook andere personen bij kwamen. Naarmate de dag van de executie dichterbij komt werd steeds duidelijk hoe eenzaam Martha was. Je krijgt echt medelijden met Martha en dan is ze echt pas een meisje van 16 jaar. Ook de uitzendingen van Dood is gerechtigheid waren een goede toevoeging aan het verhaal. Zo goed dat ze bij mij het bloed onder mijn nagels vandaan haalden. Als een boek dat bij mij doet, is het goed bezig

De thema’s die in dit boek te vinden zijn (verschil arm rijk, corruptie, het veroordelen van mensen online/sensatie zoeken) zijn dagelijks terug te vinden in onze eigen maatschappij. De wereld die Drewery heeft geschapen zie ik zo terugkomen in onze wereld. Het kan echt gebeuren en dat maakt dit boek ook ergens eng.

Ondanks dat ik het verhaal hier en daar wat voorspelbaar vind, zijn de thema’s goed uitgewerkt. De personages zijn goed uitgewerkt en Drewery bouwt de spanning zo goed op dat je wel moet doorlezen. Na de cliffhanger op het eind ben ik absoluut nieuwsgierig naar het volgende deel. Cel 7 is beangstigend realistisch!