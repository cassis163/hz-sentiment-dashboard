Samuel Björk heeft met 'Ik reis alleen' een sterk begin neergezet voor een succelsvolle boekenreeks, met Mia en Holger in de hoofdrol. De verschillende verhaallijnen houden het verhaal dynamisch en bijna alle personages worden op een unieke wijze aan de lezer voorgesteld. Hierdoor krijg je al snel een zwak voor bepaalde personages.

Verder ben ik aangenaam verrast door de manier van schrijven. In plaats van schrijftaal, breekt Bjork met de Nederlandse schrijfregels en hanteert hij veel spreektaal. Of dit volledig op het conto geschreven kan worden van Björk, of misschien de vertaler, is mij niet duidelijk. Ik ben in elk geval enthousiast.

Helaas eindigen de verhaallijnen nogal abrupt en een tikkeltje tegenvallend. En in tegenstelling tot een aantal andere recensenten vond ik het aantal potentiële verdachte juist zeer gering. Desondanks een heerlijk verhaal. Het volgende boek van Björk, 'De Doodsvogel', staat fier bovenaan mijn verlanglijstje!