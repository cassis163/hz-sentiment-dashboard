Vier vriendinnen steunen elkaar door dik en dun en dat is ook wel nodig. Elke vrouw heeft problemen, zo kan Cassie haar droomman niet vinden en wordt aangerand, Julie heeft geldproblemen, Marty heeft problemen met haar man Joe en Beth wordt voor de tweede keer getroffen door kanker.

‘Een goed jaar’ vertelt het verhaal van de vier vrouwen en dat doet Carr op voortreffelijke wijze. Ze maakt van Cassie, Julie, Marty en Beth levensechte personen. Ook Julie’s man Billy, Joe de man van Marty en twee nieuwe mannen worden prima neergezet. Het geeft meerwaarde aan het boek dat je een situatie vanuit verschillende personen ziet. Zo is Cassie jaloers op Julie omdat zij haar droomleven heeft, een man en kinderen, maar onderschat Julie’s problemen.

De wisseling van persoon naar persoon is vlotjes en soepel. Niet een keer hoef je terug te bladeren wie wie is of hoe zat het ook al weer. Zeer geboeid was ik en diep in de levens van de vier vrouwen verzonken. Ik las en las ‘Een goed jaar’en voor ik het wist was het boek uit, met een goed einde.
Carr heeft zich met ‘Een goed jaar’ overtroffen en ik kan het boek zeer aanbevelen.

Als je wilt genieten van het leven van echte mensen waar ook naar oplossingen wordt gezocht is ‘Een goed jaar’ het boek om te lezen. Fans van de feelgoodromans zullen net als ik genieten van een vlot, emotioneel en prachtig boek. Dit boek verdient de volledige vijf sterren.