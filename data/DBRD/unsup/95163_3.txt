Omdat ik op 21 september mee zou gaan naar de Meet & Greet met schrijfster Isa Marion, was het zaak het boek ook gelezen te hebben. Ik had drie dagen de tijd!
Deel 1 van een serie van vier met als hoofdtitel 'de Noordzeemoorden'.
Een met vaart geschreven detective waarin twee dames strijden om de eer wie als eerste de moordenaar vindt. Maud Mertens van de Amsterdamse politie en Kyra Slagter, een 19-jarige vwo-studente die als hobby graag misdaden onderzoekt. En Kyra had de mazzel dat ze als één van de eersten op de plaats delict arriveert. In de rest van het verhaal blijkt ze de rechercheur niet alles te vertellen wat ze weet, doet eindexamen en heeft bovendien nog een ander onderzoek lopen: de verdwijning van haar zus Sarina vier jaar eerder vanaf het eiland Texel.
We maken kennis met het privéleven van beide vrouwen en zijn getuige van de brute manieren die de moordenaar aanwendt. Tussendoor leeft de lezer mee met een meisje dat in de Schotse hooglanden gevonden wordt, aan ondervoeding lijdt en geen contact met haar verzorgers lijkt te willen. (op een bepaald moment zag ik het beeld van de zwemmer en een Britse telefooncel uit de reclame voor Snelle Jelle kruidkoek).
Heel vroeg die zondagochtend van het ontmoeten en groeten in café de Pont had ik het boek uit. Spannend tot de laatste bladzijde. Ik weet nog niet wie van de twee dames het beste detectivewerk verrichtten, feit is wel dat ze zonder het te weten niet zonder elkaar konden.

En nu maar hopen dat deel twee niet te lang op zich laat wachten.