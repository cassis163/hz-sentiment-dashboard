In dit boek vertelt de schrijfster boeiend over het avontuur van Blitz.

Blitz ziet er anders uit dan andere mensen; zijn huid is groen, zijn broek is blauw, zijn neus is lang en hij heeft een spriet op zijn hoofd. Als Blitz bang of boos is trekt hij aan zijn neus. Die wordt dan nog langer en zegt ‘plong’ als hij hem loslaat.

Blitz woont niet op de aarde. Hij woont heel, heel ver hier vandaan. Voorbij de maan zweeft een bol en daar woont Blitz. Hij noemt zijn bol ‘Nul’. Waarom bol ‘Nul’? Een nul is rond en zijn bol ook. Logisch toch?

Hij woont daar helemaal alleen en voelt zich happy. Hij kan gaan slapen en opstaan wanneer hij wil en alles eten wat hij lekker vindt. Hoe komt hij dan aan eten zul je denken. Op bol ‘Nul’ staat een boom en elke dag groeit er iets anders aan om te eten. De ene dag een knak, dan weer een hap of een smul en zelfs een bijt of lik. Op de vrolijke gekleurde plaatjes in het boek kun je zien hoe dit lekkers eruitziet.

Blitz slaapt onder de boom. Als het heel warm is, is het koel onder de boom en als het stormt en regent is het daar droog. Blitz praat en speelt met de boom. Soms zingt hij voor de boom. Elke dag maakt hij een wandeling. Bol is niet groot en dus is Blitz weer snel terug bij de boom.

Op de cover zie je Blitz en de boom, met al het lekkers, op zijn kop staan. In de boom hangt een rood vogeltje. De grond onder de voeten van Blitz is wit. Boven hem zie je de blauwe lucht. De leuke cover maakt vast en zeker dat je benieuwd bent naar dit spannend verhaal.

Op een dag zit Tjilp, een rood vogeltje, in de boom. Waar komt dat vandaan en wat komt dat op mijn bol doen?, vraagt Blitz zich af.

Tjilp vertelt aan Blitz dat hij op de Aarde woont. Hij is moe van het vliegen. Hij komt even uitrusten op bol. Blitz vindt het wel gezellig met Tjilp. Nu heeft hij een vriendje met wie hij kan spelen. Na een paar dagen wil Tjilp terug naar de Aarde.

Blitz beseft nu hoe eenzaam hij is. Misschien is daar wel een vriendje dat op mij lijkt, denkt Blitz. Zou het leuker op de aarde zijn dan op bol ‘’Nul?, vraagt hij zich af.

Blitz is nieuwsgierig en besluit mee te gaan. Hij wordt er helemaal blij van. Maar hij kan niet vliegen. Hoe moet dat nu? Hij heeft een goed idee.

Gaat zijn plannetje lukken en kan hij mee naar de Aarde?

De auteur verwoordt het verhaal levendig; de kinderen zullen op het puntje van hun stoel zitten. De kleurrijke illustraties maken het verhaal beeldend.

Het verhaal laat zien wat het betekent, als je anders bent dan anderen. Je wordt dan al vlug als toeristische attractie gezien. Blitz wordt opgesloten achter een hek en elke dag komen mensen naar hem kijken en willen dat hij aan zijn lange neus trekt, waardoor ze kunnen lachen. Hij voelt zich gevangen en bekeken en leeft nog liever in eenzaamheid. Hij gaat terug naar zijn bol. Is de Aarde wel zo’n fijne plek om te wonen als je anders bent?

Het boek heeft een groter lettertype, dat voor iedereen gemakkelijk te lezen is; ook voor dyslectici. Tussen de korte zinnen is veel ruimte gelaten. De tekst heeft zwarte letters op een witte ondergrond; op een paar uitzonderingen na. Dan staat de tekst op de gekleurde illustratie, maar blijft duidelijk leesbaar.

Het leesniveau is AVI E3 – M4 voor Nederland en voor België: einde 1e leerjaar midden 2e leerjaar.

De auteur is erin geslaagd een boek te schrijven waar kinderen een hoop van kunnen leren; eenzaamheid, vrienden, bomen kappen om een weg aan te leggen, wat voor bescherming een boom biedt, dat er iets aan groeit dat eetbaar is, je ermee kunt spelen én de acceptatie van het anders zijn.