Schepen vergaan (Violets are blue) is pas het tweede boek dat ik van James Patterson heb gelezen, maar evenals het eerste heeft ook dit boek een geweldige indruk bij mij achtergelaten! Wie van bijvoorbeeld Jonathan Kellerman houdt, zal vooral bijzonder genieten van de boeken van Patterson, al moet ik zeggen dat de boeken van Patterson ´harder´ zijn. Geweldig!

Ook Schepen vergaan is weer te vergelijken met een rit in een achtbaan. Alex Cross, de vaste hoofdpersoon van Patterson, moet er in dit boek helaas getuige van zijn hoe diverse van zijn vrienden het slachtoffer worden van de ´Mastermind´, de moordenaar die in eerdere boeken deze bijnaam heeft gekregen. De Mastermind zit Cross genadeloos op zijn huid, en de strijd om hem te pakken wordt steeds grimmiger. In Schepen vergaan moet Cross zich echter ook nog bezig houden met enkele akelige moorden, die wel gepleegd lijken te worden door vampiers. Ook zijn er getuigen die menen dat zij een witte tijger hebben gezien op de plaats van de moorden Het wordt allemaal vreemder en vreemder, en Alex Cross vliegt van hot naar haar. Hij tracht ondertussen ook nog aandacht te schenken aan zijn kinderen, een nieuwe relatie op te bouwen en de Mastermind te pakken. Ik ga niet vertellen hoe het boek verder gaat, want dan verpest ik de verrassing. Gewoon lezen!

Schepen vergaan verschijnt in september 2003 in Nederlandse vertaling.