Vele jaren terug was dit een van mijn eerste fantasy boeken en sindsdien ben ik aan dit genre verknocht.

Sperling is geschreven door WJ Maryson. Een pseudoniem van Wim Stolk. Het is het eerste boek in een reeks van 6. In dit boek maken we voor het eerst kennis met de wereld “Aiden” die door de schrijver geschapen is. Een wereld die schilderachtig is beschreven en als je in het verhaal zit echt aanvoelt.

Op het eerste gezicht zijn er elementen die ook in andere fantasy series naar voren komen, maar na gelang het lezen, ontdek je een verhaal dat veel dieper gaat. Hoe verder je leest hoe meer puzzelstukjes je vindt, die een wereld/geschiedenis achter het verhaal tonen.

Naast het lopende verhaal, begint elk hoofdstuk met een inleidende alinea, regelmatig in de vorm van prachtige gedichten. In eerste instantie lijken die niets met het verhaal te maken te hebben. Ik had de neiging om ze bij spannende delen over te slaan. Pas als je het boek uit hebt merk je dat ze wel degelijk onderdeel zijn van het grotere geheel.

Het einde van Sperling is een cliffhanger, het zorgt ervoor dat je als je de laatste bladzijde omslaat je verder wil lezen in het volgende deel.