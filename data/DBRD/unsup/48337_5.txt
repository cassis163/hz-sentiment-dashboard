OVER DE INHOUD:
Lodewijk en Olivier van Loosduyne zijn van adel en hun vader heeft ze alle twee een flinke som geld nagelaten.
Olivier werkte bij de Marine waar hij bezig was met een speciale klus in samenwerking met Interpol. Hij moest uitzoeken hoe het kon, dat er zoveel mensen van adel onder verdachte omstandigheden overleden.

Sinds twee jaar heeft Lodewijk niks meer van zijn broer gehoord en maakt zich zorgen. Op een dag neemt Tjebbe Talisman van het Ministerie van Defensie in opdracht van Johannes Hamstra speciaal agent Binnenlandse Veiligheidsdienst contact op met Lodewijk en vraagt hem om naar Den Haag te komen, omdat ze onder vier ogen willen praten over zijn broer. Hamstra overtuigt hem om het werk van zijn broer voort te zetten. Hiervoor moet hij eerst een zware commandotraining volgen. Na 13 weken is hij zover en gaat in zijn uppie naar Engeland, omdat daar het laatste levensteken van Olivier vandaan komt. Hoe minder mensen hiervan weten hoe beter, dit om zijn veiligheid te waarborgen en omdat het politiek erg gevoelig ligt.

Hamstra heeft zo zijn redenen om Lodewijk in de gaten te houden en rekruteert Mariska Veendijk een onervaren, maar ambitieuze journaliste.

Tijdens de roeiwedstrijden van Royal Henley Regatta raakt Lodewijk bevriend met enkele personen die van Engelse adel zijn. Dit gaat vrij soepel.

Hoogtepunt is een Venetiaans verkleedbal georganiseerd in Venice Castle. Lodewijk weet daar binnen te komen en hoopt iets over zijn verdwenen broer te weten te komen. Het loopt echter heel anders dan dat hij in gedachte had. Komt hij erachter wat er met Olivier is gebeurd?

MIJN MENING:
Leonardo heeft met bezieling een spannend verhaal geschreven dat tot het laatst blijft boeien, waarvan de plot zeer verrassend is, waar voldoende verwikkelingen in voorkomen, realiteit en fictie elkaar kruisen. Maatschappelijke problemen aan de kaak worden gesteld. Leonardo laat je nadenken of ons rechtssysteem wel zo eerlijk is en hoe rechtvaardigheid uitgelegd kan worden, wat het verleden en afkomst met je kan doen in psychologisch opzicht en wat vrijheid betekent.

Dialogen worden duidelijk en indien nodig zakelijk weergegeven, daarnaast wordt de gedachtegang van de personages prima verwoord, karakters goed uitgediept. De spanning wordt voortreffelijk opgevoerd. Dit alles maakt dat ik mij helemaal kan inleven en meevoelen.

De auteur heeft een vlotte schrijfstijl in begrijpelijke taal. De hoofdstukken zijn kort. Naast de hoofdverhaallijn zijn er verhaallijnen die niet meteen essentieel zijn, maar wel zorgen dat dit verhaal aansprekend blijft en inspireert.

Een thriller waarin schilderijen van Jeroen Bosch een belangrijke rol spelen m.n. de betekenis ervan, Politiek Brussel zich van een andere kant laat zien, de bekende doofpot om de hoek komt kijken, machtsmisbruik, rechtvaardigheid hoog in het vaandel staat en vertrouwen op de proef wordt gesteld.

Met veel genoegen gelezen en een echte aanrader.

“Zinloos ligt op het kerkhof en verloren rust ernaast”