Knap voor een dik meisje door Tatjana Almuli

Volgens Stella Bergsma het Nederlandse antwoord op Roxane Gays Hunger en dat vind ik ook. Dat klinkt flauw maar het is echt wel als compliment bedoeld.

Knap voor een dik meisje is Amuli’s debuut en het is er ineens boenk op. Al heb ik zelf nooit met mijn gewicht geworsteld, ik was meteen aan dit boek verslingerd. Tatjana is al haar hele leven dik en heeft al die tijd al af te rekenen met commentaar (op haar lichaam) van familie, vrienden, klasgenoten, wildvreemden. In dit boek neemt ze ons via korte hoofdstukken mee in haar verleden, tot aan het nu. Ondertussen komt ze bij, valt ze af, doet ze mee aan het tv-programma Obese, komt ze weer bij…

Dat stuk herken ik niet maar wel alles in verband met schaamte, onzekerheid en het proberen vullen van een gat, een leegte. (Had ik ook bij Hunger.) Dat vind ik ook het knappe aan Almuli’s verhaal: ze weet een persoonlijk probleem breder te trekken, ze maakt het universeler. Hoewel ze haar eigen persoonlijke worstelingen beschrijft, heeft ze het in feite niet alleen over zichzelf maar ook over alle vrouwen die het moeilijk hebben met hun gewicht. Door het ook over haar innerlijke pijn en verdriet te hebben betrekt ze er ook vrouwen bij die problemen hebben met hun lichaam. Het is in feite herkenbaar voor alle vrouwen punt. Want wij leven allemaal in een wereld die de nadruk legt op schoonheid en perfectie. En ja, ook op dun zijn. Dat maakt Tatjana in dit boek duidelijk. (Fatshaming is iets waar wij ons als maatschappij voor zouden moeten schamen.)

Hoewel het verhaal donker begint eindigt het toch heel licht. (Zonder happy Hollywood-einde want dit is een echt verhaal, en in het echte leven gaat het vaker op en af dan stijl omhoog.) Met de verhalen van andere meisjes en vrouwen krijgen we een nog breder beeld van hoe moeilijk wij het anderen soms maken. Almuli geeft ons tevens een blik op hoe het wel kan. Door te zijn wie ze is, door dit boek te schrijven, door te durven tonen wie ze echt is, vanbinnen én vanbuiten. Ze is een mooi voorbeeld in de body positivity beweging.
Achteraan het boek staat nog een overzicht met boeiende lectuur en Instagramaccount, podcasts,…wat zin geeft in meer lezen en luisteren.

Het enige minpuntje aan dit boek vind ik de cover. Die vele monden geven het voor mij iets engs, zal wel persoonlijk zijn.
Almuli, daar gaan we nog meer van horen, geloof me.