Dit boek is een redelijk losse verzameling van (populair-)wetenschappelijke stukken die geschreven zijn over de internationale bestseller ‘De Da Vinci Code’ van Dan Brown. Dat is op zich een prima beginpunt, want de theorieën die Brown in dit boek naar voren laat komen, zijn ronduit fascinerend. Gelukkig is dit boek ook niet een snel in elkaar gedraaid broddelwerkje van een uitgever die op de successen van Brown wil meeliften. Daarvoor staan er teveel echt interessante en diepgravende stukken in.
Na lezing is mij duidelijk dat Brown in diens boek een bijzondere mix heeft opgenomen van bijna-waarheden (zoals enkele zaken die over Opus Dei worden gezegd), plausible theorieën (zoals dat de Kerk stelselmatig de rol van vrouwen als Maria Magdalena probeert weg te schrijven), voer voor fantasten (zoals dat Maria Magdalena kinderen van Jezus kreeg en de Merovingische dynastie in Frankrijk stichtte) en absolute nonsens (zoals de Priorij van Sion, waarvan is bewezen dat dit een staaltje boerenbedrog van een 20e eeuwse Fransman is).
Conclusie: een hoogst interessant en informatief boek! Voor mensen die De Da Vinci Code gelezen hebben is het zeker de moeite waard!