De verboden vrouw spreekt – Pamela Kribbe

Dit boek is bedoeld voor mensen die interesse hebben in leven vanuit je intuïtie. De thema’s die de schrijfster weergeeft worden gebracht als boodschappen die ze binnen kreeg via Maria Magdalena, ‘de verboden vrouw’. Voor mij was dit eerst lastig, omdat ik met het begrip ‘channeling’ niet zoveel kan. Maar als je daar overheen kunt lezen is het een prachtig boek waar veel waardevols in staat!
Er wordt begonnen met een stukje toelichting over Maria Magdalena, hoe zij in het leven stond en waar zij zich mee bezig hield. Dit is een mooie inleiding en geeft al weer welke kant het boek op gaat.
Het boek is in 2 stukken verdeeld. Het eerste deel wordt weergegeven als een vraag- en antwoordgesprek door de schrijfster met Maria, waarin allerlei thema’s aan de orde komen, als vrouwelijke en mannelijke energieën, heling, zorgen en seksualiteit.
Er wordt veel uitleg gegeven en doorgevraagd waardoor je een goed beeld krijgt van wat de schrijfster je wil duidelijk maken. Ik was er blij mee en vond het erg aansluiten bij mijn zoektocht op dit vlak. Veel genoemde zaken waren herkenbaar. In het boek worden handreikingen gedaan hoe je anders tegen dingen aan kunt kijken en hoe je er mee om kunt gaan. Er is veel aandacht voor de verschillen en overeenkomsten bij mannen en vrouwen. Hoe het belangrijk is dat beide kanten in een mens aan bod komen, om te kunnen leven vanuit je ziel.

Deel 2 bestaat uit een aantal losse boodschappen/ verhalen rond een thema, rechtstreeks verteld door Maria. Ze geeft uitleg en vertelt een visualisatie rond de thema’s, waardoor je het ook bij jezelf kunt invoelen en gaan zien. Ook in dit deel vond ik waardevolle woorden staan.

Totaalbeeld: een mooi boek, wat je veel brengen kan, als je er voor open staat!