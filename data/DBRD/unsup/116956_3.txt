Het derde en laatste deel in de trilogie De zwakte van Victoria Bergman. De auteurs hebben duidelijk hun werk gehad met deze boeken. De plot is zeer uitgebreid, nogal wat personages en de onderzoekers hebben ook nog persoonlijke problemen te trotseren. Wat je nu zeker weet is dat deze drie boeken eigenlijk één boek zijn, één groot verhaal. Ze afzonderlijk of niet in volgorde lezen is eigenlijk niet aan de orde.
Veel pagina's dus en dat is fijn voor een goed boek. Hier is het soms wel een nadeel. Omdat het in drie boeken is gegoten, heb je her en der herhaling. Het verhaal leest daardoor niet altijd even spannend en er sluipt een bepaalde vorm van ongeïnteresseerdheid in bij de lezer, toch bij ondergetekende. Meestal boeit het verhaal wel, maar af en toe toch ietsje minder.
Het moet nochtans gezegd worden dat het een steengoed verhaal is met een indrukwekkende maar ook drukke plot. De lezer wordt op het verkeerde been gezet, de dingen lijken niet altijd wat ze zijn. En het komt nog geloofwaardig over ook. Enkele nieuwe thema's ook in het verhaal. Het is dus zeer de kwestie van goed bij de les te blijven. En moest je er niet in slagen, de auteurs hebben aan het begin van dit boek de verschillende belangrijke personages kort voorgesteld. Kan handig zijn.
De laatste aanwijzingen is een volwaardige afsluiter van de reeks alhoewel het einde niet helemaal bevredigend is. De schrijvers laten een en ander liggen. Het boek is echter goed te lezen, met de nodige aandacht weliswaar.