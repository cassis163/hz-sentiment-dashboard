Jana, Gunnar, Anneli, Mia en Henrik, reeds bekend uit deel 1, blazen allen weer een flinke deun mee in 'Narcotica', Jana Berzelius #2. Hun privélevens, waarin niet altijd alles van een leien dakje gaat, komen aan de orde, maar het draait vooral om het werk, waarin ook niet altijd alles soepel loopt. Soms vloeien privé en werk in elkaar over, dan wordt het spannend, indringend en persoonlijk.

'Narcotica' is hard en meedogenloos, de toon is al snel gezet:

"Ze deed haar ogen stevig dicht, opende haar mond, duwde het bolletje zo ver mogelijk in haar keel en slikte.
Slikte, slikte, slikte.
De capsule gleed langzaam naar haar maag.
De man klapte in zijn handen en glimlachte. "Goed zo," zei hij. "Nog maar negenenveertig te gaan.""

Ook Jana is hard en meedogenloos, zoals we haar kennen uit deel 1, 'Memento'. Zij is letterlijk en figuurlijk een vechter. Al al is ze officier van justitie, ze is bij tijd en wijle een knap onberekenbare dame van wie het moeilijk is hoogte te krijgen. Zij trekt te allen tijde haar eigen plan, wijkt voor niets en niemand, ook niet voor haar adoptievader Karl. Een spannende en intrigerende verhaallijn, die nog niet afgelopen lijkt na deel 2 ...

Het rechercheteam komt in actie na de melding van een dode in een trein. Jong meisje, gestorven aan een overdosis, als gevolg van een opengebarsten bolletje in haar maag. Vermoed wordt dat ze vergezeld was van een jonge vrouw, maar waar is die is gebleven? En bij wie moesten de bolletjes afgeleverd worden? Het team zet alle zeilen bij, maar het resultaat is niet om over naar huis te schrijven.
Intussen verricht Jana haar eigen onderzoek, gebaseerd op onderbuikgevoelens en bittere realiteit. Jana's verleden, waarvan ze zich stukjes en beetjes herinnert, heeft haar grotendeels gevormd tot wie ze is. Is zij voorzichtig genoeg of wordt ze te lastig en daarmee een doelwit?

'Narcotica' is een voortvarende thriller die weinig rustmomenten kent. Prima schrijfstijl, boeiend en spannend verhaal, voldoende diepgang in de karakters. De opbouw is een beetje rommelig, wat veroorzaakt wordt door meerdere perspectieven binnen één hoofdstuk, maar dat went snel (één hoofdstuk is één tijdspanne met daarin alles wat er op dat moment gaande is).
Uitstekende thriller, die doet verlangen naar het volgende deel in de reeks.

[spanning 4, plot 5, schrijfstijl 4, leesplezier 4, originaliteit 4, psychologie 4]