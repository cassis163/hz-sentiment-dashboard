Tales of the unexpected is een bundeling van 16 korte verhalen van Roald Dahl. Het zijn de beste verhalen uit de bundels 'Kiss kiss' en 'Someone like you'. Elk van de verhalen is precies zoals je dat van Dahl verwacht: een beetje luguber, zonder dat dat lugubere ook echt uitgesproken wordt, en op zijn minst origineel te noemen. Dahl suggereert vaak de dingen en die subtiele manier van schrijven maakt de verhalen net zo goed.
De verhalen ademen de typische, wat oubollige Engelse sfeer van vroeger uit, en zijn naar onze hedendaagse maatstaven ook een beetje aan de trage kant, maar dat ze stuk voor stuk uniek bedacht zijn, komt nog steeds sterk naar voren. Altijd is er wel die twist naar het einde toe die elk verhaal optilt naar een beter niveau.