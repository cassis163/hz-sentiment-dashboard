In 'Hun laatste avondmaal' combineert auteur/chef-kok Andrew Caldwell merendeels (over)bekende verhalen met recepten. Een geschiedenislesje van Cleopatra tot Lady Di, van Marilyn Monroe tot de Titanic en andere beroemdheden en historische gebeurtenissen, waaraan gekoppeld de bijbehorende laatste avondmalen en lievelingsgerechten. De receptuur van de diverse gerechten is aangepast aan de tegenwoordige tijd, ook de ingrediënten zijn versimpeld. Pauw is kip geworden, om een voorbeeld te noemen. Caldwell dient de verhalen smeuïg op, ongeacht over wie het gaat of op welke wijze de besprokenen aan hun eind zijn gekomen. Adolf Hitler krijgt net zo veel aandacht als Marilyn Monroe, die gedumpt werd door twee broers Kennedy. Hitler was overigens een enorme zoetekauw. Zijn lievelingszoetigheid: chocolaatjes (1 kilo per dag), gebakjes en warme chocolademelk met slagroom; bovendien deed hij zeven schepjes suiker in zijn thee en zelfs suiker in zijn wijn. Voor liefhebbers van wat ik noem eetboeken een heerlijk boek om te lezen. Als kookboek stelt het niet veel voor, al zitten er aardige recepten tussen, maar de recepten vormen wel de finishing touch van 'Hun laatste avondmaal'. Deze Nederlandse vertaling van 'Their Last Suppers; Legends of History and Their Final Meals' stamt uit 2011 en is nog steeds te koop.