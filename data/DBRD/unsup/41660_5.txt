Dit boek mocht ik lezen voor Mieke’s Leesclub en ik heb ervan genoten! In 2016 is het vierhonderd jaar geleden dat Shakespeare stierf, ter gelegenheid hiervan is aan verschillende auteurs gevraagd om een van zijn stukken opnieuw te vertellen. Jeanette Wintersons is die uitdaging aangegaan en heeft ‘The Winter’s Tale’ van Shakespeare in een modern jasje gegoten. Het boek begin met een korte uitleg over het oorspronkelijke stuk en dat stelt je als lezer in staat om de vele toespelingen en citaten in de moderne versie te plaatsen. Het verhaal gaat over achterdocht, liefde en sex, verraad, verlossing en hoop, het is vlot geschreven en er komt veel actie in voor. We volgen het verhaal van Leo en zijn beste vriend Xeno, hun vriendschap ontstaat in hun jeugdjaren en gaat heel diep. Ze worden verliefd op dezelfde vrouw, Xeno doet een stapje terug waardoor Leo met haar kan trouwen. Leo vertrouwt Xeno en ook zijn vrouw niet, ontwikkelt een hevige paranoia hierdoor wat een enorm emotioneel slagveld oplevert. De parallellen met het oorspronkelijke verhaal zijn overduidelijk, de auteur houdt zich goed aan de verhaallijn maar weet er toch een goede eigentijdse roman van te maken waar je Shakespeare niet voor gelezen hoeft te hebben. En het emotionele slagveld? 18 jaar later laaien de emoties weer op, Jeanette Wintersons maakt het verhaal vakkundig af. Een aanrader!