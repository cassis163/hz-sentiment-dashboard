Lief van je van Roanne van Voorst begint met een proloog en daarna volgen 3 delen. De proloog begint zeer heftig met de uitleg wat er gebeurt als het menselijk lichaam van 65 meter hoogte het water in stort. Hier denkt de hoofdpersoon Rêve aan als zij terecht staat. We weten dan nog niet waarvoor. Het eerste deel verhaalt over het verdriet van Rêve en haar ouders na het overlijden van haar broertje en hun zoon Justin. We lezen dat Rêve de weg kwijt raakt, waar haar ouders proberen de draad weer op te pakken. Rêve was en is de rebel, waar Justin, zeer intelligent, lief maar eenzaam is. Als Rêve een avond gaat stappen, besluit ze in een opwelling Justin mee te nemen, op voorwaarde dat hij voor pilletjes zorgt. Op die avond overlijdt hij en Rêve krijgt last van een enorm schuldgevoel. Net op het moment dat het lijkt dat Rêve helemaal ontspoort neemt ze het besluit dat ze het leger in wil. In deel 2 volgen we haar in haar opleiding en tijdens haar uitzending naar Syrië. Van Voorst neemt ons mee in de wereld van militairen. De gebeurtenissen in het 2e deel zijn gebaseerd op waarachtige bronnen en interviews die ze in de afgelopen jaren heeft gehouden met jonge veteranen. Als Rêve tijdens de uitzending gewond raakt wordt ze verplicht naar huis gestuurd. Als dan haar maatje, buddy en geliefde tijdens een missie overlijdt blijkt dat het onverwerkte trauma van het overlijden van Justin en de PTSS de druppel is die de emmer doet overlopen. Rêve ontspoort nu helemaal en eindelijk komen we ook in deel 3 te weten hoe het komt dat Justin is overleden en waarom Rêve voor de rechtbank staat.