Schrijfster Gayle Forman neemt ons mee in de wereld van de hardwerkende Maribeth en Jason. Het valt niet mee om alle ballen hoog te houden, een baan, een tweeling en de enorme hoge kosten van het dagelijkse bestaan in New York. Alles is strak geregeld totdat Maribeth een hartaanval krijgt en zij door haar schuldgevoel, haar nogal op zichzelf gerichte moeder en haar niet begrijpende man Jason tot een wanhoopsdaad wordt gedreven. Zij vertrekt, alleen, en zij laat haar kinderen en man achter. Deze wanhoop en het gevoel om er continue alleen voor te staan weet de schrijfster heel goed te verwoorden in haar boek. Hierdoor blijft Maribeth, ondanks haar heftige daad, een sympathieke persoonlijkheid en heb ik werkelijk het gevoel haar te begrijpen. Er moet eerst een hoop zeer uit het verleden op een rijtje gezet worden voordat Maribeth verder kan met haar leven. Welke kant dit op zal gaan, blijft tot het einde van het boek onduidelijk maar laat mij als lezer zeker niet onbevredigd achter. Mooi eigentijds verhaal dat je achterlaat met de vraag/boodschap of je zelf ook wel goed communiceert in je relatie en of je leven ook niet te veel volgepland is?