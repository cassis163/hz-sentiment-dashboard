Genre; non-fictie, geschiedenis en politiek
Uitgever; Just publishers
ISBN; 97890 8975 610 7
Uitvoering; Paperback
Aantal pagina’s; 159
Uitgave ; oktober 2014




De cover;

Een heel goede cover. Deze geeft de titel precies weer. Het geeft tevens ook een uitstekend beeld van de situatie met betrekking tot de val van de Berlijnse muur, het einde van een tijdperk waarin Oost- en West-Europa gescheiden werden door idealen en een fysieke muur. Wat mij betreft een 9.

Reden om te lezen;

Ik heb een aantal maanden geleden Communisme, Seks en Leugens gelezen. Zeg maar de voorloper van dit verhaal. Ik was dan ook benieuwd hoe Maria Genova het verschil tussen het leven in het Westen zou ervaren t.o.v. haar jeugd in het Oosten.

Het verhaal;

De muur is gevallen en Maria is vertrokken naar Nederland om op proef te gaan samen met haar Nederlandse vriend. Eenmaal in Nederland wordt het Maria gauw duidelijk wat de verschillen zijn tussen het zogenaamde vrije Westen en het Communistische Oosten. De vooroordelen van beide kanten, de vreemde gewoontes in beide landen, de mooie en minder mooie kanten van beide werelden vormen de basis van dit humoristische, scherpzinnige en actuele boek.

Mijn mening;

Net als in Communisme, seks en leugens beschrijft Maria op humoristische wijze hoe zij het leven ervaart. Alleen gaat het nu niet alleen over het opgroeien in Bulgarije, maar ook hoe het is om in Bulgarije te leven na de val van het communisme en hoe het is om in Nederland te wonen. Met een open blik, een flinke dosis intelligentie en scherpzinnigheid weet ze mij, als lezer, weer te prikkelen om na te denken over het leven, de normen en waarden die ik heb en om open te blijven staan voor andere mensen en culturen. Wat ik wel jammer vond, is dat er in Dansen op de muur best wat passages zitten die ze ook in Communisme, seks en leugens heeft gebruikt. Als je dit boek niet eerst hebt gelezen, is dat natuurlijk geen probleem, maar als je de voorloper wel hebt gelezen, zijn er toch behoorlijk wat passages die je bekend voor zullen komen. Met name de stukken over haar jeugd in Bulgarije. Aan het leesplezier doet het niet zoveel af, omdat deze stukken prima combineren met de hoofdstukken en passages over het leven in Nederland en het huidige Bulgarije. Dat humor een universele eigenschap is, werd aan het eind van het boek wel heel erg duidelijk. Zoals wij de Belgenmop hebben “hoe kan een Belg zien wat de voor- en achterkant van zijn onderbroek is? Het gele streepje voor en het bruine streepje achter”, hebben de Bulgaren dezelfde mop, maar dan over politieagenten. Net als Communisme, seks en leugens kan ik dit boek aanbevelen voor een ieder die van een humoristisch, scherpzinnig en openstaande blik houdt op de wereld om ons heen.
Dit boek krijgt van mij 3 sterren, omdat de bekende passages voor mij een minpunt zijn in een anders vier sterren boek.