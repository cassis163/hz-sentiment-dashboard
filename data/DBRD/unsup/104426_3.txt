Jin Li, een jonge Chinese vrouw, woont en werkt in New York. Ze staat aan het hoofd van een bedrijf dat kantoren schoonmaakt. Haar broer Chen is de eigenaar van dit bedrijf. Maar Jin Li doet meer… ze weet ook hoe je belangrijke informatie kan halen uit afval. Op een dag is ze op stap met een paar collega’s, als er iets vreselijks gebeurt. De collega’s worden gedood doordat iemand de auto bedelft onder rioolslib. Jin Li vlucht. Haar broer Chen wil haar laten opsporen door Ray Grant, de vriend met wie Jin Li het net heeft uitgemaakt. En Ray’s vader speelt hierbij ook een rol.

Colin Harrison heeft heel veel omslachtige scènes nodig om dit in de grond spannende verhaal te vertellen. Het helpt daarbij niet echt dat zijn schrijfstijl niet erg toegankelijk is. Voor wie even doorzet echter weeft hij een web van internationale spionage en aandelenhandel dat zijn weerga niet kent. Chen heeft een manier gevonden om door middel van de informatie die Jin Li opvist, de aandelenmarkten in zowel China als Amerika te beïnvloeden. Ga er maar aan staan. Helaas komt dit onderdeel van het plot dus niet altijd even duidelijk uit de verf. Jin Li’s ex-vriend Ray Grant is scherper en interessanter neergezet dan Jin Li zelf, en zonder dat het sentimenteel wordt speelt inderdaad de stervende vader van Ray een grote rol.
Een boek met hoogte- en dieptepunten, niet makkelijk maar wel interessant. Het geheel had wat gepolijster mogen worden uitgewerkt, dat had een ster gescheeld.

(Door: Jannelies Smit)