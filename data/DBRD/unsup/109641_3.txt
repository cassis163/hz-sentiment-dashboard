India wil niets liever dan toegelaten worden bij Het Nationale Ballet. Bij het vak dansgeschiedenis krijgt ze een opdracht: in groepjes van vier een speurtocht doen. Het groepje dat wint, krijgt een grote rol in de eindvoorstelling. Eén van hen krijgt zelfs de hoofdrol. Wanneer duidelijk is welk groepje de speurtocht heeft gewonnen, lijkt de wedstrijd nog niet ten einde. India's groepje wordt namelijk toegevoegd aan de groepsapp 'Truth or Dance'. Hierin krijgen ze opdrachten die ze moeten voltooien om erachter te komen wie kans maakt op de hoofdrol in het stuk. Maar de opdrachten zijn vreemd en gemeen...

Het verhaal begint met een nieuwsgierigmakend proloog waarin namen ontbreken. Vervolgens ga je drie jaar terug in de tijd: het laatste jaar van het conservatorium. Het wordt verteld vanuit een ik-figuur, India. Zij is een gedreven meisje; voordat het schooljaar begint, is ze al begonnen met het opwarmen van haar lichaam. Je maakt kennis met haar vriendinnen en haar gastgezin. Iedereen in haar omgeving heeft wel iets met de danswereld te maken, behalve haar ouders. Ze heeft dan ook nauwelijks contact met hen, want zij geloven niet in deze droom. Vanaf het moment dat de Truth or Dance groepsapp begint, loopt de spanning in het verhaal op. Want wie is deze anonieme persoon en op wie heeft hij het gemunt? Het geeft het verhaal Pretty Little Liars-vibes.

Chinouk Thijssen weet de onderwerpen dans en vriendschap goed uit te werken in dit verhaal. Je krijgt een inkijk in het leven van balletdanseressen. Er werd veel over de lichamen van de meisjes gesproken. Sommigen waren met 50 kilo te dik en te zwaar en hoewel dit niet het beeld is dat meegegeven moet worden aan jongeren is dit in de balletwereld waarschijnlijk dagelijkse kost. Door Truth or Dance komt de vriendschap tussen India en haar vriendinnen onder druk te staan. Truth or Dance heeft namelijk overal ogen en oren. De dialogen tussen de vriendinnen hadden wel meer diepgang kunnen hebben. Hierdoor lijken de personages wat naïef. Gelukkig weet Thijssen verschillende personages erg verdacht neer te zetten en dit zorgt ervoor dat je door wilt blijven lezen.

Truth or Dance is het spannende eerste deel van deze serie. Aan het eind van het boek wil je niets liever dan verder in het vervolg, want de mysteries lijken nog lang niet opgelost.