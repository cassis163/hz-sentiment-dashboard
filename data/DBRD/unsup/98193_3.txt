Dan en zijn vrouw Olivia hebben een grote kinderwens, maar het lukt niet om zwanger te worden. Het stel heeft inmiddels vier ivf-behandelingen gehad. Het geld is op voor een vijfde behandeling. Ze besluiten om te kiezen voor donoreitjes. Olivia ondergaat deze behandeling in Spanje. Het heeft resultaat: Olivia is zwanger van een tweeling. Zij is dan wel niet de biologische moeder, maar Dan is op deze manier in ieder geval de biologische vader van de kinderen. Inmiddels heeft het gezin het ook op een ander vlak zwaar. Dan is zijn baan kwijtgeraakt. Hun goede vriendin Francesca biedt hun een tijdelijke woning aan. Dan en Francesca kennen elkaar al vanaf hun studententijd. Beiden hebben aan Cambridge gestudeerd. Francesca’s rijke echtgenoot Walt was al jaren op zoek naar een oud Engels landhuis en heeft het vervallen landgoed Renniston Hall gekocht. Bij dit landgoed hoort een cottage, dat al gereed is voor bewoning en Francesca, die zelf met haar man in Genève woont, biedt Dan en Olivia deze woning gratis aan. Zij accepteren dit aanbod. Dan kan op deze manier zijn droom om een toneelstuk te schrijven verwezenlijken, terwijl ze leven van zijn ontslagvergoeding. Dan en Olivia gaan ervan uit dat Francesca in Genève zal blijven wonen, maar tot hun verrassing komt ook zij naar Renniston Hall. Francesca is van plan om naar Renniston Hall te komen om het hoofdgebouw te restaureren en blijft gedurende deze periode in de cottage slapen.
Het begint Olivia op te vallen dat er spanningen zijn tussen Dan en Francesca. Ze begint zich af te vragen wat er zich in de studententijd tussen Dan en Francesca heeft afgespeeld. Er blijkt meer aan de hand te zijn dan Olivia had kunnen vermoeden.

Mening/conclusie
Er staat op de cover dat De winterkinderen een thriller is, echter leest het boek meer als een roman. Er is gewoonweg te weinig spanning om het verhaal een thriller te noemen.
In eerste instantie kwamen de personages op mij nogal stereotiep over: Walt de selfmade zakenman, ongeïnteresseerd in zijn privéleven, Olivia de naïeve, Francesca de omhoog getrouwde, maar manipulerende vrouw en Dan de mooie man, maar al gauw krijgen de personages meer diepgang en leer je ze beter kennen via hun verleden. Je komt te weten waardoor bepaalde personages tot hun keuzes zijn gekomen.
Francesca vind ik een bijzonder onsympathiek en egoïstisch personage, ik ergerde me zelfs aan haar tijdens het lezen. Francesca laat een stukje van haar ware aard zien als ze na de geboorte van de tweeling met geld smijt om babyspullen te kopen. Normaalgesproken hield ze rekening ermee dat haar vrienden niet rijk zijn, maar nu kan ze zich niet inhouden. Olivia vond ik in het begin van het verhaal een naïeve vrouw, maar tijdens het verloop van het verhaal heb ik mijn mening over haar bijgesteld. Ze is lief, sympathiek en heeft een sterk karakter.
Gedurende het hele verhaal komt de schrijfster er steeds op terug dat er in het verleden iets is gebeurd tussen Dan en Francesca. Iets dat Francesca nog erg dwars zit en waar Dan liever niet aan denkt. Je wordt als lezer steeds nieuwsgieriger naarmate je meer leert over het verleden. Wat kan er gebeurd zijn en waarom zijn ze blijkbaar zulke hechte vrienden gebleven?
Vanaf het moment dat Francesca in Renniston Hall komt wonen, wordt het verhaal iets spannender vanwege de eventuele gevolgen die het bezoek kan hebben. Het begint Olivia op te vallen dat Francesca wel erg lang blijft logeren en geen aanstalten maakt om weer huiswaarts te gaan.
De spanning van het verhaal komt in de tweede helft van het verhaal iets meer op gang, als geheimen boven water dreigen te komen.
Het verhaal is gedurende lange tijd voorspelbaar, het einde van het boek is echter sterk en onverwacht. Dankzij het sterke einde geef ik dit boek 3 sterren.