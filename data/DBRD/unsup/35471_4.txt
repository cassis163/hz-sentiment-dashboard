In Ruud de Reiger en de Koele Kikker laat de auteur kinderen op speelse wijze kennismaken met natuurverschijnselen in de winter.

Op de eerste twee bladzijden worden alle vrienden van Ruud de Reiger in een vrolijk op rijm geschreven gedicht voorgesteld. Het rijmen komt regelmatig terug in de verhalen.

Schlangen vertelt in acht korte hoofdstukken de avonturen van Ruud de Reiger en zijn vrienden. Elk verhaal heeft een grote kleurrijke illustratie.

De illustratie bij het verhaal van Koele Kikker is in aangepaste vorm gebruikt voor de merendeels frisgroene cover. De Kikker en wekker maken nieuwsgierig. Jammer dat de cover en een deel van de titel het idee geven dat Koele Kikker en Ruud de Reiger dikke vrienden zijn. Ruud de Reiger is het hoofdpersonage; Koele Kikker speelt maar in één verhaal een rol.

In het midden van het boek staat de plattegrond van Park Kweeklust afgebeeld.

In Park Kweeklust woont Ruud de Reiger. Hij maakt zich nergens zorgen over, doet soms stoer en gelooft alles. Als andere dieren verdrietig of bang zijn maakt hij wel eens grappen die niet altijd leuk zijn.

Ruud heeft veel plezier met zijn parkvriendjes Ed en Eefje Eend, Minie de Meerkoet en Farouk de Friese Stabij. Ze sleeën onder andere de heuvel af en gaan vissen.

Ruud heeft nieuwe ribbelschoenen gekregen en wat hij daar allemaal mee kan!

Als het donker is schrikken Ruud de Reiger en Minie de Meerkoet van een reus met een wortelneus die tussen de bomen staat.

Wie is dat?

Samen ontdekken de vrienden waarom sommige vogels in de winter naar een warm land gaan, wat een wak, sneeuw, ijs en een winterslaap is.

Meneer de meeuw is een rustige wijze vogel die de vrienden overal antwoord op geeft.

De brutale Kees en Karel Kauw plagen Ruud vaak. Kees wil graag de warme muts van Ruud ruilen voor zijn pet.

Is dit wel zo’n goed idee?

Ruud is ook lief en behulpzaam; Carry de Kanariepiet is uit een openstaand raam naar buiten gevlogen. Ze heeft het erg koud, want ze is niet gewend om buiten te zijn. Ze weet niet hoe ze nu weer naar binnen kan. Ruud wil haar helpen.

Gaat hem dit lukken?

Waar is Koele Kikker gebleven en wat doet hij daar?

Op je neus en op je wang Geef ik je een dikke zoen Wees maar niet bang Want ik ben de Oelemeloen.

In het laatste verhaal krijgen alle dieren een uitnodiging voor een knalfuif.

Wat gaat er allemaal gebeuren?

De auteur weet zich goed te verplaatsen in de belevingswereld van kinderen; hij gebruikt woorden zoals vet cool, joehoe, ieuw, oelewapper, okidoki en paw, paw, paw.

De dialogen zijn levendig en doen je vergeten dat het dieren zijn. Door de geluiden plof, plets, kaboem en grrrrrpffff te benoemen worden kinderen gestimuleerd tot beeldvorming.

Dit prentenboek heeft meer tekst dan het gemiddelde prentenboek. In eenvoudige ritmische schrijfstijl verwoordt de auteur het leven van de dieren. Hier ligt een uitdaging voor de voorlezers om de klemtoon goed te plaatsen.

De thema’s ‘verdriet’, ‘pesten’, ‘vriendschap’ en ‘pijn’ worden subtiel aangeroerd.

Ruud de Reiger en de Koele Kikker is een prentenboek voor kinderen vanaf vier jaar én geschikt voor kinderen die net kunnen lezen.

De liefde waarmee dit boek is geschreven, is voelbaar. Jenny de Bruin laat met haar tekeningen de dieren tot leven komen.

De auteur en illustrator zijn erin geslaagd om een leuk, spannend en educatief boek te maken.