Muurbloem –Gaby Rasters

Over de schrijfster:
Gaby Rasters (1975) is net een duizendpoot en heeft na het succes van haar eerdere boeken in
de feelgood-sfeer er nu voor gekozen om een klein uitstapje te maken naar een genre met iets meer
spanning. Net als in haar eerdere boeken zijn het de personages die je meenemen in het verhaal en
je niet meer loslaten!

Het verhaal:
Wanneer Daantje van haar baas de opdracht krijgt om een kijkje te nemen in de wereld achter 'overspeldatingsites', vraagt ze zich af waarom juist zij deze opdracht krijgt. Volgens hem kan zij, als muurbloempje, wel met een goed verhaal komen voor hun tijdschrift.
Muurbloem is dan ook de naam waaronder ze zich inschrijft op de datingsite voor vreemdgangers. Van gezellige gesprekken tot pure vunzigheid belandt Daan al heel snel in een film waarin ze liever
niet had willen spelen. Iemand heeft het op deze Muurbloem gemunt en al snel kan Daan niemand meer vertrouwen.
Het omgekeerde is ook waar: al haar vrienden lijken zich van haar af te keren vanwege haar vreemde gedrag. Maar is het Daantje wel die zich zo vreemd gedraagt? In de online wereld is niets wat het lijkt, maar ook in de fysieke wereld is Daan niet meer veilig.

De handpalmen van meneer Stevens boren zich tijdens de sessies met psycholoog Patrick altijd in zijn stoel. Dat meneer Stevens een probleem met vrouwen heeft is wel duidelijk. Maar hoe ver gaan die
problemen en wat is de oorzaak hiervan?

Mijn mening:
Muurbloem….een bijnaam met verstrekkende gevolgen. Daantje is een jongedame die te goed is van vertrouwen, dit brengt haar zodanig in de problemen dat ze zich nergens meer veilig voelt. Muurbloem is een boeiend boek waarin het omgaan met social media de hoofdrol speelt. Het aanmelden op een datingsite is tegenwoordig de normaalste zaak van de wereld, maar is degene die jou benaderd wel te vertrouwen?
Wanneer Daantje door haar baas wordt gedwongen zich aan te melden op Second flirt om vervolgens een goed artikel te schrijven voor het tijdschrift waar ze werkzaam is kan ze dit eigenlijk niet weigeren, dat zou namelijk betekenen dat ze zonder werk komt te zitten. Wat er hierna gebeurt is met geen pen te beschrijven en laat de rillingen over je rug lopen.
Helaas is het onderwerp wat Gaby Rasters op een iets overdreven manier heeft omgezet in een spannende liefdesroman zeer realistisch. Een verhaal met een boodschap die elke lezer tot nadenken zal zetten.
Vele lezers zullen zich kunnen verplaatsen in de keuzes die Daantje maakt, misschien is ze soms naïef, maar wie laat zich nou niet wel eens verleiden tot acties waar men later spijt van heeft.
Dat de gevolgen soms niet te overzien zijn wordt met Muurbloem maar weer eens duidelijk.
De plot is niet geheel verrassend maar dermate goed uitgewerkt dat ik het boek met een diepe zucht heb dicht geslagen. Buiten het misbruik van social media is er aandacht voor nog een andere vorm van misbruik, hier wijdt ik verder niet over uit omdat ik vind dat men dat zelf moet ervaren door het boek te lezen.
Muurbloem is wat mij betreft een misdaadroman die leest als een trein, met de beschrijving: spannende liefdesroman doet Gaby Rasters zichzelf te kort. In het Engels valt dit boek onder de Romantic suspence, ik houd ervan.

Muurbloem krijgt van mij 4 sterren.
Bianca