De dichter (1997) wordt door vele fans van Michael Connelly gezien als zijn beste boek. De seriemoordenaar uit de eerste Connelly is terug in Stroomversnelling, waar private eye Harry Bosch de opdracht krijgt de dood te onderzoeken van een oude vriend. Door zijn onderzoek komt Bosch in aanraking met een grootschalig FBI onderzoek naar de Dichter. Samen met de op een zijspoor belandde FBI-agente Rachel Walling volgt hij de sporen die de seriemoordenaar moedwillig lijkt achter te laten...

Stroomversnelling was mijn kennismaking met Connelly. Ook al is dit een vervolg op een eerder boek van de bestsellerauteur, het is zeer goed op zich zelf te lezen. Connelly grijpt weliswaar regelmatig terug naar eerdere avonturen van Walling, Bosch en McCaleb, maar ik had nooit het gevoel dat ik daardoor iets essentieels miste. Leuk detail is dat Connelly een aantal keer het door Clint Eastwood verfilmde boek Bloodwork (met Terry McCaleb) terug laat komen en soms zelfs op de hak neemt.

Michael Connelly kán schrijven. Kinderlijk eenvoudig trekt hij je mee in de belevenissen van Harry Bosch. Toch had ik iets meer verwacht van de alom bejubelde auteur. Het boek was zo uit, maar ik betwijfel of het mij echt lang bij zal blijven. Het verhaal loopt lekker maar mist de nagelbijtende spanning van een echte goede thriller. Stroomversnelling is niets meer en niets minder dan een lekkere private eye.