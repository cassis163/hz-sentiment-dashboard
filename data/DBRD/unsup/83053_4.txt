Groepsrecensie 'Stem' - Marlen Beek~Visser

Genre; thriller
Uitgever; Ellessy
ISBN; 9789086602728
Uitgave; paperback
Uitgave; maart 2015
Lezers; Milotte, Ineke, Mirella, Suzan, Francina en Patrice
Groepsrecensie samengesteld door Patrice (team DPB)
Digitale recensie exemplaren zijn beschikbaar gesteld door Uitgeverij Ellessy, waarvoor hartelijk dank!

Trudy is een vrouw van 28 jaar, die onzichtbaar door het leven gaat. Ze woont alleen, heeft een weinig inspirerende baan en vrijwel geen sociaal netwerk. Sinds de dood van haar vader is de band met haar moeder en zus alleen maar verslechterd.
Als iemand (een blinde, onbekende man) Trudy erop attendeert dat ze mooi kan zingen, is haar eerste ‘blinde auditie’ een feit. Ze ziet plotseling een mogelijkheid om een nieuw leven te krijgen, om écht gezien te worden.
Ze zet alles op alles om zich voor te bereiden op deelname aan de talentenjacht Stem! (een programma á la The Voice). Al snel ontwikkelt ze een obsessieve belangstelling voor Senna, een van de juryleden van het programma.
Trudy ziet Senna als de sleutel tot haar succes. Vastbesloten om Senna te leren kennen overschrijdt ze gaandeweg elke denkbare grens. Lukt het Trudy om door te dringen tot de audities van Stem! ? Zal zij schitteren op het podium? En wat als ze haar ultieme doel niet bereikt?
Stem! (..als deelname aan een talentenjacht een obsessie wordt) is het spannende debuut van Marlen Beek-Visser.

Over de auteur

Marlen (1968) is auteur en manager bedrijfsvoering. Zij woont met haar man en twee tienerkinderen in Leiderdorp, op steenworp afstand van Leiden, de stad waar zij de middelbare school bezocht en waar zij lange tijd woonde. Marlen studeerde commerciele economie aan de Haagse Hogeschool. In het dagelijks leven combineert zij haar baan op het hoofdkantoor van een kinderopvangorganisatie met het schrijven van boeken en verhalen.

Cover

Suzan; Het is een mooi rood boek met een microfoon op de voorkant. Wel opvallend en in het oog springend.
Voor de cover een 8.

Mirella; Ik geef de cover een 8. Vind hem erg mooi van kleur en leuk bedacht door de grote microfoon er voor op. In de hedendaagse televisie zijn er al heel veel talentenjachten georganiseerd. Dus het zal veel mensen aanspreken.

Patrice; Een cover die knalt qua kleur en onmiskenbaar met een muzikaal thema. Zowel qua afbeelding als qua titel. Mooi, rustig en veelzeggend. Een 8.

Francina; Ik vind de cover wat summier. Alleen een microfoon op een rode achterkant. Had iets spannender gemogen. Vind de cover dan ook niet erg aantrekkelijk en had het boek nooit op de cover uitgekozen. Ik geef de cover een 6.

Milotte; De voorkant vind ik heel sterk, vooral de rode kaft. Het schijnt dat de kernbetekenis van rood vernietigingsdrang is. Ook de microfoon maakt heel duidelijk dat het boek over een talentenjacht gaat. Ik geef de cover een 8.

Ineke; Jammer dat ik de omslag een beetje "gewoontjes" vind . Bij dit boek hoort een flitsendere cover. Een 7.

Samenvatting van het verhaal

Mirella; Trudy Burggraaf is een normale vrouw van 28 jaar, die gewoon in het leven staat. Ze woont zelfstandig en heeft een baan als administratief medewerkster bij een webshop voor CD’s. En heeft een vervelende collega Vincent. Ze heeft weinig vrienden om haar heen, behalve Chantal haar beste vriendin. Het contact met haar moeder en zus is niet sterk. Dit ook mede door het vroeg overlijden van haar vader.

Patrice; Goedbedoelde maar gehekelde adviezen van zus en moeder, een baan zonder vooruitzichten en nog steeds single. Trudy heeft het allemaal nét niet. Daarbij heeft ze een onuitstaanbare collega in Vincent die haar het werkleven danig zuur probeert te maken. Trudy zit er een beetje doorheen, voelt zich ook alleen.

Suzan; Trudy is een jonge vrouw ,die een erg saai leven heeft.Ook haar baan is niet leuk,ze heeft een vervelende collega. De relatie met haar moeder en zus is ook niet al te best.
Als ze op een dag door een onbekende blinde man complimenten krijgt over haar zang besluit ze om mee te doen aan een talentenjacht genaamd STEM.

Mirella; Op een goede dag helpt Trudy een blinde man met oversteken en het klikt erg goed tussen die twee. Ze neuriën samen een liedje en Trudy begint spontaan mee te zingen. De (toen nog) onbekend blinde man attendeert haar erop dat ze een mooie stem heeft. Dit brengt haar op het idee om, wil ze nu nog wat van haar leven maken, ze mee gaat doen aan de bekendste talentenjacht Stem! op tv. Om hierdoor wat meer voldoening uit het leven te halen.

Milotte; Het begint met de auditie van Trudy, een vrouw van 28 jaar die een obsessie heeft voor Senna, een van de juryleden. In dit begin wordt heel subtiel duidelijk gemaakt dat er iets gebeurd is met de dochter van Senna.

Patrice; Wanneer ze op een dag de blinde Jochem ontmoet en hem helpt in het verkeer ontstaat er een bijzonder momentje. Hij geeft aan dat ze een mooie zangstem heeft en dat zet haar aan het denken. Ze is helemaal onder de indruk van hem én van zijn advies en geheel tegen haar natuur in besluit ze dan ook om hier iets mee te gaan doen. Trudy heeft nu een doel gevonden en is vastberaden een weg te vinden om dat te bereiken. Wanneer er vervolgens een talentenjacht op tv een oproep doet voor audities voor STEM! vallen alle puzzelstukjes in elkaar, maar natuurlijk! Dat ze daar niet eerder aan heeft gedacht!

Francina; Trudy werkt als verkoopster bij een internetshop maar heeft het daar niet naar haar zin. Wanneer ze de blinde Jochem per ongeluk ontmoet en ze samen spontaan een lied gaan zingen en hij zegt dat ze een mooie, aparte stem heeft en daar iets mee moet gaan doen, verandert haar leven drastisch. Ze wordt verliefd op Jochem en schrijft zich in voor de blinde audities van het programma Stem!

Patrice; Wanneer ze ziet dat de succesvolle zangeres Senna het nieuwe jurylid is van deze succesformule bedenkt Trudy een plan. Nietsontziend zet ze de stappen naar succes, althans dat is wel de bedoeling. Senna gaat persoonlijk kennismaken met de gedrevenheid van Trudy. De vraag is alleen of het een aangename kennismaking is?

Milotte; Om haar doel te bereiken gaat Trudy behoorlijk ver. Daarbij vallen de nodige slachtoffers.

Mirella; Bij Stem! draait het in eerste instantie ook om blind auditions en dit is ideaal voor iemand als Trudy met een slecht zelfbeeld. Ze stort zich helemaal op deze droom. Ze gaat afvallen, zorgt voor leuke kleding, neemt zangles en ze stort zich helemaal op een van de juryleden, Senna van Iterson.

Francina; Senna is een van de juryleden en Trudy is grote fan van haar en wil hetzelfde hebben en zijn als Senna. Ze slaat daarin alleen op dat moment erg door. Senna wordt voor Trudy een obsessie waardoor bij Trudy alle stoppen doorslaan met alle gevolgen van dien.

Mirella; Trudy is allang fan van Senna als artiest en wil kost wat kost bij haar in de buurt komen. Om er voor te zorgen dat Senna voor haar gaat kiezen tijdens de blind auditions. En hier gaat ze heel ver voor. Het lijkt met vlagen zelfs heel obsessief. Ze stapt hiervoor geregeld over haar eigen grenzen heen.

Suzan; Senna is een van de juryleden van Stem ,die haar succesvol kan maken. Ze zet alles op alles om te winnen en gaat over diverse grenzen om haar doel te bereiken. Maar of het haar dan lukt????

Mirella; Tevens gaat ze in de tussentijd ook op zoek naar de onbekende blinde man. Die ze uiteindelijk vind in een vervelende situatie. Maar uiteindelijk zal ze het toch zelf moeten doen……zal het haar lukken om echt door te breken als artiest!! Hiervoor zul je toch echt Stem! zelf moeten lezen.

Beoordeling

Patrice; Wie kent ze niet, je wordt er zowat mee overdonderd op tv; talentenjachten in alle vormen en maten. Het blijken formats te zijn die werken want ze trekken ontelbare aantallen kijkers. De auteur is hier heel handig én origineel op ingesprongen. Het is een onderwerp dat nagenoeg iedereen wel kent, al is het maar vanuit de media. Dit soort talentenjachten zijn inmiddels goedlopende machines geworden, dat lees je ook duidelijk terug in het boek. Research is dan ook goed gedaan óf het verbeeldingsvermogen is heel realistisch.

Ineke; Het leuke aan dit boek is, dat het telkens een hoofdstuk over twee verschillende hoofdfiguren gaat. Trudy en Senna. Het boek leest super fijn en de schrijfstijl van de auteur Marlen Beek-Visser is heel ontspannend te noemen.

Milotte; Ik werd nieuwsgierig gemaakt door het begin van het verhaal. Uiteindelijk wist ik pas aan het einde wat er allemaal gebeurd was. Na de openingsscène gaat het verhaal terug in de tijd. Zo lees je hoe Trudy een obsessie ontwikkelde voor Senna. Dit gaat heel stapsgewijs, waardoor ik alleen nieuwsgierig werd naar wat ze van plan was.

Francina; De verhaallijnen worden afgewisseld door Trudy en Senna waarbij de verhaallijn van Trudy soms terug in de tijd gaat. Dit leest erg prettig en de reden waarom Trudy zo obsessief wordt, wordt duidelijk door die verhaallijnen.

Patrice; Trudy is een muurbloempje dat gebukt gaat onder het gebrek aan erkenning en wordt niet bevestigd in het goed genoeg zijn. In alles trekt dat door: op haar werk, in haar familie –en vriendenkring en haar gewenst liefdesleven. Ze wil zo graag iets bereiken, ze is haast wanhopig op zoek naar iets waarin ze kan uitblinken. Als lezer is die frustratie goed voelbaar en het komt inderdaad behoorlijk desperaat over. Je krijgt haast medelijden met de jonge vrouw. Maar dat duurt niet lang. Trudy blijkt nogal afwijkend te zijn in het plannen en organiseren van haar route naar voorgenomen succes. Verrassend genoeg zelfs behoorlijk heftig. In haar vastbeslotenheid is ze haast nog meer slechtziend dan de blinde Jochem, gebrek aan fijngevoeligheid en empathie bevestigen haar handelen.

Suzan; Het boek is goed opgebouwd .Het wordt steeds iets spannender. Je gaat Trudy ook steeds beter begrijpen.Haar verleden wordt ook goed beschreven.

Milotte; Wat ik het verrassendste vond was dat ze juist door haar deelname aan Stem! wel weer in contact komt met de blinde man. Hij vindt haar stem bijzonder, waardoor ze besluit mee te doen aan Stem!

Mirella; Ik heb het boek in 1,5 dag uitgelezen. Vond het niet echt spannend, meer een tussendoortje voor mij. Het boek bouwt zich zeer goed op. Door de 2 leidende lijnen. Enerzijds het leven van Trudy, wat niet altijd even gezellig is. En anderzijds het leven van Senna wat een echt artiestenleven laat zien, zowel prive alsook als artiest. Wat dus ook niet altijd op rozen loopt.

Patrice; Het verhaal kent stukken die stevig en koelbloeding zijn maar toch wordt het boek niet echt bloedstollend spannend. Er zijn stukken die zelfs behoorlijk komisch zijn omdat ze nét wat te toevallig zijn. Dat geeft uiteindelijk ook niet want al bij al is het meer dan boeiend om te lezen, is het goed geschreven en zijn ingrediënten als jaloezie, wantrouwen, succes en angst goed vertegenwoordigd.

Suzan; Het boek leest makkelijk weg.Je leeft ook mee de hoofdpersoon. Heel beeldend, met humor en toch spannend geschreven. Goed opgebouwd naar de ontknoping, met een verrassend eind.

Patrice; Marlen Beek-Visser heeft met dit debuut goed ingespeeld op de actualiteit. Competitieve tv is haast niet meer weg te denken en dat het een keer uit de hand moet lopen is dan ook niet ondenkbaar. Misschien speelt het zich wel degelijk zo af –of dan toch in mindere mate mag je hopen-, niets is onmogelijk.

Milotte; Alle spannende scènes staan pas aan het einde van het boek, waardoor ik er niet zo in werd meegesleurd als bij de meeste thrillers. Als het boek was geopend met een heftige scene had ik me echt afgevraagd waarom dit gebeurde. Doordat het waarom al duidelijk was, zat ik helemaal niet in spanning.

Francina; Hoewel ik het boek nooit op de cover had uitgekozen ben ik blij dat ik uitgekozen ben door de leesclub ‘De perfecte buren’ om mee te mogen lezen. Het is het debuut van Marlen Beek-Visser en het smaakt naar meer boeken.

Patrice; De rol van Senna, de zangeres en jurylid, staat bol van gebeurtenissen waarop zij geen enkele grip lijkt te hebben. Het lijkt alsof een derde macht bezit heeft genomen van alles om haar heen, ze is nergens meer zeker van en ze weet niet meer waar ze het moet zoeken. De auteur is hierin ook erg overtuigend geweest en heeft een personage gecreëerd dat aanspreekt en herkenbaar is, ondanks de status van beroemdheid.

Ineke; Ook heel modern om een t.v. program in dit verhaal te verweven en dit centraal te stellen. Marlen geeft aan waar sommige audities toe kunnen leiden.
Nu is dit natuurlijk wel erg heftig in haar boek, maar dat sommige audities tot rare en vervelende situaties kunnen leiden is een ding wat zeker is.

Conclusie

Francina; Het onderwerp, de blinde audities, is een onderwerp waar volgens mij nog niet veel thrillers over zijn geschreven, zo helemaal niet, dus dat is ook een prettige bijkomstigheid. Marlen heeft een prettige schrijfstijl en het boek leest dan ook vlot weg. De ontknoping vond ik erg spannend en wilde doorlezen om te zien hoe het zou eindigen. Voor een debuut vond ik het een heel erg goed boek en kan niet wachten op het volgende boek van Marlen.

Patrice; Het boek heeft een lekker tempo, de flashbacks van Trudy komen mooi tot zijn recht in eigen hoofdstukken en de schrijfstijl is helder en vlot. De rol van social media is sterk neergezet, het is ook een herkenbaar onderdeel van de hedendaagse manier van leven. De anonimiteit en schijnveiligheid komen goed naar voren.

Milotte; Dit is het debuut van Marlen Beek-Visser en ik kan niet anders zeggen dan dat ik ervan heb genoten als thriller fanaat. Dit komt voor het grootste gedeelte door de fijne schrijfstijl.

Ineke; Het verhaal is van het begin tot het einde één groot spannend geheel. Goed opgebouwd en een heel aparte plot. Je denkt dat je weet wat er gaat gebeuren, maar wordt telkens weer op het verkeerde been gezet door Marlen. Ik tenminste wel. Alle hierin voor komende figuren zijn zó omschreven dat men ze telkens goed herkent en je er zelfs een “gezicht” bij kunt bedenken.

Suzan; Toch is de ontknoping verrassend. Dit had ik niet verwacht.

Mirella; Het boek heeft korte hoofdstukken waardoor het zich heel makkelijk leest en hierdoor ook niet te moeilijk is. Het leest zich heel makkelijk weg. Waardoor je het dus ook niet makkelijk aan de kant legt. Op het einde komen de verhaallijnen mooi bij elkaar en geeft ze zelfs nog een twist aan de ontknoping. Erg knap!!

Milotte; Het originele onderwerp, deelname aan een talentenjacht, sprak mij aan. Het leest erg vlot weg. 3 sterren.

Francina; Ik vond het een superspannend en vlot lezend boek. Het verhaal klopte gewoon en vond het onderwerp vernieuwend. Kan niet wachten op het volgende boek van Marlen. Ik geef dit boek dan ook 4 sterren.

Patrice; In dit verhaal lijken de rollen in eerste instantie omgedraaid te zijn als het op sympathie aankomt. Voor wie wat uiteindelijk geldt, dat is aan de lezer. Origineel is het in ieder geval wel. Het enige minpunt van het boek is dat het beperkte aandeel qua audities en wedstrijden, het gekonkel en de pure onderlinge strijd, niet geheel voldoet aan de gewekte verwachting. Maar al bij al mag dat de pret niet drukken, het is een lekker en vermakelijk boek. Je hebt het boek in no-time uit. 3,5 sterren

Suzan; Een spannend en leuk boek om te lezen. Goed debuut,prettige schrijfstijl. Ga zo door,ik ga je verder volgen! Beoordeling 4 sterren.

Mirella; Ik ga Marlen Beek-Visser zeker volgen. Als dit haar debuut is …..dan laat de rest maar komen!! Ik geeft het 4 sterren, omdat ik denk dat veel vrouwen dit boek willen lezen.

Ineke; Ik heb van begin tot eind genoten van dit boek en van mij mag ze meteen aan een nieuw beginnen. Ben vol lof over Marlen en zou zeggen, ga zo door. 4 sterren.