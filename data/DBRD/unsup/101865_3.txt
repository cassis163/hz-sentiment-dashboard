Via een ingesproken video uitnodiging van Daniel Cole zelf werden 35 lezers geselecteerd voor de LS Sterrrenthriller Leesclub om begin 2017 te starten met een vooruitlees exemplaar van zijn debuut thriller Ragdoll. Misschien jammer dat er niet voor een Nederlandse titel is gekozen?

De rug van de kaft is uniek te noemen, de rode draad die op de voorzijde door de naald steekt, loopt door in de rug van het boek, de rug is geplastificeerd en om de 20 bladzijden is diezelfde rode draad zichtbaar in het boek!

De hoofdpersoon is rechercheur William Fawkes, bijnaam Wolf. Het boek begint met een proloog uit 2010 waarbij Wolf in de rechtbank het heft in eigen hand neemt bij een uitspraak tegen Khalid, de "Crematiemoordenaar" die in Londen 27 moorden heeft gepleegd.

Daarna gaat het boek verder in 2014. Wolf is gescheiden van zijn vrouw Andrea, die presentatrice bij een nieuwszender op TV en bijna tegelijkertijd ontvangen ze het nieuws dat er een lichaam is gevonden dat bestaat uit zes aan elkaar genaaide lichaamsdelen van verschillende mensen. De klopjacht gaat beginnen, wie zijn het en Andrea krijgt ook nog een lijst onder ogen waarop zes namen staan die de komende 17 dagen vermoord gaan worden en waarbij Wolf als laatste persoon wordt genoemd. Het wordt voor Wolf een gevecht tegen de tijd, zijn eigen collega's en de pers/media. Wie kan hij nog vertrouwen en hoe kun je de moorden voor zijn? Om Wolf heen heeft hij collega's Emily Baxter en groentje Edmunds maar ze gaan vooral zelf op onderzoek uit en hebben erg weinig slaap nodig.

De schrijfstijl is lastig, uitgebreide beschrijvingen en veel personages, je moet echt je koppie erbij houden. Wellicht kijkt de TV serie makkelijker weg?