In dit spannende jeugdboek leren we Storm kennen, een jong paard dat aan het begin van een leven vol uitdagingen staat en nog veel te leren heeft. Gelukkig wordt hij begeleid door zijn grote meester, het paard Silverwind, en diens gevleugelde vriend Pegasus. Storm is een leergierig en enthousiast paard dat zijn vrienden graag inspireert om net als hem nieuwe hoogtes te bereiken. Zijn vriendinnetje Sheila is dan ook enorm trots op hem. Als Storm wordt verkocht en in een trainingskamp terecht komt, wordt hij overmoedig en gaat het mis. Hierdoor leert hij dat door tegenslag weer nieuwe kansen ontstaan en hij uiteindelijk komt waar hij wil zijn.

“Vertrouw op je gevoel en je komt waar je moet zijn.”

Storm op komst is een inspirerend en spannend jeugdboek dat vooral voor paardenliefhebbers een must is. Ondanks dat de schrijfster nog wel eens in herhaling valt, zullen de levenslessen die Storm leert veel jongeren aanspreken en leerzame stof tot nadenken geven.

De schrijfster Norine Hristodulu is een ondernemende vrouw die naast haar carriere als wellnesscoach samen met haar man een Grieks restaurant runt. Naar eigen zeggen wil ze graag het mooiste uit de mens halen en in haar praktijk ziet ze dan ook mensen opbloeien, hun doelen halen en betere sportprestaties neerzetten. Deze ervaringen en haar liefde voor paarden komen overduidelijk terug in dit inspirerende boek.