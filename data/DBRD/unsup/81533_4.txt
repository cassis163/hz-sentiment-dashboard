Vier vrouwen die vol in het leven staan zijn al 20 jaar dikke vriendinnen. En dan op hun traditionele jaarlijkse uitje wordt alles overhoop gegooid; wie heeft die brief met het ijzingwekkende geheim geschreven?

Ze kennen elkaar al vanaf de middelbare school: Joni, Eden, Trina en Deb. Ieder jaar regelt Joni dat ze een paar dagen met elkaar vakantie vieren; een mooie traditie waar vooral Joni veel energie in steekt. Het is ook Joni die voorstelt, omdat ze het gevoel heeft dat de vriendinnen door hun drukke levens nooit meer echt met elkaar praten, allemaal anoniem een brief schrijven met daarin hun grootste geheim. Deze brieven zullen dan tijdens deze vakantie worden voorgelezen.
Als Joni een jaar later gaat biechten bij pastoor O’Reilly vraagt ze zich af of dat nu wel zo’n goed idee geweest was. De vriendinnen blijken namelijk stuk voor stuk geheimen te hebben die behoorlijk wat stof doen opwaaien. Bij wie hoort welke brief….en wie heeft die vijfde brief geschreven met nog een zeer verontrustend geheim, de brief die eigenlijk vernietigd had moeten worden?

“Maar het was duidelijk dat een van hen loog – of in ieder geval er voor koos nog niet te bekennen dat zij het was.”

De vijfde brief is een vlotte spannende roman vol wendingen. Doordat het verhaal in biechtvorm wordt verteld, wordt de spanning langzaam opgebouwd. De schrijfster weet de aandacht continu vast te houden en heeft hiermee een geslaagd tweede boek afgeleverd.

Dit boek lees je met een glas (fles..) wijn binnen handbereik en een bordje ‘niet storen’ voor je luie leesstoel achter elkaar uit.