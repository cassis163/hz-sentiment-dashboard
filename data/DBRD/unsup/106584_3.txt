De naam Römer behoeft in Nederland weinig toelichting. We hebben inmiddels zoveel BN’ers, wellicht wordt het ook aantrekkelijk om de term BF’er (Bekende Familie) in het leven te roepen. Behalve familie De Mol komt dan ook familie Römer in aanmerking. Een van de nazaten, Peter, maakt zich onder andere verdienstelijk als auteur van spannende boeken. Kan ook bijna niet anders met een vader die grote bekendheid verwierf als de legendarische hoofdinspecteur De Cock in de Baantjer-serie. Met rechercheur Hanna Vermeer in de hoofdrol verscheen onlangs zijn derde misdaadroman met de titel Supernova.

De, uit vervlogen jaren, bekende en rijke Hans Paardekoper leidt een redelijk saai en eenzaam leven. Als Prince Vince was hij een nationale beroemdheid die op Radio Nova als diskjockey roem vergaarde. In de jaren 90 betekende dat iedere dag feest met drank, drugs en vrouwen, alle drie in niet te stuiten hoeveelheden.
Als plotseling het lichaam van zijn stiefzoon Youri wordt gevonden, wijst een eerste onderzoek uit dat het geen natuurlijke dood betreft. De jongen is vermoord. Rechercheur Hanna Vermeer ontdekt tijdens haar onderzoek dat Youri’s vriendin zwanger van hem is en dat hij niets van haar en de nog ongeboren baby moest hebben. Vermeer duikt dieper in deze zaak, maar er vallen nog meer doden. Het onderzoek breidt zich noodgedwongen uit.

Met Supernova  heeft Peter Römer een derde avontuur aan het leven van zijn protagonist Hanna Vermeer toegevoegd. En wat voor een... Lijkt het aanvankelijk voor Hanna niet zo belangrijk te worden, langzaam wordt ze meer en meer in het verhaal getrokken en op het einde draait het helemaal om haar persoontje. De auteur weet de lezer heel subtiel op het verkeerde been te zetten.

De spanning wordt naar een hoogtepunt gevoerd door het aantal moorden dat zich als een olievlek uitbreidt. Toch komt het leven van de rechercheur geen moment in gevaar en beweegt ze zich van de ene naar de volgende plaats delict. Naast deze speurtocht, die ze samen met haar collega Remco uitvoert, wordt vanuit een ander perspectief de missie van de moordenaar uiteengezet. Een terugblik in het verleden laat zien waar, wanneer en waarom de haat zich ontkiemt.

De personages worden goed neergezet, het verhaal leest makkelijk weg en toch ontbreekt er iets. Spanning is er wel maar het dreigende gevaar ontbreekt. De dood en verderf strooiende acties zijn behoorlijk expliciet beschreven maar bij het gebrek aan gevaarlijke situaties, komt het allemaal wat klinisch over. De emotie is niet prominent genoeg aanwezig. Supernova  leest vlot maar zindert niet. Jammer want de omstandigheden vragen er wel om!