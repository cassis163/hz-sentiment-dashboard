Ik vind In het veld een mooi en bijzonder verhaal. Het had steeds mijn volle aandacht. Ik vind het begrijpelijk geschreven met een passend woordgebruik, waarbij de schrijver geen gruwelijke en confronterende beschrijving uit de weg gaat. Het boek is vanuit meerdere perspectieve geschreven en is daarmee afwisselend, terwijl je met alle personages een denkbeeldige band opbouwt. Het boek behandelt diverse heftige themaâ€™s en bereikt een soort van diepgang bij alle personages. Prachtig, afwisselend en boeiend beschreven.

Het spannendste is of de 12-jarige ontvoerde Paul wordt gevonden en of hij daarmee op tijd gered is. De verhaallijnen daarnaast gaan over de verslaggever Orin in relatie tot zijn moeder Liz en over haar ziekte. Vinden ze elkaar en wat betekent dat voor hun relatie, voor hun toekomstige afscheid en voor Orin persoonlijk? Komt Orin daarmee wat dichter bij zichzelf waardoor hij zich niet in drugs hoeft te verliezen? En is Christine in staat om haar leven weer op te pakken? Al deze verhaallijnen worden heel goed opgebouwd en komen op een goede manier bij elkaar. Het einde blijft ook nog een beetje open, maar dit is niet storend en geeft je als lezer de mogelijkheid om je eigen invulling te geven.

Inhoud (met beperkte spoilers): Orin is een verslaggever die geraakt wordt door Christine, die in het dorp woont dat net is overvallen en waarbij haar man is vermoord en haar zoon Paul is ontvoerd. Christine reageert in eerste instantie afgestompt en probeert zich af te sluiten. Als ze een nieuwe baby op de stoep krijgt doet ze er eerst alles aan om de baby kwijt te raken. Daarna voelt ze zich wel verantwoordelijk voor de baby, maar probeert ze er geen binding mee te krijgen. Orin schrijft het verhaal over Christine. Als Orin een heftig verhaal schrijft, lijkt het alsof hij zich daarna af moet reageren of even niets wil voelen. Hij duikt onder en gebruikt zodanig drugs dat hij een paar dagen van de wereld is. Zijn moeder Liz heeft net een borstamputatie ondergaan, maar omdat ze zich zorgen maakt over Orin en geen vertrouwen heeft in de goede afloop van de kanker in haar lijf, gaat ze naar hem op zoek. Ze realiseert zich dat haar werk altijd op de voorgrond stond en dat Orin het haar terecht kwalijk neemt dat ze hem verwaarloosd heeft. Wel kan Orin bij Tom terecht, zijn stiefvader, die inmiddels met zijn nieuwe partner in alle rijkdom in Oost-Afrika woont. Ondertussen volgen we Paul. Paul die van zijn vader gehoord heeft dat hij geen vragen moet stellen en moet doen wat zijn ontvoerders willen. Bij het overzwemmen van de rivier drijft hij weg van zijn ontvoerders, waarna hij bij de generaal terecht komt. Hij krijgt een bijzondere positie bij de generaal, die hem tekent, maar hem niet misbruikt zoals de andere kinderen. Paul houdt zijn ogen open en laat zich niet misleiden. Toch leert hij zijn vijanden te doden. Het artikel over Christine brengt een beweging in het land tot stand, die uiteindelijk ook invloed heeft op de ontwikkeling van Christine. De zoektocht naar hun zoon brengt Liz en Christine samen. Het gevaar, waar ook Liz in haar werk naar zoekt, vindt hen.