Het verhaal speelt zich af in Engeland. Op de 1e november wordt er een lijk gevonden van een jonge vrouw op een boerderij. Hoofdinspecteur Louisa Smith krijgt de opdracht om met haar team de dader op te sporen. Op de zelfde dag wordt ook een tweede lijk in een nabijgelegen ravijn gevonden. Op het eerste gezicht hebben deze twee zaken niets met elkaar te maken. Lou en haar team verzamelen materiaal en verhoren mogelijke verdachten en meer en meer gaat het erop lijken dat deze twee vrouwen met elkaar te maken hebben gehad. De link tussen de twee zaken is lang onduidelijk. Is er wel een overeenkomst? Het is voor het team een behoorlijke uitdaging om dit uit te zoeken.
Louisa, ook wel Lou genoemd, is een doorsnee hoofdinspecteur, heeft een relatie gehad met een van haar inspecteurs, Andy Hamilton .Ze heeft er nog steeds last van dat hun relatie verbroken is, maar toch zal ze met hem samen moeten werken. Andy heeft zo zijn eigen problemen. Lou heeft een hardwerkend team onder haar, dat bereid is om de zaak tot een bevredigend eind te brengen. Het plot is redelijk voorspelbaar.
Wat opvalt aan de opbouw van het boek is dat er niet gewerkt wordt met hoofdstukken maar met dagen. Elke dag is weer verdeeld in uren. Het lijkt op een dagboek met opsommingen van feiten, gebeurtenissen en af en toe een getuigenverklaring. Pas in de epiloog wordt duidelijk waarom voor deze opbouw gekozen is. Voor het lezen zou het wellicht handiger zijn als dit van te voren duidelijk gemaakt was.
Het verhaal komt langzaam op gang en er is weinig spanning. In het begin zelfs saai. Pas na ruim 300 van de 448 pagina’s komt er wat meer spanning en actie in het verhaal. Er is een verhaallijn over Andy, een van Lou en haar collega’s en een met Flora. Vanwege de opbouw van de “hoofdstukken” lees je dit allemaal op dezelfde dag, soms op dezelfde tijd. Dat maakt het lezen soms lastig.
Karin Slaughter zegt over de schrijfster dat ze interessante invalshoeken en fascinerende personages gebruikt in haar boeken. Dat klopt , bijvoorbeeld Suzanne is een bijzonder intrigerend persoon. Of het boek echt een thriller is, weet ik niet .Het is een goed boek als tussendoortje. Als je van spannende verhalen houdt, kan je dit boek beter niet lezen.