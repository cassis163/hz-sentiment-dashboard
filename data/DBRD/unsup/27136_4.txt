Dit 5e boek van de reeks speelt zich af in de zinderende hitte van Texas waarin geweld, machismo en racisme tot de orde van de dag blijken te horen. In dit verhaal wordt Reacher door Carmen Greer benaderd om haar gewelddadige man te vermoorden, of althans om haar tegen haar man te beschermen. Reacher weigert zich als huurmoordenaar te laten inschakelen maar gaat wel mee naar Carmen Greer’s huis om de situatie in ogenschouw te nemen. Het is hem, maar ook ons c.q. de lezer, gedurende het verhaal nooit helemaal duidelijk of Carmen Greer inderdaad een onschuldig slachtoffer is of een sluwe vrouw die haar man om zeep wil helpen. En al helemaal niet wanneer zij, als haar man inderdaad wordt vermoord, nota bene bekent de moord te hebben gepleegd. Reacher begrijpt niets van deze ontwikkeling en gaat, met hulp van een vrouwelijke pro deo advocaat, op zoek naar de waarheid. Het is heel spannend geschreven, de ene ontwikkeling volgt op de andere zodat je maar dóór blijft lezen. Maar ik moet eerlijk zeggen dat het karakter of het gedrag van Carmen niet echt mijn sympathie opwekt alhoewel je dat wel zou verwachten omdat zij een mishandelde vrouw is c.q. zou zijn. Het zorgt in ieder geval wel heel lang voor twijfel of zij nou wel of niet de waarheid spreekt en in dat opzicht heeft het een positieve invloed op de opgevoerde spanning. De ontknoping is een verrassing.