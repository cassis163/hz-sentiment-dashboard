De verhalenbundel "Na de Aardbeving" was - een paar jaar geleden - mijn eerste kennismaking met het werk van Haruki Murakami. De Japanse auteur is inmiddels uitgegroeid tot een ware cultheld in de wereld van de literatuur en in Nederland werden zijn boeken op imponerende wijze uitgebracht door uitgeverij Atlas. Werkelijk prachtige omslagen van Zeno met steeds twee kleurvlakken en op de grens daarvan een symbool of icoon dat een personage of gebeurtenis in het boek moet uitbeelden. Met uitstekende vertalingen zorgde de uitgever ervoor dat steeds meer liefhebbers kennis konden maken met deze pareltjes uit de wereldliteratuur.

"Na de Aardbeving" bevat zes verhalen die zich allemaal afspelen ná de aardbeving van 1995 die plaatsvond in de Japanse havenstad Kobe, de plaats waar Murakami zelf ook is opgegroeid, en die aan ruim zesduizend mensen het leven heeft gekost. Niet één verhaal speelt zich echter in Kobe zelf af en soms wordt de aardbeving zelf maar zijdelings genoemd. Maar het is wel degelijk de rode draad die overal doorheen loopt en alles aan elkaar weet te verbinden. Het meest opvallend aan de verhalen is echter dat ze op het oog soms helemaal nergens over gaan. Het zijn leuke stukjes om te lezen, waarbij een glimlach vaak moeilijk valt te onderdrukken. Het lijken soms maar wat mijmeringen van de auteur of luchtige stukjes over mensen wier levens zich in een neerwaartse spiraal bevinden maar die uiteindelijk toch een uitweg vinden in hun bestaan. Maar naarmate je verder leest gaat langzaam maar zeker het besef ontstaan dat, tussen de verschillende verhalen in, het ware verhaal door Murakami wordt verteld. Op uiterst subtiele manier weet hij puur op gevoel zeer realistische beelden in het hoofd van de lezer te schilderen, die vervolgens op unieke wijze hun eigen verhaal vertellen. Plotseling lijkt het of de zes individuele verhalen over allerlei verschillende mensen en sterk afwijkende situaties naadloos op elkaar aansluiten en duidelijk maken dat moed, kracht en mededogen de ingrediënten zijn om iedere tragedie in het leven te overwinnen.

Het maakt van "Na de Aardbeving" een heel bijzondere leeservaring en een ideaal startpunt voor iedereen die het werk van deze grote Japanse auteur wil ontdekken. Het lezen van deze bundel is een pure leeservaring die niet makkelijk onder woorden te brengen valt. Je leeft mee met de vaak pure eenzaamheid waarin veel mensen in dit boek zich bevinden. Maar hoop en een betere toekomstverwachting liggen eveneens overal op de loer en in veel gevallen is het toch ook de liefde die overwint. "Na de Aardbeving" is daarom een unieke verzameling verhalen en een boek dat je gewoon móet lezen.