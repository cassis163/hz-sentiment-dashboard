Haar ogen zijn wijd open. Haar lippen iets uiteen, alsof ze nog iets wil zeggen. Haar lichaam bevroren in het ijs. En ze is niet de enige... Het meisje in het ijs van Robert Bryndza is een ijskoude thriller die je in zijn greep houdt.

Verhaal
Als het lichaam van een jonge vrouw wordt gevonden in een park in Zuid-Londen, wordt inspecteur Erika Foster ingeschakeld om het moordonderzoek te leiden. Het slachtoffer, de mooie, jonge en rijke Andrea Douglas-Brown, leek het perfecte leven te leiden. Toch lijken er duistere geheimen te zijn. Werden die het meisje fataal?

Als Erika dichter bij de waarheid komt, verschuift de aandacht van de moordenaar naar Erika zelf, wier laatste zaak verkeerd afliep. Zo verkeerd zelfs dat haar eigen man om het leven kwam. Terwijl haar politiecarrière aan een zijden draadje hangt, moet Erika haar eigen angsten overwinnen om een wrede moordenaar te slim af te zijn – voordat het te laat is.

Look & Feel
Wat een waanzinnig gave omslag! Het gesloten oog met de jaloersmakende lange wimpers vangt jouw blik en zorgt dat je er gewoon naar móét kijken. De glimmende titel (door spot UV-lak) maakt het wrijven over het voorplat (de vakterm van de voorkant van een boek) ook zeer verleidelijk. Deze lak zorgt tevens voor een glimeffect, wat goed aansluit bij het 'ijsconcept' van deze thriller. Verder is het boek mat en ligt prettig in de hand.

Niet te veel poespas op het omslag van Het meisje in het ijs; daar houd ik van. Het beeld spreekt tot de verbeelding en past perfect bij de inhoud van deze thriller. Op het achterplat (de vakterm voor de achterkant van een boek) staat de tekst:

Haar ogen zijn wijd open.
Haar lippen iets uiteen,
alsof ze nog iets wil zeggen.
Haar lichaam bevroren in het ijs.

En ze is niet de enige...

Deze tekst zorgt ervoor dat je niet eens de moeite neemt om de rest van de flaptekst (samenvatting van het verhaal op het achterplat) te lezen, en gelijk de thriller openslaat. Je wilt tenslotte weten hoe dat meisje onder het ijs terecht is gekomen en je komt daar natuurlijk maar op één manier achter: lezen, lezen en lezen!

De typografie in het binnenwerk (vakterm voor het deel van een boek dat niet bij de omslag hoort) leest prettig. De hoofdstukken hebben geen titels en zijn ingedeeld in nummers.

Oordeel
Het meisje in het ijs leest heerlijk weg. Het verhaal opent met een proloog waarin de avond waarop de moord van Andrea Douglas-Brown wordt beschreven; je volgt het slachtoffer en komt er direct achter hoe haar leven ten einde is gekomen. Goede en slimme keuze van de schrijver om het verhaal zo in te luiden.

Robert Bryndza weet hoe hij zijn lezers aan een boek moet kluisteren, ondanks enkele kleine detailfouten. Zo wordt er in het begin van het boek gezegd dat Erika 'haar vinger maar niet op deze zaak kan krijgen', maar dat is vrij logisch als je nog maar enkele uren bezig bent met een moordzaak als deze. Gelukkig lees je vrij snel over de kleine foutjes heen, omdat het verhaal zeer spannend is. Deze auteur is ook een acteur en heeft dus ervaring met de filmindustrie. Dit is ontzettend te merken, want hij schrijft zeer filmisch. Tijdens het lezen voelt het alsof je naar een aflevering van een misdaadserie aan het kijken bent op televisie, alleen moet je zelf de beelden in jouw hoofd creëren.

Deze thriller is onderverdeeld in 83 hoofdstukken die met name inspecteur Foster en 'de figuur' (de dader) volgen. Ook zijn er een proloog en een epiloog toegevoegd die het verhaal absoluut versterken. De proloog zorgt ervoor dat je het verhaal wordt ingezogen en de epiloog geeft je een fijn gevoel van afsluiting van het verhaal.

Kortom, een grote aanrader! Deze thriller leg je niet snel meer weg als je eenmaal bent begonnen met lezen. Inspecteur Erika Foster is een intrigerend nieuw karakter in thrillerland, en ik kan niet wachten tot de volgende delen verschijnen. Ik weet zeker dat de fans van auteur M. J. Arlidge deze thriller ook interessant zullen vinden!

Sterren: ****

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Vertaling: Willeke Lempens
Publicatiedatum: 09-01-2018
Pagina's: 384
ISBN: 9789022582022

Met dank aan Uitgeverij Meulenhoff Boekerij voor het toesturen van een exemplaar. Dit heeft mijn beoordeling niet beïnvloed.