Gert-Jan van der Bemd is wetenschapsjournalist, redacteur en beeldend kunstenaar. Hij schrijft korte verhalen en heeft enkele prijzen gewonnen. Met De verkeerde vriend heeft hij zijn debuutroman geschreven.

Dat hij beeldend kunstenaar is, kun je terugzien in zijn schrijfstijl, die naast beeldend geschreven ook humoristisch is. In de proloog van het boek wordt een bezoek aan een prostituee beschreven: "Met haar handen in haar zij kijkt ze naar zijn reactie. EÃ©n haartje, een enkel weerbarstig sprietje, is de dans ontsprongen. Intiem geschoren is waarschijnlijk net zoiets als kabeljauwfilet, denkt hij: ondanks alle zorg kan daar nog een enkel graatje in voorkomen." De start van het boek is daarmee veelbelovend.

Werner Mans, Murielle (zijn echtgenote) en Roos (zijn dochter) zijn ieder jaar op de camping in hun stacaravan te vinden. Werner verdient zijn geld als fotograaf, maar zijn werk stelt niet zo heel veel voor. Het verhaal kabbelt voort, net als het leven van Werner. Er gebeurt in het begin zeer weinig, behalve in het hoofd van Werner. Nadat Roos op een avond met haar vriendinnen naar een discotheek is geweest, komen de gebeurtenissen op gang. Zo maken we kennis met Rico en Victor, de vrienden van Roos en met Gus de jeugdvriend van Werner. Ook Bruno de campingbaas speelt een belangrijke rol in deze roman.

Het verhaal wordt geschreven vanuit het perspectief van Werner. Zijn personage wordt behoorlijk uitgediept. De andere karakters worden slechts oppervlakkig beschreven. Zoals gezegd komt het verhaal zeer langzaam op gang. Je krijgt het gevoel van zwoele zomerdagen aan het strand. Het verhaal wordt met een humoristische ondertoon verteld. De spanning wordt af en toe opgebouwd zodat je denkt dat er heel wat gaat gebeuren. Maar vervolgens is dat dan weer net niet zo. Als Werner uiteindelijk toch actie onderneemt, is dat omdat hij wel moet. Die actie is, voor de lezer, verrassend. Vervolgens volgt er nog een afsluitende epiloog die enigszins verhelderend is maar de lezer ook achterlaat met vragen.

Al met al een boek dat veelbelovend begint waarbij je als lezer steeds door wilt lezen omdat je nieuwsgierig bent naar het vervolg. Als er vervolgens vaart komt in het verhaal zijn de gebeurtenissen soms ongeloofwaardig. De afloop is verrassend. Dit boek laat mij met gemengde gevoelens over de inhoud achter.

Dit boek heb ik gelezen in een leesclub. Mede door de discussies en het feit dat we vragen aan de auteur konden stellen, werd het verhaal en de bedoeling van de auteur duidelijker. Hij observeert graag mensen en dat merk je in deze roman. De uitleg van de auteur bleek bij dit boek wel nodig te zijn. Hierdoor ben ik anders over het boek gaan denken en kon ik het boek beter plaatsen.
Omdat ik vind dat iemand die de voordelen van deze leesclub, en daarmee de uitleg van de auteur, niet heeft gehad uit een recensie moet kunnen opmaken of hij of zij het boek wil gaan lezen heb ik dit niet meegenomen in mijn beoordeling.