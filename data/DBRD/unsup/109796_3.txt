Allereerst wil ik uitgeverij Hamley Books bedanken voor het toesturen van dit recensie-exemplaar.

In het plaatsje Kraaidorp woedt 's nachts een storm. Een Grote Storm, die delen van het dorp vernielt.
4 jaar eerder was er ook zo'n storm, waarbij de moeder van Quinten vermoedelijk om het leven kwam; ze kwam niet thuis van haar werk en is daarna nooit meer gezien.
Quinten heeft sinsdien vreselijke nachtmerries.
Zijn vader voedt hem nu alleen op.

Inmiddels is Quinten 12. De ochtend na deze Grote Storm, blijkt er midden in een maisveld een gebouw te staan. Zomaar. Uit het niets. En dit gebouw groeit gedurende de dag. Maar dat is nog niet eens het vreemdste.

Dan staan er ineens 2 mensen in de deuropening, die zich voorstellen als Bertus en Colette Zwart. Directie van de Duistere School. Het nieuwe internaat van Kraaidorp, waar alle schoolkinderen per direct naar toe zullen gaan. En niemand protesteert. Geen kinderen,  geen ouders, geen burgemeester.... Alleen Quinten verzet zich.

Maar in hoeverre kán hij zich verzetten, als iedereen doet alsog het de normaalste zaak van de wereld is?

Quinten vermoedt dat er bovenmenselijke krachten aan het werk zijn, maar wie zal hem geloven?
Hij zal erin mee moeten gaan om zijn gelijk te bewijzen. Met alle gevaren van dien.

Wat een bijzonder leuk, spannende gegeven; een school die er uit het niets is, waar vreemde zaken spelen.....
De cover ziet er goed uit, uitnodigend ook.
Al klopt het gebouw niet helemaal met de beschrijvingen ervan in het boek.

Het verhaal is origineel, al heb ik een paar kleine vraagtekens gezet bij het eea. Maar de doelgroep zal dit wellicht niet opvallen.

Zo vond ik persoonlijk ook dat de vaart in het verhaal af en toe wegviel, en daarmee ook wat spanning.
Maar als ik naar mijn zoon kijk, die erg graag leest, maar het soms ook érg spannend vindt omdat hij zich zo inleeft, is dat weer een positief punt. Even een momentje om 'op adem te komen'.
Als fervent thriller-lezer is mijn verwachtingspatroon natuurlijk niet vergelijkbaar met die van een elfjarige . Al met al vond ik het een leuk, niet-standaard boek, in het genre van de vroegere 'Kippenvel-serie'.

Het is beeldend geschreven, bevat leuke details (bijvoorbeeld de zwarte kat Hamley) en zou zomaar een eerste deel kunnen zijn van nog veel meer avonturen van Quinten.

Mijn score? 3,5 duim