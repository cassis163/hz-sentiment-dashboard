Op een warme dag wordt een lichaam van een man uit het water van de Theems gevist. Om zijn pols draagt hij een bandje met daarop de naam F. Klein.
Het is het begin van een moeilijke zoektocht naar de waarheid.

Cover
Een jonge vrouw springend, dansend in een verder lege ruimte. De hoofdkleur is groen.
De cover ademt de zelfde sfeer uit als alle voorgaande delen in de Frieda Klein serie.

Ik ben fan van het duo Nicci French. Ik heb al hun boeken gelezen en keek ook erg uit naar het vijfde deel in deze serie.

Ik zat al snel weer helemaal in de personages, die inmiddels zo vertrouwd aanvoelen.
Alle belangrijke figuren uit de voorgaande boeken passeren nu ook weer de revue. Het is als een weerzien met oude bekenden.

Frieda Klein heeft een band met het gevonden slachtoffer. En het bewijs lijkt in haar richting te wijzen. Frieda is vastbesloten haar onschuld te bewijzen en begint een eigen onderzoek. Uiteraard komt ze hierbij diep in de problemen, sleept ze haar vrienden mee in haar val en loopt haar leven gevaar.
Dit is een bekend patroon in de boeken over Frieda Klein. In die zin weet je wat je kan verwachten en wordt je niet teleurgesteld.

Daarnaast heb je ook nog de rode draad in de serie. De draad waarvan je in boek 1, Blauwe maandag, al weet dat je voor de ontknoping moet wachten tot het "zondag-boek". Ook nu wordt er weer een tipje van de sluier opgelicht, maar welke kant het op zal gaan....geen idee.

Ik vind Denken aan vrijdag een van de betere boeken van Nicci French, misschien wel de beste. Het verhaal is pakkend en je wordt meegesleurd in het avontuur dat Frieda beleefd. Ik kon het boek ook maar moeilijk wegleggen, het heeft me wel een paar uurtjes slaap en huishouden gekost.

Je kunt het boek op zich best losstaand lezen, maar ik denk dat het meer leeft als je de andere delen wel hebt gelezen.

Ik ben zeer enthousiast over het boek!

4,5 sterren.