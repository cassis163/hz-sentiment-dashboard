Het is de hete zomer van 1976. Björn Borg tennist op Wimbledon en Save your kisses for me speelt op de radio. We volgen het leven van enkele bewoners van een avenue door de ogen van de twee tienjarige meisjes Grace en Tilly.

Op een dag wordt mevrouw Creasy vermist. De twee meisjes vatten naar aanleiding van een kerkdienst het plan op om God te zoeken en hiermee meteen ook mevrouw Creasy te vinden. De vermissing houdt de gemoederen van de buurtbewoners behoorlijk bezig. Heeft de vermissing te maken met die verschrikkelijke gebeurtenis uit 1967 die de onderlinge relaties nog steeds tekent? Wat is de rol van Walter Bisschop woonachtig in huisje 11? En wil men eigenlijk wel dat mevrouw Creasy weer terugkomt? Wat weet zij namelijk inmiddels van de geheimen van de buurtbewoners? Wie is er eigenlijk schaap en wie is er bok? Wie is er zonder zonde?

De meisjes bezoeken elk huisje in hun zoektocht en ook huisje 11. Op wonderbaarlijke wijze vinden ze geheel toevallig toch nog een openbaring van Jezus. Volgens een van de buurtbewoners was Jezus zelf meer als een bok behandeld dan als een schaap.
Aan het einde van het boek vallen de twee tijdlijnen 1967 en 1976 samen. Wat was nu de aanleiding van het hele drama dat hoewel klein toch groots in zijn uitwerking was voor de verschillende hoofdrolspelers?

Joanna Cannon heeft met dit boek een 'klein' maar 'zuiver' verhaal geschreven. Het alles speelt zich in één buurt af alsof het één gezin betreft dat niet met en niet zonder elkaar kan. Verrassend is hoe de Engelse schrijfster het christelijk geloof een prominente en positieve plaats geeft. In het Nederlandse taalgebied komt dit zelden voor. Daarnaast is Cannon psychiater. Haar mensenkennis maakt ze vruchtbaar in haar debuut als schrijfster.

'Een overlevingsstrategie.... Het enige probleem was, als je hele bestaan een kwestie van overleven was, komt er een dag waarop je beseft dat je strategie een manier van leven is geworden.' (P. 213)

Hoewel het in eerste instantie wennen was, beklijft het verhaal en neig ik ernaar over om ook haar volgende boek te lezen. Drie dikke sterren.