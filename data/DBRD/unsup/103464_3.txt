Heb je de tv-commercial van SIRE al gezien? Met knip- en plakwerk uit bekende tv-spotjes horen we: “Als je slim bent maak je van kliekjes iets nieuws”. En precies in die week werd ons gezin gevraagd als lokale ambassadeur voor (plastic) afval scheiden én mocht ik ook het boek Koken met restjes is leuk! recenseren. Toeval?
De campagne tegen voedselverspilling van SIRE is gekoppeld aan de website kliekipedia.nl, een encyclopedie vol tips voor kliekjes. Oké, veel tips liggen voor de hand, maar er staan ook leuke recepten op de site - waarvan sommige weer uit Koken met restjes is leuk! komen.

Daisy Scholte & Jill Overmaat verzamelden 500 tips om voedselverspilling te voorkomen. En dat is nodig want in Nederland gooien we maar liefst 50 kilo per jaar aan eten in de prullenbak. Uiteraard is het boekje duurzaam gedrukt. Van vele soorten groenten en fruit - van aardbei tot zuurkool - staat op de ene bladzij een recept en vind je op de andere pagina kliektechnieken en bewaartips voor het betreffende soort groente of fruit.

In de top-10 grootste bijdrage aan verspilling staat zuivel op nummer 1. Het ligt dus voor de hand om een zuivelrecept uit ‘Koken met restjes is leuk!’ uit te proberen.

Shake your honey
Ingrediënten
honing
kaneel
oude banaan
karnemelk

Doe alle ingrediënten in de blender of keukenmachine en maak er een lekkere mix van.
Banaan kan ook vervangen worden door ander fruit.
Als je van pittig houdt, doe er een beetje overgebleven gemberrasp bij. Je kan het mengsel ook invriezen, dan heb je een yoghurtijsje.

En nog een recept met brood, met stip op nummer 2 in de top-10 voedselverspillers.
Spaar (kontjes/kapjes) brood op in de vriezer voor de Oud-broodquiche.

Ingrediënten
oud brood
groenterestjes
eieren
melk
kaas (op de tekening is ook een rasp te zien)

Beleg de bodem en randen van een springvorm met het oude brood tot de bodem helemaal bedekt is.
Maak een lekkere mix van alle restjes groente (gekookt of ongekookt) die je nog hebt liggen. Verdeel die over de bodem.
Klop eieren en melk door elkaar en schenk dit eroverheen. Leg de kaas erbovenop en bak het 30 minuten inde oven op 200˚C.

Een echt kookboek is Koken met restjes is leuk! niet, ze noemen het zelf dan ook een keukenboek. Zo vind je in bovenstaande recepten geen hoeveelheden. Dat geldt voor bijna alle kookinstructies. Je wordt bewust uitgedaagd om te spelen met de ingrediënten en hoeveelheden. Voor de shake is dat geen probleem maar voor een hartige taart wil ik wel vóór ik ga bakken de goede verhouding tussen melk, eieren en geraspte kaas weten.
Mocht je ook de oud-broodquiche willen maken volgen hier nog wat eigen tips:
Door het oude brood even te weken in het ei-melkmengsel (net als voor wentelteefjes) maak je het jezelf een stuk makkelijker om de taartbodem te vormen. Ik heb voor de quiche 4 eieren, ¼ liter melk en 200 gram geraspte belegen kaas gebruikt. Kleine eindjes van een stuk kaas kun je prima raspen en invriezen voor later gebruik.
Trouwens wel echt een superkliekrecept!: in één klap van je oude brood, overgebleven groente en kaasresten af.
Al met al een niet onaardig boekje om inspiratie op te doen want “Als je slim bent maak je van kliekjes iets nieuws”.