Met dank aan LetterRijn Uitgeverij voor het recensie-exemplaar.

Titel: Masterplan
Auteur: Pjotr Vreeswijk
Uitgeverij: LetterRijn
Pagina’s: 352
Verschijningsdatum: oktober 2016
Genre: Actie Thriller


Over de auteur:
Pjotr is werkzaam als politieagent binnen de eenheid Den Haag.
De keiharde actiethrillers van nu in combinatie met zijn passie voor verre reizen en jarenlange ervaring als politieman in verschillende Haagse wijken hebben geleid tot Masterplan.

( Bron: http://www.letterrijn.nl )


Cover:
Een beetje flets, maar het is na goed kijken duidelijk dat we hier met een actie thriller te maken hebben en dat maakt me bloednieuwsgierig.

Achterflap:
Ruim zestig jaar nadat een Duitse naziwetenschapper zijn geheime Wunderwaffen van de brandstapel wist te redden, vindt er in het grensgebied van Soedan een mysterieuze explosie plaats waardoor de bevolking van een compleet dorp van de aardbodem verdwijnt.
Als het bericht van de slachting Europa bereikt, wordt Alex De Klerck, een agent van de geheime Europese antiterreureenheid OPERATIONS, gevraagd een onderzoek in te stellen. Samen met zijn team reist hij naar Khartoem, waar zij door een lokaal ingehuurde agent worden opgevangen. Ze weten niets, hebben amper aanknopingspunten en zijn geheel aangewezen op de hulp van een onbetrouwbare huurling. Als het team dicht bij de ontknoping komt, slaat een onzichtbare vijand meedogenloos toe en doet Alex een huiveringwekkende ontdekking; de wereld staat op het punt drastisch te veranderen.


Mening:
Een actie-thriller en een debuut, dat past helemaal in mijn straatje en ik popel om te beginnen met lezen.
De proloog neemt je mee naar 1945 en dit blijkt de voorbode van het mondiale spektakel wat 70 jaren later plaats zal vinden.
Het boek bestaat uit twee delen en hoofdpersoon is Alex De Klerck. Het verhaal is gewoonweg vanaf de eerste bladzijde goed.

Het switchen van het één naar het ander, van het heden naar verleden en van personage naar personage is ter introductie van het geheel nodig maar zorgt er wel voor dat ik er net niet lekker inzit nog.
Wanneer dit afzwakt is het een regelrechte go with the flow en is het pagina’s omslaan geblazen.
Brussel, Soedan, Argentinië: van onderzoek naar terrorisme naar achtervolgingen naar list en bedrog. Moord, man op man gevechten, een groots complot en dit alles is actie op zijn best!
Het is spannend, het is een intelligent verhaal en vele personages spelen een geniale rol in dit Masterplan.
Van uitdieping van de personages is weinig maar voldoende sprake en helemaal passend in dit sensationele gebeuren waarbij de onderlinge relaties je continue getriggerd houden.

Vreeswijk hanteert een stoere en snelle pen en het is duidelijk dat hier de nodige research en kennis van zaken achter zit. Het plot is groots, kloppend en het einde liet me enigszins onvoldaan achter.
Ik ben gewoon nog niet klaar met Alex, Suzanne, Sloand, Safi en wie weet nog meer? Ik hoop Vreeswijk zelf ook niet, we gaan het meemaken want een volgend boek, waarover dan ook ga ik 100% op zeker oppakken!


Conclusie:

Schrijfstijl: 4
Plot: 4.5
Spanning: 4
Psychologie: 3.5
Leesplezier: 4
Originaliteit: 4

Vier sterren voor Masterplan.

Karin Meinen.