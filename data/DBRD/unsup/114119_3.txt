De samenwerking met oud president Bill Clinton aan de thriller President vermist (2018), is voor bestsellerauteur James Patterson kennelijk zo inspirerend geweest, dat hij ook zijn nieuwste boek Doelwit Alex Cross laat afspelen in de politieke jungle van Washington D.C.

Dit 26e boek rond forensisch psycholoog Alex Cross begint met de plechtige uitvaart van Catherine Grant, de president van de Verenigde Staten. Kort na de begrafenis wordt de prominente senator Elizabeth Walker vermoord door een scherpschutter. De FBI wordt met het onderzoek belast. Alex Cross wordt ingehuurd als expert op het gebied van gedragsstudies. Dit alles tot groot ongenoegen van de Geheime Dienst en de plaatselijke politie van Washington. Het oplossen van de moord krijgt de hoogste urgentie. Hoofdinspecteur Bree Stone (de vrouw van Alex Cross) krijgt zelfs een ultimatum: de zaak oplossen of haar baan verliezen. Het gevolg van dit alles is een ongezonde rivaliteit tussen de diverse overheidsorganisaties.

Inmiddels krijgt een groot aantal huurmoordenaars moordopdrachten van ene geheimzinnige Pjotr. Stuk voor stuk getrainde professionals, maar tevens freaks en doorgedraaide psychopaten die niet alleen moorden voor geld, maar ook voor de pret. Zij vermoorden niet alleen talloze vooraanstaande politici, maar ook onschuldige passanten. Hun belangrijkste doelwit is de zittende president James B.Hobbs. Daarnaast krijgen de moordenaars de opdracht elkaar uit te roeien. Het is een moordexplosie waarbij de FBI volledig in het duister tast naar de motieven van de moordenaars. De chaos is groot. De onzekerheid immens. Willen terroristen de regering van de Verenigde Staten omverwerpen? Wil men de democratie om zeep helpen? En wie zit erachter het complot?

In Doelwit Alex Cross zijn alle Patterson-stijlkenmerken weer onverkort aanwezig. Het grote aantal, korte, hoofdstukken (106), de directe manier van vertellen, de talrijke cliffhangers, de ontelbare moorden en de adembenemende actiemomenten. Het verhaal schiet als een raceauto voorbij. Puur entertainment. Helaas is er daardoor in dit gewelddadige sprookje voor volwassenen geen tijd en ruimte voor realiteitszin of voor uitdieping van de personages. Alex Cross is in naam hoofdpersoon, maar hij draagt nauwelijks bij aan het verhaalverloop of aan de oplossing van de moorden. Hij is niet veel meer dan een waarnemer. Volstrekt vervangbaar door willekeurig welke andere speurder. In wezen zijn de huurmoordenaars, die allen een aparte verhaallijn toebedeeeld krijgen, de ware hoofdpersonen van dit boek.

Wat overblijft is een boek dat leunt op een gedegen kennis van de overheidsinstanties en haar dienaren, een spannend en intens kat-en-muisspel tussen speurders en kleurrijke moordenaars, tal van verrassende plotwendingen en een totaal onverwachte ontknoping. Een boek dat goed te lezen is als standalone. Maar ook een boek dat zijn kloppend hart mist, namelijk Alex Cross!