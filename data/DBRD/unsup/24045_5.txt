Ik had dit boek al een tijdje geleden in het Engels gezien, maar wilde het boek graag in het Nederlands lezen Ik vond de cover prachtig en ook de flaptekst spraak mij aan, maar ik lees niet graag in het Engels, dus ik wachtte. Was dit het wachten waard?

In één woord: absoluut! Het is een prachtig boek en wordt op een aparte, maar bijzondere manier verteld. Door middel van brieven aan overleden mensen wordt het verhaal van Laurel verteld. Laurel is een stil meisje, een beetje een grijze muis. Ze heeft recent haar zus verloren en weet nu eigenlijk niet meer wat ze moet. Haar zus was alles voor haar en wordt eigenlijk door Laurel op een voetstuk geplaatst. Laurel gaat naar een nieuwe school en doet zich precies zo voor als haar zus. In het begin vond ik de persoonlijkheid van Laurel ontzettend vlak. Ze wil alleen maar op haar zus lijken en het lijkt alsof ze zelf helemaal geen mening, geen stem heeft.

Daarnaast moest ik best wennen aan de schrijfstijl. Laurel schrijft brieven naar bijvoorbeeld Kurt Cobain of Amy Winehouse. In die brieven wordt ook veel over de overleden sterren verteld. Dit ging voor mij soms een beetje te ver. Ik wilde voornamelijk weten wat er precies met Laurels zus is gebeurd en hoe Laurel verder gaat met haar leven. De weetjes over de bekende mensen pasten bij het verhaal, omdat Laurels verhaal op die manier beter werd verteld, maar soms mocht het wel iets minder.

Wat ik vooral erg knap vind van de auteur is de ontwikkeling die Laurel in het boek doormaakt. Bij elke bladzijde die je omslaat leert ze hoe ze beter met zichzelf kan omgaan, hoe ze beter met het verlies van haar zus kan omgaan en hoe ze alles een plekje kan geven. Hoe vlak haar persoonlijkheid in het begin van het boek was, zo sprankelend en bijzonder is het aan het einde.

Zoals ik eerder al zei, vond ik de originele cover prachtig. Ik ben ook hartstikke blij dat de uitgever deze cover heeft gehouden. Daarnaast is het boek ook nog in hardcover! Ik ben heel blij dat ik dit prachtige boek in mijn boekenkast kan zetten!

Dit boek is een prachtig verhaal over het zoeken naar jezelf en omgaan met een zwaar verlies. De bijzondere manier van vertellen zorgt ervoor dat dit niet het zoveelste verhaal is over een tiener die problemen heeft. Dat het boek een lust voor het oog is, is natuurlijk ook mooi meegenomen... ;)