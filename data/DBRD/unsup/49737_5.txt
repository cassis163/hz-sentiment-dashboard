Laura Ellen Anderson bouwt met dit tweede deel in de reeks rond Emilia Hoektand verder op de succesformule van de eerste titel. Ook nu weer is het de fantasywereld op zijn kop en waar ze in “Het Bibberbal” zich voornamelijk toelegde op het aspect van de duistere wezens, steekt ze nu de grens over naar de wezens van het licht, die niet altijd zo lief blijken te zijn als je zou verwachten. Een beetje de gespiegelde aanpak van wat we in het eerste deel konden verwachten. Ook nu weer worden we getrakteerd op de enorm leuke illustraties van de schrijfster die daarmee het boek tot een hoger niveau tilt. Het verhaal blijft lekker spannend en heel tof als voorleesverhaal voor de jonge kinderen van de eerste jaren in het lager onderwijs, en uitermate uitdagend en aanstekelijk voor de jonge lezertjes die al wat gevorderd zijn in hun kunnen. Het formaat ligt fijn in de hand en met de mooie hardcover zal die in de etalage van een boekhandel zeker de aandacht weten te trekken. Met Emilia Hoektand worden de jonge fantasyliefhebbers op hun wenken bediend en net als vorige titel zijn ze ook nu weer een heel eind zoet, met de meer dan 200 pagina’s tellende inhoud. Laura Ellen Anderson heeft een juweeltje afgeleverd en zal ongetwijfeld heel veel jonge lezersharten sneller doen slaan.