Cristin Terrill geeft workshops creative writing. Ik besta niet is haar debuut.
Ik besta niet  begint met Em die in een cel wordt gegooid en een briefje met aanwijzingen vindt in een afvoerput. Samen met haar vriend Finn, die in de cel naast haar zit, weet ze te ontsnappen en vlucht ze met een tijdmachine naar vier jaar geleden. Dankzij het gevonden briefje weet ze dat eerdere versies van haar ook naar het verleden zijn gevlucht. Daar hebben ze geprobeerd te voorkomen dat de tijdmachine gebouwd wordt die later voor veel problemen gaat zorgen. Al die pogingen hebben niet gewerkt. Em weet daarom wat ze moet doen: haar vroegere buurjongen James vermoorden die de tijdmachine bedacht heeft.
In bijna elk verhaal met tijdmachines wordt de vraag gesteld: hoe kun je terugreizen naar het verleden en daar iets doen waardoor je later niet geboren wordt? Cristin Terrill stelt de vraag ook en probeert er een antwoord op te geven, maar het blijft allemaal onduidelijk. Het maakt ook niet zoveel uit wat het antwoord is. Ik besta niet  gaat veel meer over de keuzes waar de personages voor komen te staan.
Ik besta niet  wordt afwisselend verteld door Em en door een vroegere versie van haar: de 16-jarige Marina. Marina is een typisch tienermeisje met vriendinnen en verliefdheden. Haar wereld wordt op de kop gezet door de moordaanslagen die op haar buurjongen en zijn broer Nate worden gepleegd. Doordat het verhaal door Marina en Em wordt verteld, heeft de lezer meer kennis over wat er allemaal gebeurt dan beide meisjes.
Cristin Terrill weet de tienerwereld geslaagd neer te zetten. In Ik besta niet  is niet simpelweg sprake van het vermoorden van iemand die een bedreiging vormt voor de toekomst. Terrill weet er een mooi verhaal van te maken waarin de angsten en de twijfels van de personages sterk naar voren komen. Ik besta niet  doet uitkijken naar meer boeken van Terrill.