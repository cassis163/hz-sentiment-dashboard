In Een middag aan zee wordt het verhaal verteld van Magda en haar dochter Angela. Op een middag aan het strand, veertien jaar geleden is dochter Angela verdwenen. De verdwijning is nooit opgelost en Magda kan moeilijk leven met die onzekerheid. Op een dag checkt ze haar mail en bereikt haar een bericht van een vriend die zegt meer te weten van de verdwijning. Daarnaast raadt hij haar aan het verleden te laten rusten omdat ze maar beter de ware toedracht niet kan weten. Magda is uiteraard van streek, zeker wanneer meerdere mails volgen. Ze wil de zaak heropenen.

Een middag aan zee moet even op gang komen, maar wordt - naarmate het boek vordert - steeds meer een goed lopend en vlot verteld spannend verhaal over een gezinsdrama. Als lezer raak je steeds meer betrokken bij het verhaal over Magda en haar familie bij hun zoektocht naar waarheid. Een misdaadroman om in een ruk uit te lezen omdat je wilt weten hoe het afloopt. Het eind is verrassend en stemt tot nadenken over wat recht is en of recht altijd moet geschieden. Ik heb me tijdens het lezen wel afgevraagd waarom er in al die jaren na verdwijning zo weing twijfel was over een bepaalde getuige. Het lijkt zo voor de hand te liggen. Meer zal ik er niet over zeggen vanwege de plot.

Al met al een spannend, klein en dichtbij misdaadverhaal van eigen bodem dat wel eens hoge ogen zou kunnen gooien wat betreft de verkoopcijfers. Het zit goed in elkaar en zal waarschijnlijk een breed publiek aanspreken. Met een bijzonder fraaie omslag en titel !