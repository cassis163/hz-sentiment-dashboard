Nadat Tamara Haagmans de verhalenwedstrijd van de Valentijnsprijs won in 2017, kwam haar jeugdboek Ctrl+Alt+Delete uit, een rollercoaster die je bij de keel greep en je een traantje deed laten. Eind september verscheen Tamara’s nieuwste roman bij Ellessy Relax.

Tessa weet niet wat ze met haar leven aan moet nadat zij en haar ex uit elkaar zijn gegaan. Wanneer Tessa’s moeder haar een reis naar Duitsland aanbiedt, zegt ze ‘ja’ en vertrekt ze in november naar het uitgestorven vakantiepark. Balend dat er niets te beleven is, ontmoet ze Thomas, een knappe jongen waar ze meteen van onder de indruk is. Maar het is ook duidelijk dat Thomas iets te verbergen heeft. De twee lijken steeds dichter naar elkaar te groeien. Waarom verdwijnt Thomas dan opeens bruusk uit Tessa’s leven?

Het was november 2015. Ik had een reis gewonnen naar het winnende EK land en besloot drie weken naar Duitsland te gaan. Een leuk vakantiepark aan de Moezel. Er zou vast genoeg te doen zijn. Maar voor de zekerheid nam ik ook werk mee. En daar was ik maar al te blij mee, want de vakantie die Tessa meemaakt, is voor mij erg herkenbaar. Ook ik stond in het dooie Trier naar het monument te kijken en vroeg me af wat ik in godsnaam in ons buurland deed.

Ik had alleen niet het geluk dat ik én een leuke vent tegenkwam en dat die me ook nog eens vroeg mee te gaan naar Parijs. Tessa heeft dat geluk wel, en in één klap sta je als lezer in de stad van de liefde. Zelf ga ik jaarlijks naar Parijs en voor mij is het altijd fijn om via boeken even in mijn favoriete stad te zijn. Ik herkende me in de gedachten van Tessa en vond het heerlijk om even samen door de stad te reizen. Ik zat echt in het verhaal, wat zich uitte in dat ik echt dacht dat ik Thomas en Tessa een eettentje wilde aanraden.

De reis gaat verder, en ook daar word ik helemaal opgezogen door de vakantiebestemming. Het is een heerlijk warm oord en op een regenachtige dag in Nederland is dat een fijne plek om te zijn. Maar wat het verhaal aan leuke bestemmingen heeft, mist het een beetje aan diepgang. Tessa is redelijk naïef en afhankelijk en Thomas is zeer vaag. Gelukkig wordt Tessa gedurende het verhaal wel wat sterker, maar toch blijven de personages wat vlak.

De plot is origineel. Ik zag het al aankomen, maar dat wekte bij mij sympathie voor Thomas. De reactie van Tessa is heel begrijpelijk en ook weer herkenbaar. Ik zou waarschijnlijk hetzelfde gereageerd hebben. Aan het eind van het boek heeft Tessa net iets meer pit en dat maakt dat je het boek toch met een tevreden gevoel dichtslaat.

Sprong in het diepe is geen Ctrl+Alt+Delete, dat je raakt tot in je ziel. Dit is een fijne liefdesroman die je mee op reis neemt en je even de dagelijkse zorgen laat vergeten. Het verhaal leest snel weg en dat zorgt ervoor dat je er zo doorheen bent. Sprong in het diepe is een prima verhaal voor een heerlijk dagje niets doen.