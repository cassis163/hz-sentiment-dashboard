“Eeny Meeny” gaat over alles kapotmakend schuldgevoel. Mensen worden in tweetallen ontvoerd, vastgehouden op een verlaten plek, uitgehongerd en achtergelaten met een pistool met slechts één kogel. Het dilemma is: doden of gedood worden. Als je overleeft, kom je vrij. Ben je beter af als je het overleeft door de ander te doden? Of blijf je zitten met een alles kapotmakend schuldgevoel? Al snel is duidelijk dat we te maken hebben met een seriemoordenaar. Maar wat is zijn motief? De slachtoffers lijken willekeurig gekozen te zijn.

Inspecteur Helen Grace en haar team onderzoeken deze zaak. Helen is een stoere politievrouw die me aan Lisbeth Salander deed denken. Ze komt sterkt over, is een harde werker die resultaten wil halen, maar is ook eenzaam. Ze heeft iets verknipts, ze lijkt zich niet altijd in anderen te kunnen verplaatsen. Ze is keihard tegen haar collega’s die ze verdenkt van corruptie zonder dat ze hiervoor keihard bewijs heeft. Aan de andere kant houdt ze informatie over het onderzoek voor het team achter totdat ze absoluut zeker van haar zaak is.

In een tweede verhaallijn laat Helen zich door de in SM gespecialiseerde gigolo Jake afranselen. Ze eist steeds meer slaag en Jake begint hier moeite mee te krijgen. Het gaat Helen niet om seksuele bevrediging. Waarom laat ze zich zo aftuigen? Jake biedt haar aan om te helpen:

“…You’re a good, strong person with so much to give, but you hate yourself and it doesn’t make any sense. So please let me help you. You’ve got no reason to beat yourself up like this and perhaps if you would talk to me…”

Maar Helen wil niets van zijn hulp weten. Aan het einde van het boek wordt pijnlijk duidelijk waarom Helen zich zo liet pijnigen. Ze heeft een duister verleden.

De ontknoping is verrassend maar gaat snel, bijna te snel voor de lezer. Ik heb zelfs een stuk opnieuw gelezen omdat ik dacht dat ik iets gemist had. De ontknoping had wel wat uitgebreider verteld kunnen worden. Je wilt als lezer weten hoe het nu met de hoofdpersonen is, maar dan is het boek al uit. Er zijn nog vragen over Helens verleden, hoe is zij er mentaal nu precies aan toe? Arlidge had dit aspect van het verhaal wel wat meer diepgang mogen geven.

“Eeny Meeny” is het thrillerdebuut van de Britse auteur M.J. Arlidge: een boek vol spanning waarin je als lezer snel ‘meegezogen’ wordt en met soms gruwelijke details. Je kunt het verhaal niet loslaten. Het gaat verhaal gaat snel. Toch zijn er ook verhaallijnen die een kijkje in het leven geven van andere karakters, zoals Mark, Charlie en de slachtoffers. Zo leer je hen ook beter kennen. Toen ik het boek uitgelezen had, had ik even tijd nodig om me los te maken van het verhaal en de karakters.

Arlidge heeft al 20 jaar ervaring in het schrijven van scripts voor televisie, bijvoorbeeld voor de Engelse crime serie “Silent Witness”. Er zijn ook plannen om van “Eeny Meeny” een televisieserie te maken. Inmiddels zijn er al meer boeken over inspecteur Helen Grace en haar team verschenen. Ik ben erg benieuwd naar deze boeken en hoop Helen Grace dan beter te leren kennen.