Wat een verschrikkelijk einde!

in zoverre, dat het wachten op de opvolger hiervan hoe dan ook, veel te lang gaat duren! En het duurde al zo lang voordat Het testament van Nobel hier in de vertaling beschikbaar kwam.

De avonturen van misdaadjournaliste Annika Bengtzon zijn werkelijk om van te smullen. Liza Marklund heeft van haar een krachtige, bijna explosieve, hoofdpersoon weten te maken. Altijd aan het tobben, altijd aan het wikken en wegen, altijd zoekende naar een beetje balans tussen werk en gezin. Herkenbaar, menselijk, soms ontroerend, soms aandoenlijk, soms ronduit irritant en eigenwijs. En tegen beter weten in. Haar huwelijk met Thomas verkeert echt altijd in een kritische zone, het opvoeden vergt grote inspanningen en brengt continue twijfels met zich mee.

En in die sfeer, onder die stress van het drukke dagelijkse leven, stort de journaliste zich iedere keer weer onbesuisd in allerlei wilde avonturen. Stelt ze eigenwijze vragen, werkt ze zich uiteindelijk toch weer in de nesten door haar nieuwsgierigheid en vastberadenheid, en loopt ze de verkeerde personen tegen het lijf. Ze schrijft, googlet, graaft, spit en zoekt. Daaromheen spint Marklund een steeds verfijnder web van relaties, zoals haar koele, maar onderhuids spannende relatie met politieman Q.

De beschrijvingen van haar prive-leven zijn inmiddels zo sterk en overtuigend dat Het testament van Nobel op twee stevige pijlers rust. Haar prive-leven, dat geloofwaardig rond de tweede pijler kronkelt, de moord op een leden van het Nobel comite. En daar blijft het al snel niet bij.

We hebben drie jaar moeten wachten op de opvolger van De rode wolf. Maar gelijk vanaf het begin voelt dit goed. Is er herkenning en vertrouwdheid. Kleine verwijzingen naar eerdere boeken vergen soms wat inspanning, maar dat duurt niet lang. Opnieuw prachtig geschreven, strak, helder, zonder al te veel opsmuk, wollige beeldpraken en detaillering. Een stevige plot en een nagelbijtend einde. Het is misdadig als we opnieuw drie jaar moeten wachten om te weten hoe dit verder gaat.