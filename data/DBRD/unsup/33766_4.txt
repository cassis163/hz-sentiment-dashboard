De vuurvogel serie van Claudia Gray had me positief verrast en smaakte naar meer, naar veel meer. Met veel plezier ben ik dan ook aan dit boek begonnen zodra mijn moeder het in mijn handen drukte. Haar schrijfstijl, haar karakters, haar verhalen, het leest ongelooflijk heerlijk weg en houdt vanaf de allereerste bladzijde tot de allerlaatste letter de aandacht vast.

Ook dit verhaal is wederom een pareltje. De personages zijn onderhoudend en zitten goed in elkaar. Het plot is goed opgebouwd en heel veel dingen komen terug in de finale waardoor de puzzelstukjes mooi in elkaar vallen. Wat ik zelf ook heel fijn vond, was dat de personages allemaal intelligent waren. Ze trokken vlot juiste conclusies en handelde daarnaar, waardoor voor mij het plot interessant bleef en de bad guy daarnaast des te intrigerender werd.

Het enige wat mij een beetje tegenviel, was dat ik er pas aan het einde van het boek achterkwam dat ook dit een trilogie is. Ik was er van overtuigd een stand alone te lezen, wat overduidelijk niet het geval was. Ik zag dat in het Engels de volgende delen al jaren uit zijn. Hopelijk volgt de Nederlandse vertaling ook snel.

Ik ben heel benieuwd naar alles wat me nog te wachten staat!