Van Robert Harris zijn in de loop der jaren vier thrillers in Nederland verschenen (Vaderland, Enigma, Archangel en Pompeii). Pas verschenen is zijn vijfde deel Imperium.
Imperium is een leesbelevenis, die ons meeneemt naar het oude Rome. Het Rome van de eeuw vlak voor Christus, toen het immense Romeinse rijk geregeerd werd door machtige mannen. Een van hen was Cicero. Over hem gaat dit spannende boek, dat zogenaamd opgetekend is door zijn jonge slaaf Tiro. Van Tiro komen we te weten dat hij eerst voor de vader van Cicero werkte, voor wie hij de bibliotheek bijhield. Omdat Tiro zoveel belangstelling had voor boeken bedacht Cicero dat hij aan Tiro een goede metgezel zou hebben om zijn reizen te beschrijven en zijn gedachten te helpen ordenen. Daarom koos Cicero de jonge slaaf uit om hem te vergezellen op zijn reizen. Hij bleek een goede keus gedaan te hebben, want Tiro zou op zijn manier bijna net zo beroemd worden als Cicero.
Bij monde van Tiro maakt de lezer dus kennis met de jonge Cicero, die zich voorneemt een belangrijk en machtig man te worden in Rome. Dat lukt hem inderdaad, maar het gaat niet zonder slag of stoot. Talloze malen wordt hij tegengewerkt door andere machtige mannen, die vinden dat zij belangrijker zijn omdat zij van hogere afkomst zijn. We komen veel bekende namen tegen als Pompey en aan het einde, Julius Caesar. Ciceros belangrijkste tegenstander is echter de corrupte Verres. Een groot deel van zijn leven wordt Cicero gedwongen het tegen Verres op te nemen, vaak met middelen die tot dan toe nog onbekend zijn.
De gevechten worden voornamelijk in het gerechtshof gehouden, en daarmee is Imperium niet alleen een perfecte legal thriller maar, door alle onderzoek die Harris gedaan heeft, ook een uitstekende weergave van het leven van rijke Romeinen in die tijd.