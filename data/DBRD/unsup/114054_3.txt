Als ‘opvolger’ van Harry Potter worden we ook in dit boek meegenomen naar een wereld van heksen, tovenaars en fabeldieren. Door een andere setting (jaren ‘50 in Amerika) krijgt het verhaal toch een hele andere invulling. Ook het feit dat het verhaal zich juist afspeelt in de Niemagie (=Dreuzel)-wereld laat zien dat J.K. Rowling niet zomaar het Harry Potter verhaal heeft verplaatst naar een andere plek en - tijdsgewricht.
Het boek ‘Fantastic Beasts and where to find them. Het complete filmscenario’ zegt het al: het boek is het scenario voor de gelijknamige film. Het voordeel hiervan is dat het lekker weg leest met korte dialogen en beknopte beschrijvingen van de situatie. Dit heeft wel al gevolg dat het eigenlijk bijna noodzakelijk is om de film eerst gezien te hebben om het verhaal compleet te hebben. En dat is toch iets wat een boekenliefhebber als ikzelf moeilijk kan verkroppen. De beknopte beschrijvingen lijken namelijk niet voldoende genoeg om de hele context neer te zetten.
Het verhaal is onderhoudend met leuke karakters, een goed volgbare verhaallijn en ook humor. Zeker na het zien van de film zijn de personages van Jacob Kowalski en de Delstoffer erg vermakelijk. Ik weet niet of dat ook zo uit de verf zou komen als het boek als eerste wordt gelezen.
De insteek van een andere tijd in een ander land werkt verfrissend. De hoofdpersoon Newt Scamander zal door zijn beroep (magiezoöloog) nog veel avonturen kunnen beleven in toekomstige boeken met een wereld-vijand Grindelwald. Het lijkt dus weer een (kassa)succes te worden voor J.K. Rowling.

Maar toch zou ik liever het verhaal in een romanvorm willen lezen ……..