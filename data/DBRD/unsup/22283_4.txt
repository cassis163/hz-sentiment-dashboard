In Kunstroof maken we kennis met Arturo Dias, die door zijn roerige verleden van veel markten thuis is. Door een samengaan van omstandig heden komt Dias in contact met politie functionaris Renard. Deze betrekt Dias in de beveiliging van een internationale kunstbiënnale die plaats gaat vinden in Falmignoul, een gat in de Ardennen. Met name Arturo Disd wordt goed geïntroduceerd. Door het verhaal heen wordt steeds meer inzicht gegeven in zijn voorgeschiedenis en hoe dit geleid heeft tot de persoon zoals hij nu is. De andere personages worden goed neergezet, heel herkenbaar en sommige karakters zijn bijna een karikatuur.

Er zit een duidelijke opbouw in het verhaal. Alle ontwikkelingen worden goed ingeleid en het is duidelijk te merken dat er goede research is gedaan, alles wordt goed onderbouwd. Dit haalt soms de vaart een beetje uit het verhaal, maar daar tegenover staat, dat alle scenes zo goed beschreven worden dat je ze helemaal kunt visualiseren. Ik had soms het gevoel of dat ik midden in een film stond en toekeek in plaats van dat ik aan het lezen was. Knap geschreven door Raymond Rombout.

Ik miste de nodige spanning in het gehele verhaal. Maar ik vond het boek erg mooi en beeldend beschreven, het Frans taalgebruik en sommige onbekende woorden vond ik steeds minder afleiden omdat het in de totale context toch wel duidelijk was hoe het in het verhaal paste. Ik heb genoten van deze Vlaamse schrijver. Ik zou het boek echter geen thriller willen noemen maar meer een misdaad roman. Maar desondanks wil ik het boek waarderen met 4 sterren. Ik kijk uit naar het vervolg op dit boek, ben benieuwd hoe het verder gaat met Arturo Dias.