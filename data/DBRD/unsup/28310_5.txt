Het verhaal
De opa van Sproet werkt op het landhuis van jonkheer Roderik. Sproet heeft van zijn opa gehoord dat er wat gestolen is uit het landhuis. Tijdens het vervangen van een slot is zijn opa gestruikeld en heeft hij zijn enkel verzwikt. Sproet en Spekkie gaan met Sproets vader op bezoek bij opa. Als ze bij opa zijn horen ze van hem dat er de laatste tijd meer dingen uit het landhuis zijn verdwenen. En niemand heeft een dief gezien. Dat is vreemd! Als Spekkie en Sproet een briefje voor opa naar de butler moeten brengen, komen ze in het landhuis terecht en maken ze kennis met jonkheer Roderik. Wanneer de jonkheer hoort dat Spekkie en Sproet van speuren houden vraagt hij of ze wat voor hem willen doen. Hij vertelt dat hij een bijzondere ketting kwijt is en dat dit zijn eigen schuld is. Hij heeft de ketting zelf verstopt, maar hij weet niet meer waar hij het heeft verstopt. En het probleem is dat zijn kleindochter binnenkort gaat trouwen en deze ketting mag dragen. Over vier dagen wordt de ketting al opgehaald. Spekkie en Sproet willen maar al te graag meehelpen, want op deze manier komen ze misschien wel achter de dief aan. Ze speuren het landhuis af. Terwijl ze de ketting proberen te vinden, gebeuren er nog meer vreemde dingen in het landhuis. Het lijkt er toch op dat er een dief actief is, maar wie is de dief? Is dat de butler? De tuinman? De verpleegster? Ze gedragen zich allemaal verdacht. Toch lukt het Spekkie om deze zaak met hulp van haar vriendje Sproet op te lossen. Hoe? Daarvoor zal je het boek moeten lezen, want dat gaan wij niet verklappen!

Deze speurdersboeken zijn superleuk om voor te lezen, maar ook om zelf te lezen vanaf 7 jaar. Waarom zijn de boeken van Spekkie en Sproet zo leuk? Volgens de kinderen uit mijn klas:
– de verhalen zijn grappig, leuk en ook spannend;
– het is nooit saai, want Spekkie en Sproet beleven altijd wel wat;
– de tekeningen passen goed bij het verhaal;
– er zitten geen moeilijke woorden in, je kunt het zelf ook goed lezen;
– letters zijn duidelijk en niet te klein;
– de hoofdstukken zijn niet lang, dat is fijn als je zelf het boek leest;
– het boek leest lekker;
– het is heel heel heeeeel erg leuk