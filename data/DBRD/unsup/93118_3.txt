'Welke kleur heeft jouw parachute' is een loopbaan-klassieker met een trouwe schare fans, waarvan elke twee jaar een nieuwe versie uitkomt. Het beschrijft hoe de huidige markt in elkaar zit, legt de verschillen tussen 'werkgevers' en 'werkzoekenden' uit en geeft oefeningen voor zelfonderzoek. Omdat het me al meerdere keren is aangeraden, heb ik me laten verleiden tot de aankoop van deze laatste versie.

Persoonlijk vond ik het wat tegenvallen. Waarschijnlijk komt dat doordat ik met twee verschillende loopbaancoaches al uitgebreid zelfonderzoek heb gedaan. Echt veel nieuws stond er voor mij niet in. De meeste tips zijn ook een kwestie van je gezonde verstand gebruiken. Tenslotte vond ik de toon van het boek behoorlijk negatief. Bij een aantal oefeningen moet je eerst je grootste ergernissen opschrijven, om erachter te komen waar je gelukkig van wordt. Ik vraag me af of die benadering voor iedereen werkt.

Toch is het een handig naslagwerk om in de kast te hebben. De tips voor sollicitatiegesprekken en salarisonderhandelingen zijn altijd nuttig om je voor te bereiden op zo'n gesprek. Vergelijkbare informatie is uiteraard online te vinden, maar zo'n boek in de kast scheelt een hoop zoekwerk. Maar als je echt werk wil maken van zelfonderzoek, dan raad ik aan om een paar sessies met een loopbaancoach te doen: iemand die je een goede spiegel kan voorhouden.