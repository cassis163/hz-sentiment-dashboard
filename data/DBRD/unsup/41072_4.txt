Van het vroegere leven van de hoofdpersoon, advocaat Oscar, is nog maar weinig over. Hij is zijn vrouw kwijtgeraakt, heeft bijna geen vrienden meer en zijn hele leven staat in het teken van wraak op zijn vroegere collega. Hij is inmiddels op leeftijd en kan de gebeurtenis die twintig jaar geleden zijn leven verwoestte nog steeds geen plek geven.

Het is soms moeilijk om je in te leven in Oscar. Hij is zo sterk overtuigd van zijn eigen gelijk dat hij over lijken gaat om wraak te nemen. Zijn inmiddels ex-vrouw heeft het geaccepteerd en is doorgegaan met haar leven, iets wat Oscar ook zou moeten doen. Aan de andere kant voel je zijn pijn en verdriet en begrijp je waar deze drang en obsessie vandaan komt.

De cover van het boek dekt volledig de lading van het verhaal. Een nat wegdek en koplampen die opdoemen uit het donker. Direct vanaf het eerste hoofdstuk wil je weten wat er gebeurd is en omdat het boek zo makkelijk leest is de kans groot dat je het in één ruk uitleest. De juridische termen worden uitgelegd en zorgen daardoor niet voor afleiding van het verhaal, maar zijn juist een aanvulling.

Hoewel ik me niet goed kon identificeren met Oscar en ik vond dat het verhaal af en toe wat onrealistische elementen had, maakte het einde een heleboel goed. Een aanrader voor wie zin heeft in een paar uurtjes spannend lezen.