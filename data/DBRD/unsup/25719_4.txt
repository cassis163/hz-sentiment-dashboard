Daan woont met zijn vriendin Sofie in Japan. Hier staat een grote fabriek voor het koivoer. Er gaat veel rond in deze dure vissen, dus het is een goedlopende zaak. Deze fabriek runt hij omdat zijn vriend Leo hem zijn fortuin (en de fabriek) heeft nagelaten. In het eerste boek kwam je erachter wat hij er nog meer bij kreeg: Venus. Een cannabisvariant waar veel mensen op uit zijn. Hij heeft al zoveel meegemaakt, zijn vrouw is jong gestorven, zijn beste vriend is er niet meer. Hij hoopt in Japan een beetje rust te krijgen. Maar is hem dat wel gegund?

Op een dag staat zijn leven weer op zijn kop, als er een drone over zijn land heenvliegt. De beveiliging besluit er achteraan te gaan. Deze wordt later zwaargewond teruggevonden op het strand. Wie heeft het op ze voorzien? En waarom? Dit kan Daan wel raden. Vanaf dat moment is het weer een verhaal vol actie, waarbij je af en toe even op adem moet komen. En de personages al helemaal! Ze zijn nergens meer veilig. Al snel blijkt het dat het gevaar uit meerdere richtingen komt.

De Japanse Maffia heeft ook interesse. Niemand minder dan de Yakuza, zorgt voor hun beveiliging. Maar zijn ze echt te vertrouwen in dit spannende spel?

Ik vind het ook bijzonder dat Daan zijn overleden vrouw nog steeds niet loslaat en dat ze er nog steeds af en toe is. Hij weet precies wat zij zou zeggen in bepaalde situaties. Toch is hij ook stapelverliefd op Sofie.

Daan maakt heel wat mee! Je gunt hem een gelukkig leven als lezer. Ook al heeft hijzelf ook niet echt een schone lei. Je voelt met hem mee. Je hoopt dat hij krijgt, waar hij al zo lang naar snakt.
Zo nu en dan moet je ook even een traantje wegpinken, want de emoties lopen best hoog op. Zijn leven en omstandigheden raken je, dat kan haast niet anders!

Soms komt er veel informatie voorbij, over Venus en de plantages, maar dat zijn rustige momenten. Dan kun je even bijkomen van de spannende actie-momenten.

Je gaat mee op reis naar verschillende landen, maar het boek eindigt in Amsterdam. En wat voor einde! Jemig! Nu wil ik zeker weten nog meer! Het einde is in mijn ogen nog vrij open voor meer. Ik heb nog wel wat vragen over. Dus als er een vervolg komt, sta ik echt te springen!

De cover is mysterieus, maar je kunt er als lezer een invulling aangeven. Ik denk zelf dat het met een van de laatste scenes in het boek te maken heeft. Na, die scene moest ik even bijkomen. Ik heb nu best een bookhangover, zoals je dat zegt in het Engels!

Een spannende thriller die ik iedereen wil aanraden! (Wel eerst even deel 1 lezen, anders mis je echt te veel voorgeschiedenis). Ik geef het boek 4**** (Cijfer:8).