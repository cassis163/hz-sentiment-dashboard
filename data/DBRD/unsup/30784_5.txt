Hoofdpersoon Sabine komt met haar auto op een vijfsprong terwijl zij ook figuurlijk op een kruispunt in haar leven staat.
Het boek heeft direct een onheilspellende sfeer door het decor van een verlaten gebied met gure elementen. Deze sfeer wordt alleen maar sterker, naarmate het verhaal vordert. Sabine kiest het pad dat leidt naar een boerderij waarin een familie geïsoleerd van de buitenwereld leeft. Eenmaal aangekomen wordt zij niet bepaald met open armen ontvangen. Toch blijft ze. In eerste instantie als noodoplossing, daarna wordt zij gedreven door eigenbelang (zij ziet een toekomstige B&B in de boerderij van de familie Gilissen), nog later spelen andere beweegredenen een rol. Sabine wil de familie helpen en steekt daarbij letterlijk de handen uit de mouwen.
Gedurende haar verblijf komt ze steeds meer te weten over de familiegeschiedenis. Een geschiedenis met allerlei geheimen en vreemde verwikkelingen. Hierbij wordt Sabine regelmatig een spiegel voorgehouden en reflecteert zij op haar eigen leven. Wat is wijsheid: vluchten of de werkelijkheid onder ogen zien?
Reddende engel is een roman zoals je die van Renate Dorrestein kunt verwachten: vakkundig opgebouwd, een spannend plot en geschreven met veel humor. Alhoewel het een volledig nieuw en eigentijds verhaal betreft, doet het qua thematiek en sfeer denken aan eerder werk, zoals haar debuutroman ‘Buitenstaanders.’