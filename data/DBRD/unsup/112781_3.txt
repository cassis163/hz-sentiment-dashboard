Een interessant thema. Ten tijde van de DDR vonden er gedwongen adopties plaats. Kinderen van "staatsvijandige" ouders werden bij hun eigen ouders weggehaald en kwamen terecht bij gezinnen die trouw waren aan de partij. Na de eenwording zoeken ouders hun kinderen. De kinderen weten vaak niet dat ze geadopteerd zijn en volgens de Duitse wetgeving mogen kinderen hun ouders wel actief zoeken, maar andersom niet. Dat maakt het extra lastig om ouders en kinderen te herenigen. In deze thriller is een baby na de geboorte bij Valentina weggehaald. De moeder wordt verteld dat het kind is overleden. Ze heeft het horen huilen en is ervan overtuigd dat het kind nog leeft. Als ze jaren later op zoek gaat en een spoor vindt, wordt ze vermoord aangetroffen. Meer moorden volgen. Journaliste Sam en de ex-vriend van Valentina, Andreas, gaan samen op zoek. Elisabeth Wagner, rechercheur, onderzoekt de moorden. Het is een beetje flauw dat Sam en Andreas verliefd op elkaar worden. Dat kun je dan weer verwachten als een vrouw en een man samen op speurtocht gaan. Ik had het spannender gevonden als Elisabeth en Sam samen iets waren begonnen. Dan blijf je als schrijfster ook nog wat origineler. Het boek is spannend, maar niet zo dat je op het puntje van je stoel gaat zitten. Soms is het ook wat ongeloofwaardig, bijvoorbeeld als Sam, Sebastiaan en Kerstin, een andere moeder, voor het hoofd van de afdeling van het ziekenhuis staan en hem een bekentenis "afdwingen".