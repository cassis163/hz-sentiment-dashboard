Wetenschap komt in vele vormen en maten. Professor Anita Elberse heeft een vakgebied dat voor veel mensen intrigerend zal klinken: de marketing achter entertainmentproducten, en dan met name achter de grote successen, de blockbusters.

In haar boek gaat ze in op de verschillende tactieken die worden gebruikt om blockbusters tot een succes te maken. Het gaat hierbij niet alleen om films: ook om muziek, sport, nachtclubs en eigenlijk alles wat te maken heeft met de entertainmentindustrie. Het ontleedt de gedachtegang achter marketingstrategieën en het belang van bekende namen, of dit nou merken of personen zijn.

Het boek is een cumulatie van tien jaar wetenschappelijk onderzoek in de creatieve industrie, en dat is te lezen. Elberse schrijft gestructureerd en duidelijk, op een manier die in een wetenschappelijk tijdschrift niet zou misstaan. Ze bespreekt wetenschappelijke onderzoeken naast dat van haar op dit gebied, en legt het verband uit tussen deze onderzoeken. Het blijft echter begrijpelijk voor de leek en jargon wordt weinig gebruikt dan wel direct uitgelegd. Daarbij maakt ze veelvuldig gebruik van bronverwijzingen en geeft ze de getallen die we zo graag zien, zoals de jaarlijkse omzet van de bedrijven die ze bespreekt, of de kosten van een contract met een bekende DJ.

Om de informatie te verzamelen die Elberse nodig had voor haar wetenschappelijk onderzoek, heeft ze interviews afgenomen met de grote namen in de entertainmentindustrie. Zo behandelt ze uitgebreid hoe het merk Lady Gaga tot stand is gekomen, en wat LeBron James en Shawn ‘Jay-Z’ Carter doen om hun fortuin te laten groeien. Ook bedrijven als Warner Bros. en Disney passeren de revue. Ze beschrijft de verschillende strategieën die de artiesten en bedrijven gebruiken, waardoor duidelijk wordt dat er meer achter zit dan billboards volgooien en advertentieruimte tijdens de Super Bowl finale reserveren. Uiteraard maakt dit het boek een stuk interessanter dan wanneer er gewerkt zou worden met generieke, algemene informatie of onbekende namen.

Hoewel Elberse zelf Nederlands is, heeft ze het boek geschreven in het Engels; ze is tenslotte professor op Harvard. Soms staan er rare vertalingen in, zoals een letterlijk vertaald spreekwoord. Gelukkig komen andere stukjes dan weer heel goed uit de verf, zoals:
De case-studies van grote artiesten en aanvullende, kwantitatieve informatie wordt niet alleen gebruikt om te laten zien hoe het werkt in de marketing van de entertainmentindustrie. Daarnaast worden er grote, overkoepelende onderwerpen onder de loep genomen. Belangrijk tijdens de huidige digitale revolutie is bijvoorbeeld het effect van deze veranderingen op de verkoop, maar ook op de gebruikte distributiestrategieën in de entertainmentindustrie. Een ander onderwerp is hoe groot de invloed is van een superster op verkoopcijfers, maar ook hoe supersterren andere merken en bedrijven gebruiken om nog groter te worden.

In Blockbusters is er sprake van gedegen wetenschappelijk onderzoek over een onderwerp dat tot de verbeelding spreekt. Toch is het boek niet saai en droog geschreven zoals het vooroordeel over wetenschap vaak is, maar is de schrijfstijl eerder eigentijds en onderhoudend. Dit samen met uitgebreide uitleg, belangrijke vraagstukken en duidelijke voorbeelden met veel bekende namen, zorgt dat Blockbusters een boek is voor een ieder die interesse heeft in de marketing en de toekomst van de entertainmentindustrie.