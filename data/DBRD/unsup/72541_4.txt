De kranten staan al maanden bol van het nieuws over Alexander Litvinenko, de naar Engeland uitgeweken Rus die met Polonium-210 vergiftigd werd. Een opzienbarende moord die tot gevolg had dat Engeland en Rusland elkaar heftig in de haren zijn gevlogen. Litvinenko die ruim 20 jaar voor de KGB werkte, beschuldigde op zijn sterfbed de Russische president Vladimir Poetin van de moord. Het was niet de enige ernstige beschuldiging aan het adres van Poetin. Samen met historicus Yuri Felshtinsky schreef Litvineko in 2001 het boek Terreur van binnenuit waarin hij de president en zijn KGM-maten beschuldigde van de moord op honderden Russen. Het boek dat in Rusland verboden is, is pas in Nederlandse vertaling op de markt gekomen..

Terreur van binnenuit (Blowing up Russia) vertelt het ontstellende relaas van de voormalige grootmacht Rusland, het teloor gaan van haar communistische ideologie en het wanhopig zoeken naar nieuwe bestuursvormen. Lange tijd dobberde land stuurloos en zonder regels rond. De oude KGB (de gevreesde veiligheidsdienst) werd ontbonden. Daarvoor in de plaats kwam een wirwar van nieuwe afdelingen en instanties, die elkaar allemaal voor de voeten liepen. Ze hadden slechts een ding gemeen: vrijwel alle topfunctionarissen van de KGB zaten gewoon weer op dezelfde topposities.
In Terreur van binnenuit schetsen Litvinenko en Felshtinsky hoe Rusland langzamerhand geheel in handen is gekomen van de FSB (de nieuwe KGB), hoe Poetin slechts een vooruitgeschoven pion is van deze FSB, hoe corrupt, meedogenloos deze FSB is en hoe schadelijk hun bewind is voor de burgers van Rusland. Hoe deze FSB elke vorm van kritiek op bloedige wijze onderdrukt. Mensen die tegen de regering zijn worden zonder aanzien des persoons gevangen genomen of vermoord. Litvinenko en Felshtinsky vertellen ook uitgebreid hoe de Geheime Dienst in 1999 doodleuk flatgebouwen in diverse Russische steden liet bombarderen en de schuld gaf aan Tsjetsjeense terroristen. Daarmee was meteen een aanleiding gevonden om TsjetsjeniÃ« binnen te vallen. Slecht voorbereid en ten koste van vele mensenlevens, maar uitsluitend uit economische overwegingen.

Naast deze algehele kritiek wordt in Terreur van binnenuit ook het verhaal van Litvinenko zelf uit de doeken gedaan. Hoe hij opdracht kreeg om de zakenman Boris Berezovski te vermoorden, hoe hij het weigerde en het aan de grote klok hing. Hierna was zijn doodsvonnis in Rusland getekend. Hij wist via vele omwegen uit Rusland te vluchten en kreeg asiel in Engeland. Dat hij ook daar niet veilig was, heeft de geschiedenis uitgewezen.

Terreur van binnenuit is een goed gedocumenteerd verslag van de huidige Russische geschiedenis, de opkomst van de KGB (FSB), de massaterreur, inperking van meningsvrijheid, het bestaan van doodseskaders, moord op bestelling, ontvoeringen, oorlogsstokers, de FSB tegen het volk en de nietsontziende corruptie en machtshonger van de huidige FSB-top. Je mond valt open van verbazing als je het leest. Dit is True Crime op het allerhoogste niveau. Het lijkt onbestaanbaar, maar het is waar: onschuldige burgers worden zonder vorm van pardon opgeofferd door machtshongerige, geldbeluste aasgieren van de Russische geheime diensten. Dat het boek, dat in het buitenland gedrukt is, Rusland niet binnen mocht, lijkt logisch. Wie zoveel grove misdaden begaat, wil dat graag geheim houden. Dankzij vermogende vrienden van Litvinenko en geschiedschrijver Felshtinsky is het boek in vele landen gepubliceerd. De onvoorstelbare waarheid is verspreid. We weten het nu. De vraag is wat doen we ermee?