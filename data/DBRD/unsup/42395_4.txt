Wisseling van de wacht, het derde deel uit de Mr Mercedes trilogie begon heel veelbelovend. Het hield aan tot zeker de helft van het boek maar toen ging het wat mij betreft bergafwaarts. De cover van het boek is prachtig. Ik snapte niet waarom er gekozen was voor vissen en wat dat bloed in het water ermee te maken had en dat computertje op de achterkant, maar dat werd me snel duidelijk. Ik hou ervan als er op de cover ook daadwerkelijk iets staat dat terugkomt in het verhaal.

Ik zal geen verkeerd woord zeggen over mijn 'held' maar van de hele trilogie vind ik dit het minst goede boek. Waar de eerste twee delen nog vrij logisch waren qua verhaal ging dit verhaal een heel vreemde kant op en moest ik me een paar keer op mijn hoofd krabben bij hoe sommige dingen opgelost werden.

Ik heb niet veel met de 'kant die het verhaal opging', en wat er uiteindelijk met Brady gebeurde, maar Spectaculair was het zeker weten, dit laatste deel van de trilogie. Wat mij betreft alleen net een tikkeltje over het randje en niet het beste King boek dat hij ooit geschreven heeft. Het tempo is echt heel snel, waardoor je door het boek heen vliegt en hoewel je je ergert , kun je het toch niet aan de kant leggen.

Je ziet op een gegeven moment waar hij heen wil, hoopt nog dat er een of andere super ontknoping komt die je niet aan ziet komen maar uiteindelijk gaat hij toch precies naar dat punt dat je al aan zag komen. Dat is jammer. Maar het is spannend en je leest hoe het afloopt met al je 'vrienden' uit de eerste twee boeken en dat maakt de ongeloofwaardigheid van de rest van het verhaal wel een beetje goed.

Van het einde kreeg ik een enorm rotgevoel, iets dat ik graag zou willen uitleggen maar niet kan, omdat ik het boek anders zou spoileren voor mensen die het nog niet gelezen hebben. Al met al geen spijt dat ik het gelezen heb en wel een goede 'afsluiter' omdat het nu echt 'klaar' is, maar na de eerste twee delen had ik niet zoveel 'supernatural' verwacht.