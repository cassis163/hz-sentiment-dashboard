Omdat ik zo diep onder de indruk was van zijn nieuwste boek Orphan X ging ik op zoek naar “ouder” materiaal en kwam uit bij dit boek; Jij bent de volgende.
Niet te filmen maar dit verhaal kroop nog dieper onder mijn huid!
Vanaf de eerste bladzijde waarin we beleven hoe de kleine, 4-jarige Mike door zijn vader wordt achtergelaten in een speeltuin kreeg ik al een kippenvelgevoel dat zich ook steeds maar bleef aandienen tot het boek uit was …. ongelooflijk hoe Gregg's schrijfstijl je weet vast te houden en soms ademloos weet te krijgen.

Het heden wordt afgewisseld door een soort flashbacks naar het verleden. Een heel erg vaag verleden want het enige dat Mike nog weet is de voornaam van zijn vader – John. En ook ziet hij steeds een bloedvlek die op de manchet van zijn vader zat in zijn herinnering. Het pleeggezin waar hij opgroeide had nog meer kinderen in huis, allemaal een soort van boefjes in de dop met weinig inlevingsvermogen, liefdeloos verstreek daar de tijd terwijl hij wachtte op de komst van zijn vader …
De enige waar hij uiteindelijk een band mee opbouwde was Shep.

Als hij in de huidige tijd een speciaal bouwproject realiseert wordt hij daarvoor gehuldigd en natuurlijk zijn zijn lieve vrouw Annabel en zijn vroegwijze dochtertje Kat van acht jaar apetrots op hem. Maar met zijn roem komen daar opeens de dreigementen vanuit een hoek die echt mysterieus en onduidelijk is. Mike heeft geen idee wie hem bedreigd en naar het leven staat maar doet wel aangifte bij de politie. Maar dan begint alle ellende pas echt!!
Het lijkt alsof hij de titel van crimineel of dader te pakken heeft en het gevaar blijkt nu van meerdere kanten te komen. Hij weet niet meer wie hij wel of niet kan vertrouwen. Tot alles ineens in een bizarre stroomversnelling komt en ook het leven van Kat gevaar loopt. Dat is voor Mike de trigger om niemand meer te vertrouwen. Al de tijd blijkt hij het gevaar in de foute hoek te hebben gezocht. Eén iemand kan hij wel vertrouwen en dat is Shep, die ondertussen een geslaagd leven als crimineel leidt. Samen gaan ze op zoek naar de persoon die Mike dood wil – koste wat kost.
Uithoudingsvermogen en trouw – dat blijken de motivators te zijn voor Mike en Shep om het gezin van Mike te beschermen …. maar lukt dat ook???!

Het is een grote rollercoaster van razendsnelle spanning die boordevol menselijke emoties zit waarbij je af en toe echt even moet slikken. De tranen zullen in je ogen staan en je blijft maar bladeren, hopend op een kleine meevaller of positieve wending zodat je even op adem kunt komen. Maar nee hoor, het blijft nagels bijten en hopen. En daarbij krijg je ook nog eens twist na twist om je oren … niet te doen ;-)

#AANRADER!!!
http://josesprakeloos.blogspot.nl/2017/02/gregg-hurwitz-jij-bent-de-volgende.html