Hij is presentator, schrijver, sportomnivoor. De blonde god van de Vlaamse VRT-sportredactie Ruben Van Gucht (1986) zie en hoor je bijna overal. Je kan hem zelfs bewonderen als aanbrenger in de zaalshow van grappenmaker Jacques Vermeire!
In zijn boek De Kleedkamer 2, gebaseerd op de vierde reeks van het gelijknamige televisieprogramma, praat hij met actieve, maar voornamelijk ex-wielrenners over de tot de verbeelding sprekende voorjaarsklassiekers. Denk maar aan Milaan-Sanremo, Gent-Wevelgem, Ronde van Vlaanderen en Parijs-Roubaix. Ook de magische Ronde van Frankrijk komt aan de beurt. In dit deel spreken vier Belgische ploegleiders over hun belevenissen met de coureurs in de Tour. De auteur durft het zelfs aan om delicate onderwerpen aan te snijden. Het wordt echter nooit een kruisverhoor.
Het is slechts één van een aantal verrassende uitspraken die de lezer in het boek aantreft.

In De kleedkamer 2 focust Van Gucht vooral op extra interessante verhalen; anekdotes uit de wielrennerij. Meer dan dertig voormalige toppers uit binnen- en buitenland komen aan het woord. Elk met een eigen verhaal en visie. Ze profileren zich niet als helden maar als mensen. Je krijgt een open blik op wat zich afspeelt voor en achter de schermen van deze keiharde sport op twee wielen. Het boek heeft een opvallende ondertitel: Het leven begint na de koers. Jazeker, het leven van een prof is veel meer dan alleen maar wielrennen. Dit blijkt overduidelijk tijdens het lezen van het mooi vormgegeven boek.
Fabian Cancellara is wel niet echt een filosoof; een denker is hij in ieder geval. Het is bijzonder leuk dat je de mens achter de sportman kan ontdekken. In uitdrukkelijk omlijnde hoofdstukken - voorzien van bijpassende foto’s – spring je op de tweewieler en fiets je mee met de wielrenners. Ruben Van Gucht zet het sportieve feestje neer in een toegankelijke taal. Geen bombastische zinnen; de inhoud is het belangrijkste. De kleedkamer 2 is een brok nostalgie op twee wielen.