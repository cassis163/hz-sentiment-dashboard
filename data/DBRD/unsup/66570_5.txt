intelligente en meeslepende rechtbankthriller.,Advocaten behoren  net als makelaars en politici  tot de bevolkingsgroep die absoluut niet te vertrouwen is. Toch vormden zij een belangrijk element in de popularisering van de ons zo geliefde thrillers. Steve Martini is een oudgediende in het legal thriller-genre. De afrekening is zijn elfde boek. Alle tien voorgaande heb ik ook gelezen en ik kan zeggen dat Martini in topvorm is en één van zijn beste thrillers heeft afgeleverd.

Ook nu weer speelt advocaat Paul Madriani de hoofdrol in deze spannende rechtbankthriller, bijgestaan door zijn sidekick Harry Hinds. Hij moet de onschuld bewijzen van Emiliano Ruiz, een ex-militair die verdacht wordt van moord op de eigenaresse van een software-gigant. Is Ruiz wel onschuldig? Wat heeft hij te verbergen? En wat is de rol van de overheid die toch wel erg geïnteresseerd is in deze zaak?

Het verhaal begint een beetje stroef; blijft iets te lang hangen bij de verdachte. Maar wanneer het onderzoek begint en Madriani de touwtjes in handen neemt, dan zijn we los en overgeleverd aan de intelligente schrijfstijl van Steve Martini. De dialogen staan bol van machtsvertoon, sarcasme en scherpzinnigheid. Het verbale steekspel in de rechtbankscènes zijn om te smullen. Het verhaal is rete-spannend, tot op zekere hoogte realistisch en zo nu en dan voorzien van wat speldenprikjes kritiek op de Amerikaanse conservatieve bureaucratische overheid.

Afgesloten met een mooi persoonlijk nawoord (waaruit we kunnen opmaken wat we al vermoedden: Madriani = Martini) kan ik niet anders dan concluderen dat Steve Martini met De afrekening een geweldige, intelligente en meeslepende rechtbankthriller heeft geschreven, zoals we die lang niet hebben gezien.