Deze review is geschreven voor "onaponasbookoflife". Ik bedank De crime compagnie voor het toezenden van dit recensieboek.
----
We leren de psychologe Wynona Post (kort WP) kennen, die voor het eerst forensisch onderzoek uitvoert in de zaak van Anja Nooitgedagt, een onthaalmoeder die verdacht wordt van kindermisbruik. Het is WP’s opdracht de toerekeningsvatbaarheid van haar patiënte te onderzoeken. Dit is makkelijker gezegd dan gedaan, want hoewel haar patiënte in eerste instantie schuld bekend heeft, weigert ze nu haar medewerking en hult ze zich in stilzwijgen. WP gaat verder op onderzoek uit, spreekt met de naaste familieleden van Anja en voert een antecedentenonderzoek uit, waarbij er duistere dingen uit het Anjas verleden naar boven komen.

WP bespreekt haar bevindingen met de rechercheur Hans, waar ze een ietwat gecompliceerde relatie mee heeft. Ze zou deze relatie graag uitdiepen, maar hij houdt de boot een beetje af. Ook haar supervisor mevrouw Baruch is een goed aanspreekpunt en telkens ze met haar het onderzoek doorneemt, komt WP tot nieuwe inzichten. Ze vermoed dat er meer aan de hand is.

Doch dan wordt er iemand uit Anja’s omgeving vermoord en escaleert alles. WP volgt haar gevoel en gaat zelf verder op onderzoek uit. Doch haar volharding manoeuvreert haar ook in een erg gevaarlijke situatie en leidt tot een spannende en toch wel onverwachte ontknoping.

Het is leuk eens een thriller te lezen waarbij niet een rechercheur het hoofdpersonage vormt, maar wel de psychologe die moet oordelen over de geestestoestand van de arrestant. De psychologe WP leeft een vrij teruggetrokken leven, samen met haar hondje. Ze worstelt met zichzelf en de keuzes uit haar verleden die haar hebben gemaakt tot wie ze nu is. Deze persoonlijke worsteling vindt zijn oorsprong in de ingewikkelde band met haar ouders. Ook haar relatie met Hans is vrij complex. In haar job is ze wel vrij doortastend en overschrijdt daarbij soms grenzen. Ze bijt zich echt vast in de zaak en gaat dan ook erg ver om de waarheid boven water te krijgen, waarbij ze haar eigen leven in gevaar brengt.

Het verhaal is goed geschreven, met veel aandacht voor detail, alhoewel de toch wel talrijk voorkomende psychologische termen het verhaal soms een beetje afremden. De ontknoping was een beetje te gemakkelijk. Er werd een hoop spanning opgebouwd, en dan opeens was het voorbij, “case closed”. Het ging een beetje te snel en mocht wat verder uitgewerkt zijn. Al bij al een goede psychologische thriller, die me nieuwsgierig heeft gemaakt naar de eerdere werken van deze schrijfster, dewelke ik dan ook op mijn TBR-lijstje gezet heb.