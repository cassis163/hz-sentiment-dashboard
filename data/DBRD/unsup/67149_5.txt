Wat een fijn boek is Een hedonist in de kelder! En beslist niet alleen voor de wijnliefhebbers, zelfs een niet drinker kan ruim genieten van het mooie, oorspronkelijke en liefdevolle stijl waarmee Jay McInerney zijn meest favoriete wijnen beschrijft. Net als zijn leeftijdgenoot Bret Easton Ellis heeft ook Jay McInerney na zijn sporen meer dan verdiend te hebben in de literatuur, zijn inspiratie verlegd naar non-fictie. Beide heren behoren tot vooraanstaande Amerikaanse Generation X-schrijvers en zijn immens populair geworden met hun inmiddels iconisch geworden boeken; Easton Ellis met Less than Zero en American Psycho, McInerney met Bright Lights, Big City en Ransom. Met hun uitstapje naar non-fictie bewezen beiden dat hun schrijverskwaliteiten niet aan fictie gebonden zijn.  

Jay McInerney schrijft al jaren essays over wijn; deze zijn bekend onder restauranthouders en liefhebbers van het edele mok. Een hedonist in de kelder is een verzameling van 65 korte essays over de meest uiteenlopende soorten wijn met een kort maar fijn uitstapje naar de wereld van cognac. Voor een absolute leek zou het boek best een zware kost kunnen zijn, doorspekt als hij is met namen van wijnstreken, druivensoorten en interessante wijnmakers, toch valt het bij het lezen mee dankzij de bevlogen, scherpe en amusante manier van schrijven waaruit een echte liefde en diepgaande interesse voor het onderwerp spreekt.  

Jay McInerney vergelijkt wijn met personen, haalt de sfeer op met voorbeelden uit films en boeken, beschrijft zeer levendig de mensen die hun leven hebben gewijd aan het verbeteren van oude of ontwikkelen van nieuwe technieken bij het maken van wijn. De lezer ontdekt interessante wetensvaardigheden over Salon, de Maserati tussen de champagnes, over de beroemde Lafite-Rotschild en Mouton-Rotschild, in grappige stukjes legt McInerney de geheimen uit van de ingewikkelde Duitse wijnetiketten en legt uit welke soort wijn het beste past bij de Chinese, Indiase en Thaise keuken.  

Een van de leukste, humorvolle korte essays is het verhaal over Auberon Waugh, zoon van de beroemde romanschrijver Evelyn Waugh. Auberon schreef jarenlang een wijncolumn voor Tatler en zijn weergaloze vinologische stukken zijn gebundeld in Waugh on Wine, volgens McInerney “de levendigste en venijnigste wijnschrijverij van de eeuw, niet een pagina uitgezonderd”. Heel interessant is het essay over armagnac, een druivenproduct dat niet onder wijnen maar onder cognac valt. Al sinds 1411 wordt in Gascogne, 150 kilometer ten zuiden van Bordeaux, armagnac geproduceerd, Frankrijks oudste sterkedrank. De meeste cognac in Frankrijk wordt geproduceerd door een handjevol rijke firma’s, armagnac echter is nog steeds grotendeels een ambachtelijk product gemaakt door een aantal toegewijde en bezielde families.  

Iedere lezer, wel of niet een toegewijde wijnliefhebber en kenner, zal fijne uurtjes doorbrengen met Jay McInerney en zijn uitvoerige kennis van wijnen. Een hedonist in de kelder is ook een mooi boek om te zien, met een aantrekkelijk omslag dat vol kringen van glazen rode wijn lijkt te staan.