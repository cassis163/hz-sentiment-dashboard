Als er weer een nieuw boek van Jet van Vuuren verschijnt bij Karakter Uitgevers heb ik ‘m het liefst gelijk in handen. Altijd maken de titels en de flapteksten mij nieuwsgierig naar het inhoudelijke verhaal en hoe Jet nu weer een aantal verknipte geesten rond laat lopen in haar boek. Daarbij weet ze haar facebook volgers altijd al flink nieuwsgierig te maken via haar diverse posts gerelateerd aan het te verschijnen boek vooraf aan het publicatiemoment.

De titel deed mij en vriendlief wel gelijk denken aan het introliedje van de poppenserie uit de jaren tachtig maar goed dit mocht de pret niet drukken. Bovendien komt het bij mij heel vaak voor in het dagelijkse leven dat er spontaan liedjes, melodieën of liedteksten door mijn hoofd schieten. Die ik dan vervolgens met liefde deel, tot nog toe ben ik daarvoor niet veroordeeld dus dat scheelt.

Toen ik begon met het lezen van ‘Liegbeest’ werd ik gelijk de wereld ingezogen van een aantal overjarige corpsballen, hun egocentrische kijk op het leven en met name op het onderschikte vrouwvolk. Zo kreeg ik dus vanzelf al een hekel aan bepaalde hoofdpersonages en kon ik niet meer stoppen met lezen.

De schrijfstijl van Jet is in de loop der jaren sterk verbeterd en ook met dit boek merkte ik weer een vooruitgang in haar stijl. Op de een of andere manier weet ze het allemaal zo te beschrijven dat je zelf moorddadige gedachte krijgt. Je gaat meeleven met karakters waarvan je in het echte leven waarschijnlijk zover mogelijk vandaan wilt blijven. Het is dus wat mij betreft een pakkend verhaal waarin een psychologie van je zogenaamde medemens aardig verontrustend over kan komen maar tegelijkertijd zeer begrijpelijk.

De originaliteit van ‘Liegbeest’ treft mij ook want niet eerder ben ik zo een gedetailleerd geheel tegengekomen betreffende studentencorps oud-leden en wat zij zoal uit kunnen spoken. De spanning blijft geleidelijk aanwezig en bouwt zich op naar een fantasierijk plot. Tot het einde bleef dit verhaal mij boeien en ik kan nu al niet wachten tot de volgende titel van mevrouw van Vuuren.