Enigszins tegenvallend boek, al zijn de verhaallijnen op zich mooi bedacht en bevat 'Ontspoord' voldoende spanning. Het is allemaal wat traag en slepend en heeft weinig verrassingen in petto. Rechercheur Thomas Ravnsholdt (Ravn) is stereotiep voor de vele Scandinavische rechercheurs die de laatste jaren de thrillerrevue passeren: privéproblemen, eenzaamheid, drank, ziekteverlof. Een en al somberheid, passend bij het sombere verhaal, of vice versa, je zou er treurig van worden. Dat wil niet zeggen dat het niet goed is, maar het is o zo deprimerend: een kind dat mee moet maken dat zijn moeder er met een andere man vandoor gaat, een meisje dat verdwijnt, prostitutie, drugs, verkrachting, moord. Gruwelijke taferelen worden de lezer voorgeschoteld, oplevingen zijn er nauwelijks.

Michael Katz Krefeld is een goed verteller, uiteindelijk passen alle draadjes fraai in elkaar. Zijn schrijfstijl is simpel, daar mag best een niveautje bovenop. De vraag is - zoals vaker het geval met vertalingen - of het origineel of de vertaling debet is aan de eenvoud. Sowieso zijn de hier en daar voorkomende spelfouten (voorbeeld: Iza dansde) en taalrariteiten storend, zoals: vochtigheidscrème in plaats van vochtinbrengende crème, girobetaalkaart in plaats van acceptgirokaart, identificatiebewijs in plaats van legitimatiebewijs. Dat leidt af, wat ten koste gaat van het leesplezier.

Conclusie: gemiddelde thriller, maar interessant genoeg om ook het volgende deel van de Ravn-serie te willen lezen.