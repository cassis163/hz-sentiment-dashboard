Het zevende boek van Preston & Child alweer, maar voor mij de eerste leeservaring met dit duo. De gruwelkamer begint op een bouwplaats in New York waar tientallen lijken uit de vorige eeuw worden aangetroffen.

De soms rare en extreem rijke FBI agent Pendergast heeft zeer veel interesse in dit massagraf en haalt de archeologe Nora Kelly erbij voor een vluchtig onderzoek. Als er dan ook nog op hetzelfde ogenblik nieuwe moorden met dezelfde modus operandi worden gepleegd en de sporen leiden naar het natuurhistorisch museum, dan komt het verhaal pas echt op gang.

Tot tweederde van het verhaal word je meegezogen en kan het nog alle kanten op gaan. Maar dan... Ik heb sterk het gevoel dat het schrijversduo er alles aan gelegen was om het verhaal een goed einde mee te geven. En hiervoor halen ze ook werkelijk alles uit de kast.

Okee, de spanning loopt soms op tot ademverstokkend niveau en het plot heeft de onverwachte wendingen die een goede thriller moet hebben... maar het verhaal verliest elke vorm van geloofwaardigheid waardoor het in mijn ogen degradeert tot een middelmatige thriller.