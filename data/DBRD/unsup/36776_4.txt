In Italië is hij wereldberoemd, in Nederland tot het verschijnen van ‘Dood de vader’ (Uccidi il Padre) nog tamelijk onbekend, Sandrone Dazieri. Maar als heel de wereld ‘Dood de vader’ omarmt is het voor een Nederlandse uitgever niet zo’n groot risico om dat ook hier op de markt te brengen. Xander uitgevers durfde dat aan en inmiddels is ook thrillerlezend Nederland helemaal om.

Stefano Maugeri roept politiehulp in als, na een picknick in de Vallei van Vivaro in de buurt van Rome, zijn vrouw en zoon Luca spoorloos zijn verdwenen. Politiechef Alfredo Rovero, vraagt Caselli Colomba om deze vermissingszaak te onderzoeken en daarbij gebruik te maken van de kennis van Dante Torre.
Torre heeft 11 jaar opgesloten gezeten in een silo en is ervan overtuigd dat zijn ontvoerder nog steeds in leven is en vrij rondloopt. Tijdens het onderzoek wordt, door de gevonden informatie, deze overtuiging alleen nog maar eens bevestigd en wordt het voor hem een emotioneel weerzien met zijn verleden.
Het duo Colomba en Torre komt er al snel achter dat niet iedereen blij is met het onderzoek en zeker niet als er associaties met het verleden worden gelegd. Het blijft niet tot een keer beperkt dat hun eigen leven direct in gevaar komt maar hun drive om de oplossing boven tafel te krijgen lijkt groter te zijn het driect aanwezige levensgevaar.

‘Dood de vader’ is een indrukwekkend verhaal waarin niets lijkt wat het uiteindelijk is. Dazieri lijkt een meester te zijn in het beschrijven van complottheorieën waarbij de lezer van de ene verbazing in de andere rolt. Een corrupt lijkend politiekorps en een manipulerende magistraat, geven een inkijkje in een aantal verborgen politieke lijntjes en bijbehorende belangen van het Italië van deze tijd. En alles in een wondermooi decor van Rome en haar omgeving. Dazieri heeft voor deze kennismaking wel 557 pagina’s nodig dus voor wie er aan wil beginnen, neem er wel de tijd voor. Het is het allemaal waard want ‘Dood de vader’ stemt na het lezen wel even tot nadenken. En dat heeft alles te maken met de grote realiteitswaarde die dit fictief verhaal toch in zich heeft. Spannend vanaf de eerste pagina met een groeiende nieuwsgierigheid hoe alles nu uiteindelijk precies in elkaar grijpt. Een aanrader!

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 5 sterren