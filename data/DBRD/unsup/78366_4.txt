De cover van Zondebok toont een silhouet van een vrouw in het bos. Door de lichte kleuren valt deze niet speciaal op, maar toch straalt er wel iets van spanning uit het plaatje. Deze derde thriller rondom personage Wynona Post (WP) laat een lichte groei in haar personage zien, waarbij duidelijk wordt dat ze ietwat zekerder wordt in haar werk en beter weet welke doelgroep haar ligt. Met de ruimte die ze krijgt om aan de slag te gaan met een forensische rapportage kan WP een nieuwe stap in haar loopbaan maken en middels haar persoonlijke supervisor kijk je als lezer mee in hoe zij zich hierin ontwikkeld. Toch zijn er ook een aantal eigenschappen die typisch bij WP horen en die nu ook weer aanwezig zijn. Haar enthousiasme, impulsiviteit en wens om het goeie te doen blijven ook nu de redenen waarom WP zoâ€™n aansprekend personage is. Een compliment aan de auteur is op zijn plaats voor de wijze waarop ze verdachte Anja Nooitgedagt portretteert en haar tot leven weet te wekken met subtiele bewegingen en veranderingen in mimiek. Rechercheur Hans, in wie WP een sparringpartner vind, blijft nog wat oppervlakkig maar laat wel ruimte om in volgende boeken nog verder op door te gaan. En ook de verder ontwikkelende verstandhouding tussen WP en Hans maakt duidelijk dat ook hij zeer waarschijnlijk nog wel terugkeert. Het plot van Zondebok is herkenbaar en geloofwaardig, waarbij ook duidelijk wordt dat de auteur kennis van zaken heeft van zowel de TBS als de verschillende psychiatrische ziektebeelden. De vraag is wel of de doorsnee lezer, die waarschijnlijk minder kennis van psychiatrie heeft, wel belangstelling heeft voor de uitgebreide uiteenzettingen rondom persoonlijkheidsproblematiek die de supervisor van WP aan haar geeft. Naarmate het plot zich verder ontwikkeld tot een climax neemt de spanning toe en weet Kamphuis ervoor te zorgen dat je het boek niet meer weglegt tot je weet hoe alles in elkaar steekt.