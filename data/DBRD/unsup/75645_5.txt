München is in 1933 een broeinest van onrust en gevaarlijke geheimen. Gretchen Müller groeit op tussen de leden van de nationaalsocialistische partij, onder de hoede van  haar oom Dolf. Ze is zijn favoriet en hij beschermt haar sinds de dood van haar vader. Maar oom Dolf is niemand anders dan Adolf Hitler.
Anne Blankman schrijft met Gevangene van de nacht een intrigerend, maar vooral spannend factfictie boek dat de lezer vanaf de eerste pagina boeit. De karakters zijn prachtig weergegeven en komen soms angstvallig dichtbij. Het verhaal komt geen enkele keer ongeloofwaardig over en geeft een realistische weergave van de pre-oorlogse leefsituatie in Duitsland. Eén waarin Hitler langzaam aan steeds meer macht over het volk krijgt en de psychologische druk op vriend en vijand heel goed duidelijk wordt.
De onderlinge relaties worden goed beschreven in het boek. Gretchen leert de jonge Joodse journalist Daniel kennen en hoewel ze in het begin afstand probeert te houden, komt ze er al snel achter dat haar hart andere plannen heeft. Ze begint zichzelf af te vragen of oom Dolf wel zo eerlijk en oprecht is als hij doet overkomen. Vooral wanneer ze er achter komt dat de dood van haar vader wellicht anders is gegaan dan haar jarenlang is vertelt, begint ze te twijfelen aan alles wat haar tot dan toe is geleerd. Dat dit tot grote problemen in haar familie leidt en haar hele leven op z'n kop zet is een understatement. Wat betekent dit voor haar al slechte band met haar moeder en psychopatische broer? Maar vooral, wat gaat oom Dolf doen als hij erachter komt dat Gretchen bevriend is geraakt met een untermensch, namelijk een Jood en dus in zijn ogen de grootste vijand van het Duitse rijk?
Het is duidelijk dat Blankman zich goed heeft verdiept in het onderwerp. Niet geheel onbegrijpelijk aangezien haar fascinatie voor de Tweede Wereldoorlog al vanaf twaalfjarige leeftijd begon nadat ze het Dagboek van Anne Frank had gelezen. Uiteindelijk leidde deze interesse tot het idee voor haar debuut Gevangene van de nacht.
Gevangene van de nacht is met recht een must read. Spanning, liefde, angst en onzekerheid, wisselen elkaar in een hoog tempo af en dat alles onder de donkere wolken van een aankomende oorlog. Eén waarin men niet meer kan vertrouwen op familie of vrienden en waar iedereen onzeker is over wat de toekomst gaat brengen.

Uitgeverij: Cargo Young