Het boekje “De taal van smaak” van Reinier Spreen leert je daadwerkelijk een nieuwe taal. De taal van smaak dus. Hij begint met uit te leggen hoe we dingen proeven. Doen we dat met onze tong? Onze neus? Onze hersens? Of kun je dingen anders laten smaken door ze te benoemen met woorden die vertellen wat je proeft? Het blijkt een interessante materie en de schrijver laat zien dat je meer gaat begrijpen van wat je ruikt en proeft als je de taal van de smaak leert kennen.
De taal van smaakEigenlijk staan we er zelden bij stil welke woorden we gebruiken als we proberen te omschrijven hoe iets smaakt. Zoet, zuur, bitter, zout, umami of het meest gebruikte woord ‘lekker’. En juist dat laatste woord zegt eigenlijk niets. Want hoezo lekker? Hoe smaakt het dan? Wat proef je precies? Reinier Spreen beschrijft dingen zodanig dat je voortdurend denkt: “Ja, verdraaid. Dat is waar. Dat ik daar zelf nooit over nagedacht heb.” Zoals het feit dat we niet grootgebracht worden met geuren. We leren kinderen van alles benoemen behalve geuren. Misschien wel als we zeggen dat iets stinkt maar ook dan benoemen we de geur niet. Terwijl geuren heel belangrijk zijn. Denk maar aan parfum. Hoe ruikt dat? En dan komen we weer aanzetten met het woord ’lekker’.
En alhoewel “De taal van smaak” heel vlot wegleest is er op iedere pagina wel iets om even goed over na te denken. Kleine stukjes informatie die je verrassen of je amuseren. Woorden kunnen zoveel duidelijk maken. Zo staat in het boekje de zin:
Een goed bewaarde Sauternes die na jaren uit de fles komt ‘als James Bond in smoking uit een duikerpak’.
Geen woord over een geur of smaak maar het is perfect duidelijk wat er bedoeld wordt.
Toch is er veel meer nodig om te zorgen dat iets goed smaakt. Niet alleen de geur en de juiste woorden om de smaak te beschrijven. Maar ook de structuur, de kleur en de temperatuur zijn belangrijk. Reinier Spreen weet al die belangrijke draadjes naadloos aan elkaar te knopen tot een zeer informatief boekje dat iedereen met smaak zal lezen. Een topcadeau voor culinaire vrienden.