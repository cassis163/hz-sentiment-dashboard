Dit is weer een heel ander type Fantasy als waaronder men tegenwoordig de term Fantasy verstaat. Tegenwoordig is Fantasy, of misschien liever ‘High Fantasy’, Fantasy waarin grote rijken beschreven worden met Koninklijke, of Keizerlijke dat kan ook natuurlijk, families waarin tot in het oneindige geïntrigeerd wordt en er alles of gericht wordt de macht of het rijk in handen te krijgen. Het geheel al dan niet gelardeerd met draken, tovenaars, dode legers, of liever legers met doden uit het ijzige noorden, die tegengehouden worden door mannen van Wacht (Inderdaad met hoofdletter). Ja… zoiets als A Game of Thrones en daar dan weer een afgeleide aan. Kan net als A Game of Thrones heel erg leuk zijn en er zijn natuurlijk ook heel en minder beroerde aftreksels van. Kan leuk zijn, natuurlijk.
Rode sulfer is, zoals gezegd, een heel andere vorm van Fantasy. Maar wel Heel (inderdaad ook met een hoofdletter) erg leuk. Naar mijn idee dan.
Het speelt zich af in 1666/1667 in onze Nederlanden en het scenario dat geschetst wordt is de ware situatie van die tijd. Amalia van Solms, Johan de Wit, Spinoza, Antonie van Leeuwenhoek, Constatijn en Christiaan Huygens. Allen bestaan ze in die tijd (heb het nageplozen) en ook de tocht van Michiel de over de Theems naar Chatham waar hij een groot gedeelte van de Engelse vloot in brand steekt en waarbij het vlaggeschip van de Engelsen: de HMS Royal Charles wordt buitgemaakt en meegesleept naar Holland, vind inderdaad in 1667 plaats. Het huzarenstukje maakt een einde aan de oorlog met Engeland. Holland is groot en sterk en rijk geworden door de Verenigde Oost-Indische Compagnie (VOC). Er worden oorlogen gevoerd met Frankrijk en Engeland en heel Europa begint zich te herstellen van de pestepidemie.
In dit tijdsgewricht heeft Robert Bosnak een verhaal geweven dat over liefde en alchemie gaat die met de familie van Os, een rijke koopmansfamilie, die te doen heeft met een Italiaanse alchemist, Theodoor Mudanus (uit de Venetiaanse familie Dolphin), die op de vlucht is voor Jacobus, de hertog van York, die goud nodig heeft. Hij is niet de enige. Ook Johan de Wit, onze raadspensionaris, heeft een grote nood aan geld om de oorlogen die hij voert te kunnen financieren. Theodoor Mundanus is een alchemist die in zijn kistje de Steen der Wijzen, met zich meevoert, waarmee hij zonder problemen 20 ton aan goud kan transmuteren. Een aangename buit voor diegene die er zijn hand op kan leggen. Ieders zorgen zouden meteen tot het verleden behoren. Op een regenachtige avond meldt Mundanus zich aan de deur van de familie van Os.
Het verhaal moet u zelf maar tot u nemen. Als u een beetje geïnteresseerd bent in de vaderlandse geschiedenis, net als ik, zal het u niet tegenvallen. De waarheid en fictie lopen prettig door elkaar heen. Robert Bosnak heeft zijn uiterste best gedaan de feiten te laten kloppen en intussen een mooi verhaal van liefde, alchemie, opoffering, passie en spanning te weven.
Het loopt wel een beetje abrupt af. Dat was jammer. Na verder onderzoek blijkt dat de oorspronkelijke uitgave uit de delen 1 en 2 bestaat en volgens mij hebben we hier te maken met alleen deel 1. Hopelijk komt deel 2 later nog eens, maar dat hangt natuurlijk van de verkoopcijfers af natuurlijk. Er wordt gesproken over een vijfdelige reeks. Dat zou kunnen, maar het lijkt me een beetje veel. Doe me eerst deel twee maar. Enne… een beetje snel graag.

Jos Lexmond