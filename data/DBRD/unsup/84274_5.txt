De Wildlingen van Jacob Grey is een spannende Fantasy- trilogie. De oorspronkelijke titel is Ferals- The Crow Talker.

Het eerste deel gaat over Kra, de kraaienfluisteraar, uit Blackstone. Kra leeft jarenlang in de overtuiging dat zijn ouders hem hebben verlaten. Hij woont in een nest in een boom met drie kraaien: Knars, Sip en Witje. Nadat hij meer en meer over zijn ouders te weten komt en flarden van dromen aan elkaar kan knopen komt hij erachter dat hij Jack Carmichael heet en Wildling is. Wildlingen kunnen communiseren met dieren en soms zelfs transformeren. Deze gave heeft hij van zijn moeder geërfd toen zij samen met zijn vader gedood werd door de Spinnende Man in de Duistere Zomer. Dat is nu acht jaar geleden. De Spinnende Man is in dezelfde strijd gedood maar krijgt meer en meer volgelingen op aarde. Om nu te voorkomen dat er weer een Duistere Zomer aanbreekt gaat Kra met zijn kraaien en Lydia, zijn vriendinnetje, de strijd aan. Kraaien zijn de enige dieren die een oversteek naar het rijk van de Doden kunnen maken. De Spinnende man heeft Kra en het zwaard, de Kraaiensnavel, nodig, om terug te kunnen keren op Aarde. Gelukkig komt Kra onderweg meer en meer bondgenoten tegen. Zal het ze lukken?

Dit boek heb ik in een teug uitgelezen en krijgt *****. Het boek heeft geen illustraties, de prachtige kaft vat het hele verhaal goed samen en maakt het beeldend. Het verhaal zit goed in elkaar, het is goed te volgen, maar niet voorspelbaar. Het blijft spannend tot aan het einde en de deur naar het tweede deel staat op een kier. Ik zal de komende tijd, als ik een kraai zie vliegen, nog aan Jack denken en mezelf moeten beheersen spinnetjes niet plat te trappen.

‘De Kraaienfluisteraar’ van Jacob Grey, vertaald door Lia Belt, april 2015, Uitgeverij Moon.

/Lmcmr