Het verhaal is wederom ongelooflijk spannend. Als je eenmaal begint, moet je gewoon doorlezen, ondanks dat dit derde deel een dikke pil is. Een aantal personages blijken niet te zijn waarvoor men hen altijd heeft gehouden. Er is verraad door personen waarvan niemand het verwacht. En de Shaedon krijgen steeds meer voeten aan de grond voor een complete overwinning. Zij hebben basissen gebouwd en produceren daar massaal zogenaamde “polydrones”: kunstmatig intelligente wezens die in dienst staan van de Shaedon. De Shaedon lijken dan ook onoverwinnelijk.

Ook in dit laatste deel schuwt de schrijver er niet voor om personages in nare situaties te plaatsen, sommige met dodelijke afloop. Het zijn niet alleen de minder belangrijke personages, ook enkele hoofdpersonages krijgen er flink van langs. De personages hebben naast de dreiging van oorlog ook te maken met hun eigen (vaak moeilijke) persoonlijke zaken, zoals Chando en Serra. Het verhaal heeft tevens intrigerende plotwendingen. Ook het geweldige sarcasme is weer aanwezig in dit deel, waardoor het verhaal ook regelmatig luchtig blijft.

Er zijn een aantal steengoede cliffhangers en Jeffrey Debris wist mij een aantal keren goed te verrassen. En dan het einde... Ik was er stil van. Het einde is zo geniaal bedacht, het bleef nog dagenlang door mijn hoofd spoken en ik heb mijn vrienden er een beetje gek mee gemaakt geloof ik. Ik moest het gewoon kwijt en erover praten, zo vol was ik ervan. Binnenkort herlees ik de gehele trilogie nog eens in één keer, zodat ik alles nog eens goed kan herleven.

Jeffrey Debris heeft met The Xoron Redemption een fantastisch boek geschreven, een waardig slot voor de trilogie. Alles valt op het laatst samen, bepaalde zaken die je voor gewoon aannam blijken een diepere betekenis te hebben. Jammer dat de serie nu daadwerkelijk is afgelopen. Ik heb begrepen uit het voorwoord dat de schrijver nog eens terug zal keren naar dit universum. Vooral Lerion heeft behoefte aan een eigen verhaal en over de Kevars is ook nog niet voldoende verteld.

Ik geef The Shaedon Resurgence book III, The Xoron Redemption van Jeffrey Debris graag 5 sterren.