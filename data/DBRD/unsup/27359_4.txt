Kindermisbruik Een afschuwelijk woord. Een woord dat mij kippenvel bezorgd. Een woord waar je keer op keer weer mee geconfronteerd wordt in de krant. Een foute zwemleraar, een pedo bij de scouting, een vieze buurman, het lijkt wel of je kind tegenwoordig nergens meer veilig is. Vorige maand nog werd een trainer van de Wassenaarse hockeyclub HGC aangehouden omdat hij jarenlang meisjes filmde in de kleedkamer. De hockeyclub waar nota bene onze prinsesjes Amalia en Alexia hockeyen! Als zelfs meisjes die in een koninklijk gouden kooitje leven en omringt worden door lijfwachten al niet meer veilig zijn. Hoe moeten wij onze kinderen dan in vredesnaam voor deze viezeriken beschermen? Schrijfster Milou van der Will presenteerde zondag 7 september, op Manuscripta, haar nieuwe boek ‘In mijn bloed’. Een thriller over pedofiel Rick V. Denk goed na voordat je aan het boek begint, want na het lezen vertrouw je echt niemand meer…
Wraak Wanneer misdaadjournalist Benthe Berg en haar man Raoul te horen krijgen dat hun dochter Céline slachtoffer is geworden van pedofiel Rick B, stort hun wereld in. Omdat de ouders van de andere slachtoffertjes geen aangifte willen doen krijgt Rick V een lage straf. Benthe kan zich hier niet bij neerleggen en besluit zelf op onderzoek te gaan. Ze duikt in het verleden van Rick en ontdekt dat er in zijn gezin meer aan de hand is. Veel meer zelfs. Haar dorpsbewoners beschuldigen Benthe van sensatiezucht en laten duidelijk blijken dat ze niet meer welkom is in het dorp. Wanneer Rick V. bij zijn vrijlating wordt neergestoken lijkt iedereen (inclusief haar man) te geloven dat zij schuldig is.
Wat zou jij doen? Wat meteen opvalt aan het boek is de cover. De grote, vrolijke, roze neon letters vind ik totaal niet passen bij een thriller en zéker niet bij dit onderwerp. Sorry Milou….. Natuurlijk is het handig om op te vallen in de boekhandel , maar ik denk dat veel mensen het boek nu aanzien voor één van die vele flut dames romans…. Dat is jammer want het is een ontzettend goed verhaal! Het is zo mooi om te lezen hoe een moeder als een tijger opkomt voor haar kind. De machteloosheid en boosheid van Benthe zijn zo duidelijk voelbaar in het boek. Het is heel confronterend om te lezen wat misbruik allemaal doet met je omgeving. Zouden Benno l, Robert M., Sytze van der V. en Rick B. beseffen hoeveel slachtoffers zij gemaakt hebben? Niet alleen Benthe’s kind heeft een trauma, ook haar opa is kapot van verdriet, de relatie van Benthe en Raoul staat onder spanning enz. Ik heb nog wel een klein minpuntje, maar die maakt het boek niet minder spannend. Voor een doodnormale misdaadverslaggeefster wordt Benthe wel van heel veel kanten tegelijk bedreigd. Maar liefst vier mensen zien haar liever gaan dan komen. Hoe moet het leven van John van den Heuvel er dan wel niet uit zien vraag ik mij af. Tot slot zet het boek je aan tot denken. Waar zou ik zelf toe in staat zijn als het één van mijn eigen kinderen betrof. Zwijg ik, net zoals veel gezinnen uit het verhaal? Vertrouw ik op de rechtbank, zoals de man van Benthe? Of neem ik het recht ( de hockeystick!) in eigen hand?