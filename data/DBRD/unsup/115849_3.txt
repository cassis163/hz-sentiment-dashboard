Dit is het debuut van de Zweedse schrijfster Kristina Ohlsson, ze is politicoloog en werkte tot voor kort als politiek analist voor de OSCE, Organisation for Security and Cooperation Europe. Haar ervaringen hier zullen zeker van dienst geweest zijn voor haar boeken. Ondertussen is reeds haar vijfde boek verschenen in Nederlandse vertaling.
Ongewenst is het eerste boek in een serie van vier met Fredrika Bergman als belangrijkste onderzoekster in het team. In dit boek moet ze nochtans nog haar plaats verwerven in het team dat geleid wordt door Alex Recht. Ze komt daarbij nogal eens in aanvaring met Peder Rydh, het derde teamlid.
De auteur heeft een heel erg mooie plot neergezet en ze weet de lezer af en toe op het verkeerde been te zetten. Haar personages heeft ze levendig vormgegeven, interessant ook, elk met hun eigen besognes en levensvisies. Ze sporen zeker aan om ook haar volgende boeken te lezen.
Wat me wel stoorde is dat het politieonderzoek amateuristisch overkwam. Alex Recht was toch de leider van het team maar negeerde net als Peder sporen en pinde zich dadelijk vast in één mogelijke verdachte. Dat klinkt me heel erg ongeloofwaardig in de oren. Gelukkig is daar dan Fredrika die wel verder gaat en denkt. Gedurende heel het boek bijna wordt ze voorgesteld als 'maar' een burger die 'zomaar eventjes' het onderzoek moet helpen, precies of ze is de naïviteit in persoon. In de gedachten kronkels van zowel Alex als Peder wordt ze onderuit gehaald. Maar het is zij die het onderzoek op het juiste spoor brengt. Aangezien Fredrika het hoofdpersonage wordt in de serie zal ze in de volgende boeken zeker wel haar gerechtigde plaats toegekend krijgen in het team?
Een goede plot maar toch niet helemaal verrassend. De lezer heeft al vlug door hoe het zit met de moorden, het waarom dan toch. Ohlsson geeft misschien nét iets te veel prijs. Het rare is dat het rechercheurs team deze hints ook heeft maar haar conclusies niet trekt, ze blijven er maar achteraan hinkelen.
Maar verder niets dan lof voor dit boek. Kristina Ohlsson schrijft heel erg vlot en leest goed. Haar goed opgebouwde plot, zelfs met zijn mankementen, heeft hier uiteraard ook zijn verdienste. Ze wisselt regelmatig van perspectief en dat komt ook de leesbaarheid ten goede, het blijft boeiend.