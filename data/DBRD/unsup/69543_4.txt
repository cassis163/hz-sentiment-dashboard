"Iedereen in Shaker Heights had het er die zomer over: hoe Isabella, het jongste kind van de Richardsons, eindelijk was doorgedraaid en het huis had afgebrand".

Het verhaal speelt zich af in Shaker Heights, een klein dorpje in Ohio, waar alles perfect geregeld is. De huizen, de mensen, de straten, alles is strak gestructureerd. Hier woont het perfecte gezin, de Richardsons, die woningen verhuurt aan mensen die het minder hebben, omdat zij dit als hun morele plicht zien. Op een dag wordt een van hun woningen verhuurd aan de alleenstaande, artistieke moeder Mia Warren en haar dochter Pearl.

Het verhaal begint met letterlijk kleine brandjes overal in het huis van de familie Richardson en het besef dat hun jongste dochter, Izzy, is verdwenen. Vermoedelijk omdat zij schuldig is aan de brandjes.
Hierna gaat het verhaal terug in de tijd en kom je er gaandeweg achter hoe deze brandjes hebben kunnen ontstaan en worden de karakters uitgewerkt. We zien hoe Mia en haar dochter Pearl in de stad komen wonen en welk effect dit heeft op de familie Richardson. Ook wordt de geschiedenis van elk karakter goed uitgewerkt.

Uiteindelijk zal een voogdijzaak het leven van al deze karakters drastisch veranderen. De voogdijzaak gaat om een Chinese baby, die alles kan krijgen wat haar hartje begeert bij haar nieuwe, rijke ouders. Maar maakt al dit dure speelgoed en al het geld echt gelukkig? Terwijl haar biologische moeder inziet dat ze een vergissing gemaakt heeft door haar af te staan en haar dolgraag zelf wil houden? Deze voogdijzaak verscheurt het eens zo perfecte stadje in tweestrijd en de families komen lijnrecht tegenover elkaar te staan.

Ook de onderlinge verhouding tussen mevrouw Richardson en haar jongste dochter Izzy is erg goed uitgewerkt. Je snapt waarom ze allebei bepaalde dingen doen en zijn zoals ze zijn. De schrijfster heeft alle karakters heel goed neergezet en toont voor elk karakter empathie. Niemand is alleen maar goed of slecht.

"Na een brand is de grond vruchtbaarder en kunnen er allemaal nieuwe dingen op groeien. Mensen zijn ook zo. Ze beginnen opnieuw. Ze vinden wel een manier".
Een prachtig, meeslepend verhaal!