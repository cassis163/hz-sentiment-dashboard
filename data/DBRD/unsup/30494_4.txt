Je zult maar op school in de aula naar de saaie, jaarlijkse speech van de directeur luisteren en dat daarna de deuren niet open gaan en iemand in de rondte begint te schieten.

Met dit boek snijdt Marieke Nijkamp een actueel thema aan, zeker in de VS. En dat doet ze op indringende wijze. Ze beschrijft de 54 minuten waarbinnen een shooting op Opportunity high school plaats vindt. We kijken mee door de ogen van vier verschillende personages die om uiteenlopende redenen nauwer verbonden zijn met de dader.

Wat ik sterk vind aan dit boek is de eenheid van tijd en plaats. De hoofdstukken bestrijken telkens een tijdspanne van enkele minuten waarbinnen we individueel van de vier hoofdpersonen meekrijgen wat er met hen gebeurt. Alle handelingen vinden op en om school plaats.

Met uitzondering van de 'uitstapjes' die Nijkamp maakt naar de persoonlijke levens van de vier hoofdpersonages. En dat maakt het verhaal nog een stuk interessanter. Niet alleen krijgen de personages meer kleur, ook komen we als lezer zo indirect meer over de dader en zijn verhaal te weten. Maar nergens trekt Nijkamp echt conclusies waarom, of wordt ze moralistisch over het feit dat de dader zijn pistool leegschiet op z'n klasgenoten. Ze laat de lezer de ruimte om daar al dan niet zelf een idee over te vormen.

Wat mij persoonlijk minder aansprak, is dat het verhaal op sommige momenten net wat over de top was. Zo waren de hoofdpersonen bij vlagen wat erg hero√Øsch en heldhaftig. Daardoor had het verhaal op sommige momenten wat weg van een typisch Amerikaanse film. Al verwacht ik dat veel lezers dit niet storend zullen vinden, omdat het ook ergens wel past bij dit toch Amerikaanse verhaal.

Conclusie: vier sterren voor dit bijzondere boek. En een extra WAUW voor Marieke Nijkamp die met haar bestseller ook soort van de American Dream vertegenwoordigt: van krantenjongen tot miljonair. Maar dan van 'gewoon Twents meisje' dat verhalen schrijft, uit het niets naar een gevierd auteur in de Top 10 bestsellerslijst van de NY-Times. Respect!