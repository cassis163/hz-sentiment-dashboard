We hebben er even op moeten wachten, maar de nieuwe Val McDermid is inmiddels al weer enige weken geleden in Nederlandse vertaling verschenen. Met De kwelling (The Torment of Others) heeft de Schotse misdaadschrijfster een verbluffend goed vierde deel in haar Tony Hill/Carol Jordan-reeks afgeleverd. Oké, het moet gezegd: ik ben een groot fan van McDermid. Na mijn kennismaking (Het profiel, eind jaren negentig) volg ik haar werk op de voet. Met name de genoemde serie met forensisch psycholoog Hill en rechercheur Jordan heeft indruk op mij gemaakt. Hoewel de derde – De laatste verzoeking – iets minder was dan zijn voorgangers, keek ik erg uit naar een nieuw deel. Zeker omdat McDermid met The Torment of Others weer de nodige prijzen in de wacht heeft gesleept. En dat terwijl de gesigneerde Engelse versie al maanden in mijn boekenkast stond te pronken...
Zoals ik eigenlijk al verraden heb in mijn inleiding (en je aan mijn ‘sterrenoordeel’ al kunt aflezen), De kwelling is weer een steengoede McDermid. Ook al kan dit verhaal erg goed ‘op zich zelf’ staan, is het aan te raden eerst één of twee eerdere delen van de serie te lezen. Zeker als je iets meer wilt begrijpen van de soms moeizame en absurde relatie tussen Hill en Jordan is dat handig, maar er wordt ook gerefereerd naar een aantal gebeurtenissen in het vorige deel (De laatste verzoeking, 2002).
In De kwelling keren Jordan en Hill (afzonderlijk) terug naar waar het allemaal begon: het Engelse plaatsje Bradfield. Tony Hill gaat aan de slag in de psychiatrische inrichting en Carol Jordan wordt gevraagd een speciaal onderzoeksteam te leiden dat zich bezig moet houden met ‘cold cases’ en zware delicten. Op het moment dat een seriemoordenaar zich richt op de hoertjes in de wijk Temple Fields met een identieke modus operandi als de in de inrichting opgesloten Derek Tyler, wordt Hill ingeroepen voor een profielschets van de mogelijke ‘copy cat’. Of is er toch iets anders aan de hand? Terwijl Jordan vecht tegen haar eigen demonen en één van haar agenten voor de ogen van het hele team wordt ontvoerd, moeten Jordan en Hill tot het uiterste gaan om tot de oplossing van de zaak te komen.
De kwelling deed mij in een aantal opzichten erg denken aan het eerste deel van de serie, De sirene (1995). In beide boeken word je overspoeld met vergelijkbare vorm van gruwelijkheden door een psychopaat. McDermid geeft je een kijkje in het zieke brein van de dader, die zijn gruwelijke misdaden zeer gedetailleerd plant. In beide boeken speelt de profielschets van de intelligente, maar o zo eigenzinnige ‘freak’ Tony Hill een zeer belangrijke rol in de ontknoping van het verhaal. Een herhaling van zetten? Dat zeker niet! De kwelling is niet over de hele linie super origineel, maar wist mij wel steeds te boeien en de uiteindelijke dader kwam voor mij als een complete verrassing. Een stevige McDermid en een pageturner van de eerste orde!