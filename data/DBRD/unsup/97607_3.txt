Robert Lowenthal, de hoofdpersoon in het boek, groeit op in Bontebrug.
Bontebrug is een klein dorp in de Achterhoek waar voor jongeren niet heel veel te beleven valt.
Robert is er, al vanaf zijn jeugd, bevriend met Bertje, een echte dorpse jongen met wie hij veel meemaakt en in zijn puberteit ook nogal wat puberstreken uithaalt.
Robert is , al vanaf zijn jeugd , erg geïnteresseerd in kunst en wil dan ook graag naar de kunstacademie.
Dat wordt uiteindelijk de Rietveld Academie in Amsterdam, waar hij, vanwege de overgang van dorp naar stad, in het begin erg moet wennen.
Hij mist Bontebrug en heeft er soms moeite mee zich aan te passen.
In Amsterdam woont hij samen met een ex militair, Ilias, in een klein appartementje.
Via een bijbaantje probeert hij wat bij te verdienen.
Op de academie komt hij onder de hoede van Jozef Dietz, zijn mentor, met wie hij het goed kan vinden en die hem vooruit helpt in zijn carrière.
Ook heeft hij er een vriendin, met wie hij een los vaste relatie heeft die uiteindelijk geen lang leven beschoren is.
Dan gebeurt er iets, waardoor hij een keuze zal moeten maken.

Het boek is goed geschreven, de tegenstelling tussen dorp en stad, uitgedrukt in verschillende gebeurtenissen, is goed en ook nog eens heel beeldend weergegeven.
Schuurfeesten en brommers tegenover vernissage, dorpscafé tegenover het Rembrandtplein, dialect tegenover hoog Nederlands.
De saaiheid en lusteloosheid tegenover de Rietveld academie.
Ook zit er aardig wat humor in het boek, mede waardoor het heel prettig leest.
De plezierig korte hoofdstukken dragen daar zeker aan bij.
Op de cover staat een afbeelding van een schilderij van Jonah Falke, dat wel eens heel goed Roberts dilemma zou kunnen weergeven, gaat hij terug naar Bontebrug of blijft hij in Amsterdam.
Een goed geschreven debuut van een nog jonge schrijver, over wie we vast nog meer gaan horen