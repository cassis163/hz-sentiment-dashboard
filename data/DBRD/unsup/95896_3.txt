Dav Iven is het debuut van Julian Tunru. Het is een historische roman, in een fictieve wereld. Het wordt uitgegeven door Spectral White Media en is digitaal te verkrijgen op basis van pay-what-you-want. Op de website van het boek zijn de personages te vinden, een kaart en een korte geschiedenis. Maar het gaat natuurlijk om het boek.

In het dorpje Lesse is het gewone leven weer opgepakt na de oorlog tegen Pavel Lazic, zo’n vijftien jaar geleden. De jongens Iven en Stefan zijn beste vrienden, en doen alles samen. Er is één groot verschil: waar Stefan op weg is om ridder te worden en als page aan de slag is gegaan, wil Iven gewoon voor de boerderij van zijn moeder zorgen en een leven in Lesse opbouwen. Alles verandert wanneer het dorp overvallen wordt door rebellen die het hele dorp en hun inwoners platbranden, precies op het moment dat Ivens broer Damien gedag komt zeggen. Hij zou op weg gaan om een brief te bezorgen bij Koning Edin Moritz, een gezworen vijand, om vrede te bewerkstelligen. Iven raakt zwaar gewond, en Stefan neemt hem mee om hem te verzorgen. Damien wordt ontvoerd door de Dav Nord, een rebellengroep. Ondertussen weet Stefans verloofde Lauren van niets, die was naar de markt in een naburig dorp. Ineens heeft niemand meer een keus, en alles wat ze kunnen doen is proberen te overleven. Het is een mooi voorbeeld van wat er gebeurt als je noodgedwongen op de vlucht moet slaan, een thema van alle tijden.

Het boek laat zien dat een rebellie niet alles oplost: het is niet alsof met de goede leider op de troon, ineens alles rozengeur en maneschijn is. Het is al snel duidelijk dat één afgeslagen aanval niet betekent dat het gevaar voorbij is, het wordt gewoon nog een keer geprobeerd. Dav Iven begint waar veel verhalen ophouden: na een succesvolle verandering van het politieke landschap. Zo’n verandering lijkt een perpetuum mobile, waar de status quo altijd in twijfel zal worden getrokken.

Dav Iven begint verwarrend: veel korte hoofdstukken van verschillende personen die allemaal eerst worden voorgesteld. Lauren wil boogschutter worden, Iven wil rust, Stefan wil page worden, Damien krijgt zijn accolade-opdracht, Kristian moet Damien vergezellen. Het is wat veel achter elkaar. Als dan ook nog de verschillende politieke leiders langs komen, raak je als lezer even de weg kwijt. Het boek mist nog een laatste redacteur die er overheen is gegaan: soms mist er een woord in een zin of zit er een typefout in, en er staat zelfs ergens een duidelijke aantekening van de auteur. Het boek wordt overigens wel geüpdate tussendoor om dit aan te passen, het voordeel van het verspreidingssysteem dat Tunru voor zijn boek gebruikt. Verder komt het verhaal pas halverwege echt op gang, omdat de personages zich in het eerste deel zo snel afwisselen. Het laatste en grootste minpunt is de hoeveelheid toevallige ontmoetingen. Het is niet erg als er één of twee toevallige ontmoetingen zijn, zeker niet als het later niet toevallig blijkt te zijn. Echter, hier krijg je soms haast het idee dat er maar weinig mensen in de wereld rondlopen, en degene die er rondlopen komen elkaar telkens weer tegen.

Dav Iven verhaalt van de lelijke kant van een opstand. Hoe mensen onbewust en ongewild ineens moeten vechten voor hun vrijheid en hun leven. Het verhaalt van de minachting die sommige heren voor hun onderdanen hebben, van verraad en van hoop. Het laat zien hoe iemand voor de één een volksheld kan zijn, en voor de ander een schurk. Het laat zien hoe een volksheld kan veranderen in een schurk, en vice versa. Na een wat langzame start, is dit een heerlijk boek om opgekruld op de bank te lezen.

Lees een interview met auteur Julian Tunru.