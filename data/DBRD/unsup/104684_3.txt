Als een groepsopdracht op school de populaire Evie Cunningham en de stille Chase Mitman bij elkaar brengt, schudt dat hen allebei op verschillende manieren wakker. Zowel Evie and Chase hebben hun pijn nooit aan de buitenwereld laten zien en beseffen dat ze meer op elkaar lijken dan ze willen toegeven. 
Al snel verandert er iets tussen hen. De spanning die er hangt, de kus die volgt... en dan iets wat Evie liever nooit had meegemaakt. Chase is er om haar te steunen en ze voelt zich meer geborgen bij hem dan bij haar eigen vriend. 
Maar de vriendschap tussen hen, die uitbloeit tot liefde, wordt duur betaald. Niet iedereen is van mening dat de scheidslijn tussen de haves en de have-nots mag vervagen en iemand wil Evie en Chase op hun plek zetten. Met verstrekkende gevolgen. 
 
[Of ik was een enorme geluksvogel, of mijn leven stond op het punt een heel stuk ingewikkelder te worden. Niets leek volgens het normale script te gaan.] 
 
De setting van deze young adult is redelijk standaard. Een school voor rijkeluiskinderen in uniformen om het onderlinge onderscheid zo klein mogelijk te houden, maar schijn bedriegt natuurlijk.  
Chase Mitman is een buitenbeentje en hoort eigenlijk nergens bij, maar dat vindt hij wel prima. Evie Cunningham is mooi, komt uit een rijke familie en heeft verkering met Shane, het neefje van de schooldirecteur en hoort daarom automatisch bij de populaire groep, maar wil ze dat wel?  
De docenten Engels en Maatschappijleer geven de leerlingen een opdracht: leer elkaar beter kennen, let niet op verschillen maar zoek overeenkomsten. Evie en haar beste vriendin Tara worden hierbij gekoppeld aan Chase. 
 
[Ze konden mijn vrienden niet worden. Toen niet. Nu niet. Nooit niet.] 
 
Hoe meer tijd Evie en Chase met elkaar doorbrengen, hoe meer dat tegen het zere been van vriendje Shane is en hij doet er dan ook alles aan om Chase dwars te zitten en alles naar zijn hand te zetten. Met alle gevolgen van dien.  
 
[Het was geen film, maar hé, het kon gebeuren, toch? Niet alles ging volgens het script.]  
 
Dat een en ander niet volgens het script gaat is iets wat je van tevoren wel weet, maar wat er dan zal gebeuren is iets waar Murgia langzaam naartoe werkt. Net als je denkt ‘nu komt het’, dan moet je tóch nog even verder lezen. De uiteindelijke ontknoping is verrassend, maar rommelig uitgewerkt, daar heeft Murgia wel wat laten liggen.  
Murgia heeft een fijne schrijfstijl en weet haar personages erg goed neer te zetten en over te brengen op de lezer (wat een enorme graftak is Shane zeg, mijn hemel!). Dit doet ze door Chase en Evie om en om aan het woord te laten en dat werkt heel goed. Af en toe raakte ik de draad kwijt omdat het leek alsof er een stukje overgeslagen werd.  
Het is misschien allemaal niet heel origineel, maar Niet volgens het script is absoluut een fijn boek om te lezen. Neem de moeite zelf iemand echt te leren kennen, ongeacht bij welk groepje hij/zij hoort, dat kan nog eens voor verrassingen zorgen.