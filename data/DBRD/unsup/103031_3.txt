In 1969 publiceerde Mario Puzo zijn ondertussen legendarische The godfather (vertaald als De peetvader). Hij weigerde om zelf een tweede boek over de familie Corleone te schrijven, maar gaf wel de toestemming dat er na zijn dood een vervolg mocht komen. De eer om het tweede boek te schrijven viel op Mark Winegardner die in 2004 De terugkeer van de peetvader afleverde. En nu is er dus het derde deel, dat deze trilogie afsluit.
Inmiddels zijn we aangeland in het begin van de jaren 60. De nieuwe peetvader luistert naar de naam Michael Corleone en ondanks dat het een vrij rustige periode is voor de maffia zijn er enkele individuen die Michael enkele slechte nachten bezorgen: eerst en vooral is er Danny Shea, de minister van justitie en broer van Jimmy Shea, die met de steun van de maffia verkozen werd tot President van Amerika en die een persoonlijke kruistocht tegen de maffia begint. Anderzijds is er Nick Geraci, een ex-medewerker van de Corleones, die op de vlucht slaat om uit de handen van Michaels moordenaars te blijven. Hij heeft nog een rekening te vereffenen met de nieuwe peetvader en hij koestert diepgewortelde wraakgevoelens. En dan gebeurt het ondenkbare: de president wordt vermoord en de vraag die op ieders lippen brandt is Heeft de maffia hier een handje in?
Een symptomatisch minpunt bij boeken over de maffia, is de enorme hoeveelheid personages die opgevoerd worden. Ook dit boek ontsnapt hier niet aan, maar Winegardner slaagt er toch in het geheel redelijk overzichtelijk te houden, door de lezer met een zeer vlotte schrijfstijl door de stamboom en hiërarchie van de verschillende families te loodsen.
Een ander nadeel dat verbonden is aan de voorstelling van veel personages, is dat de aanloop tot het echte verhaal zeer lang wordt, en hierdoor kan het pure misdaadaspect pas vrij laat in het boek een hoofdrol opeisen. Daardoor neigt het boek bij tijd en wijlen meer naar een roman dan naar een thriller.
Maar evenals de twee eerdere delen van deze trilogie, is de grootste verdienste van ook dit werk de realistische inkijk op manier waarop de maffia geïnfiltreerd was in alle facetten van de Amerikaanse maatschappij in het midden van de vorige eeuw.