Het nieuwste boek van Ilja Leonard Pfeijffer draagt de titel Peachez, een romance. De ondertitel van deze roman doet vermoeden dat het gaat om een romantisch verhaal. Enige romantiek is te herkennen in de manier waarop de hoofdpersoon, een in zichzelf gekeerde professor in de klassieke talen, volledig gaat voor een liefde die hij nog niet heeft ontmoet. Deze professor reageert op een mail die per ongeluk in zijn mailbox terecht lijkt te zijn gekomen. Er ontstaat een mailwisseling en de professor heeft in de afzender eindelijk de liefde van zijn leven gevonden. Hij gaat helemaal op in dit contact en laat alles los wat voor hem belangrijk is. Hij verlaat zijn veilige haven en gaat een nieuwe wereld ontdekken.
Maar meer dan romantisch, is het een filosofisch verhaal: Pfeijffer laat je nadenken over hoe mensen naar zichzelf, elkaar en de wereld kijken. Wat is werkelijkheid en wat is door de mens zelf gecreÃ«erd? Hierbij maakt de auteur gebruik van veel metaforen en er zijn veel verwijzingen naar verhalen uit de klassieke oudheid. Dit maakt dat het boek niet makkelijk en snel leest. Het verhaal is af en toe als een puzzel, waarin menig lezer nog een ontbrekend stukje moet vinden. Tegelijkertijd maakt juist deze stijl dat het een knappe compositie is. Een prachtig boek voor lezers die ervan houden om op zoek te gaan naar de ontbrekende puzzelstukjes.