David Goulson neemt de lezer in dit boek mee in zijn zoektocht naar hommels. Hij bezoekt daarbij verschillende plaatsen over de hele wereld. Onder andere Engeland, Polen, Argentinië, Californië en Ecuador. Het boek is ingedeeld in een zeer uitgebreide proloog waarin de auteur beschrijft hoe belangrijk het is om in je jeugd de kans te krijgen de natuur te ontdekken. Iets waar hij de kans voor heeft gekregen en waar zijn liefde voor de hommel door ontstaan is.
Vervolgens bevat het boek 8 hoofdstukken. Elk hoofdstuk bevat een deel van de zoektocht. Van dorre bloemloze tot prachtige bloemrijke gebieden. Op zoek naar hommels. Hij gaat op zoek naar de redenen van het dreigende uitsterven van bepaalde soorten. De ontdekkingen, maar ook de vragen die daarbij oprijzen laten de lezer zien hoe groot het belang is van aanwezigheid van verschillende soorten bloemen en wat de risico’s zijn van het bewust verplaatsen van hommels naar andere streken. De fijne manier van schrijven, wat ook nog eens met een dun laagje humor overgoten is, maakt dit boek tot een mooi document voor liefhebbers van de natuur. Het boek is leerzaam, opent de ogen voor de afhankelijkheid van de voedselvoorziening van onder andere hommels. Bovendien laat David Goulson de lezer ook wel duidelijk worden dat determinatie van hommels niet eenvoudig is en dat er enorm veel variaties zijn en verschillende soorten bloemen nodig hebben. De variaties worden soms uitgebreid beschreven, waarbij de auteur zich bij voorbaat al verontschuldigd voor de soms verregaande omschrijving. Het wordt hem vergeven. Uiteindelijk is dat ook zijn vak.
Een opvallend gedeelte in dit boek was het watertekort bij de amandelteelt. Het onttrekken van bodemwater en daardoor de enorme inklinking van de grond. Bijzonderheden waardoor je aan het denken wordt gezet.
In de epiloog die kort maar krachtig is verwoord David Goulson heel duidelijk wat er gedaan kan worden om er voor te zorgen dat de hommels recht van bestaan hebben. En dat niet alleen, hij doet suggesties die de leefomgeving van iedereen een stukje mooier zou kunnen maken.
Heel bijzonder om te lezen, zeker als je als lezer al bewust bezig bent met bloemenranden aan te leggen op boerenerven en percelen en probeert met elkaar bewust ervoor te zorgen dat de insecten in je leefomgeving voedsel kunnen vinden.
De vlucht van de hommel is een ontdekkingsreis over het belang van de biodiversiteit.
Dit boek mocht ik als manuscript lezen voor De Club van Echte Lezers. Dank hiervoor.