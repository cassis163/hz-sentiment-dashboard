In de spannende thriller De Saraceense samenzwering van Era Richmen volgen we geheim agent Jim Matteos in zijn jacht op veertig gestolen splijtstofstaven en op de daders die achter deze diefstal zitten.

Wanneer Bill Hamilton, inspecteur van het Internationaal Atoomagentschap, ontdekt dat er veertig splijtstofstaven ontbreken in de kerncentrales van Iran wordt al snel duidelijk dat deze gestolen zijn. Geheim agent Jim Matteos wordt ingeschakeld om de ontbrekende staven te vinden en de groepering die achter de diefstal zit te ontmaskeren.

De diefstal maakt de regering van Israël en van Amerika behoorlijk zenuwachtig. Ze voelen zich bedreigd en de partijen staan op scherp. Dit doet de toch al gespannen voet waarop Iran en Israël staan geen goed. Israël overweegt zelfs de Iraanse kerncentrales te bombarderen.

Tijdens zijn onderzoek in Iran wordt Jim benaderd door Soraya. Zij zegt informatie te hebben over de groepering die achter de diefstal zit. Ze is bereid deze informatie prijs te geven in ruil voor bescherming. Jim moet zien te achterhalen of Soraya een betrouwbare bron is. Dan, juist op het moment dat er een akkoord is over de voorwaarden, vindt er een aanslag plaats. Niet veel later volgen er nog meer afschuwelijke aanslagen, maar bij geen van deze aanslagen zijn de splijtstofstaven ingezet. Waar werken de aanslagplegers naartoe?

“Zijn poging om het kind gerust te stellen had geen effect. Tahu huilde en keek doodsbenauwd. Dit was de eerste keer dat hij en kind inzette bij een missie. Hij verafschuwde zichzelf, maar zag geen andere mogelijkheid” Era Richman

Voor Jim start een race tegen de klok waarin hij de groepering moet zien te stoppen. Dit blijkt geen eenvoudige taak. De leider van de groepering is slim en goed voorbereid. Hij laat boodschappen achter bij de aanslagen. De vraag is of deze Jim zullen helpen, of zorgen ze alleen maar voor meer verwarring? Kan worden voorkomen dat Israël de Iraanse kerncentrales bombardeert? Welke doelen moeten worden veiliggesteld? En in welke landen? Zal Jim slagen in zijn missie en een ramp kunnen voorkomen?

De Saraceense samenzwering is de derde thriller van het Nederlands schrijversduo Eric Bakker en Herman Zandstra die samen schrijven onder de naam Era Richmen.

Met de De Saraceense samenzwering hebben ze een zeer spannend boek afgeleverd met een actueel thema. Het verhaal leest fijn en de beeldende schrijfstijl zou je het gevoel kunnen geven dat je naar een actiefilm kijkt.

Zowel het personage van Jim Matteos als het personage van de leider van de groepering zijn goed uitgewerkt. Beiden hebben een verleden dat meespeelt in de keuzes die ze maken en de weg die ze zijn ingeslagen en bij beiden speelt familie hierin een grote rol.

Het verhaal De Saraceense samenzwering boeit van begin tot einde, mede omdat er in de loop van het verhaal nieuwe personages worden toegevoegd. Hierdoor worden de gebeurtenissen van verschillende kanten belicht en ontvouwt het verhaal zich stapje voor stapje. Waar nodig worden zaken toegelicht, zonder dat de vaart uit het verhaal wordt gehaald.

De Saraceense samenzwering van Era Richmen is een goede thriller, waar de liefhebbers van dit genre zeker van zullen genieten. Ik heb dat in ieder geval gedaan en ben nieuwsgierig geworden naar de andere thrillers van dit duo. Ik geef de De Saraceense samenzwering 4 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com