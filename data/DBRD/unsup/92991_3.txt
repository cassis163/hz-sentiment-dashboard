Esther Scholten is werkzaam voor een thuiszorgorganisatie en is alleenstaande moeder van vier kinderen. Zij publiceerde eerder een evangeliserende roman en twee dichtbundels en ze schreef mee aan een autobiografie. In het autobiografische Liefde door scherven heen heeft ze haar eigen levensverhaal opgeschreven, waarin verslaving, huiselijk geweld en eenzaamheid een grote rol spelen. Met dit boek hoopt ze bewustwording te creëren, taboes te doorbreken, maar ook een falend systeem van hulpverlening en wetgeving aan de kaak te stellen.  

Het boek vangt aan met de eerste ontmoeting van de auteur met Martim in de lokale discotheek en ze is op slag verliefd. Er ontstaat echter geen serieuze relatie en ze verliezen elkaar uit het oog. Uiteindelijk trouwt ze met Geert, met wie ze twee kinderen krijgt. Ze hebben echter geen gelukkig huwelijk. Na jaren neemt ze weer contact op met jeugdliefde Martim en al snel besluit ze van haar man te scheiden en vrijwel gelijktijdig met haar twee kinderen bij Martim en zijn twee jonge kinderen in te trekken. Ondanks dat Martim er psychisch en financieel niet goed aan toe is, gaat het in het begin goed met het samengestelde gezin. Wanneer Martim’s kinderen echter uit huis worden gehaald en bij hun moeder worden ondergebracht, raakt Martim alcoholverslaafd en begint de situatie uit de hand te lopen.  

Scholten lijkt als jonge vrouw de zin van het leven te zoeken in het hebben van een relatie, het nodig zijn en het zorgen voor iemand anders. Ze komt erg onzeker en ietwat naïef over. Ze heeft het verlangen te zijn als andere vrouwen en te voldoen aan de verwachtingen van de maatschappij. Ondanks haar onderbuikgevoel blijft ze zich opwerpen als redder in nood voor verkeerde mannen die niet te redden blijken. Keer op keer wordt ze dan ook teleurgesteld door de mannen in haar leven.  

Ze worstelt in haar relaties met Geert en Martim met haar tegenstrijdige gevoelens, haar angst om de kinderen kwijt te raken, haar geloof en overtuigingen en het taboe dat op echtscheiding rust. Echtscheiding, huiselijk geweld, financiële problemen, verslaving, liefde en geloof zijn dan ook belangrijke thema’s van het verhaal.  

Haar keuzes zorgen zo nu en dan voor onbegrip, waardoor inleving voor de lezer lastig kan zijn. Haar grenzen schuiven steeds verder op en ze verliest zichzelf. Ze neemt onverantwoordelijke en onbegrijpelijke beslissingen, waardoor haar kinderen vele malen worden blootgesteld aan huiselijk geweld. In het tweede deel van het boek begint ze in te zien dat ze zelf (mede)verantwoordelijk is voor de situatie waarin ze zich bevindt en ziet ze haar eigen rol in het geheel in.  

Het verhaal wordt volledig vanuit het perspectief van de auteur verteld, waarbij gebruik wordt gemaakt van een eenvoudige, nuchtere en vooral beschrijvende schrijfstijl met weinig dialoog. Het verhaal doet vanwege deze schrijfstijl wat afstandelijk aan, ondanks het feit dat emoties als schaamte, angst, eenzaamheid, liefde, woede, onmacht en schuld elkaar in hoog tempo afwisselen.  

Liefde door scherven heen is een eerlijk en dapper verhaal over verslaving, echtscheiding en geloof. Het boek geeft een inkijk in het leven met een verslaafde partner en de dilemma’s en moeilijkheden die daarbij komen kijken.