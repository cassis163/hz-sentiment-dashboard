Ik zag dit boek en de mooie kaft trok gelijk mijn aandacht. Gelijk maak je zelf associaties in je hoofd waar het boek over zal gaan, waarschijnlijk de verdwijning van een kind. Meestal vind ik dat vrij heftig maar ik wilde het toch graag proberen.

In eerste instantie bleek ik gelijk te hebben. Tijdens een afsluitende dropping op een vakantiekamp verdwijnt de 11-jarige zoon van Linc en Alma, Sander, en wordt zijn vriendje dood gevonden. Het verhaal maakt daarna een sprong van zes jaar waarbij duidelijk wordt dat Sander nooit is gevonden en Alma nooit is gestopt met zoeken. Plotseling meld zich op een Duits politiebureau een 17-jarige jongen die zegt de verdwenen Sander Meester te zijn. In eerste instantie is iedereen dol van vreugde behalve zijn zus Iris en haar ex-vriendje Christiaan. Langzaam maar zeker ontvouwt zich de waarheid rondom de verdwijning van Sander. Waarom is zijn zus bang en staat Christiaan dag en nacht op wacht, en waarom zijn de filmpjes die Sander vroeger maakte zo belangrijk?

Anita Terpstra heeft een fijne vlotte schrijfstijl. Ik had even wat moeite om in het verhaal te komen de eerste 80 bladzijden maar daarna heb ik het vrij snel uitgelezen omdat het verhaal me toen pakte. Ik denk dat ik in het begin me ook een beetje ergerde aan wat ik tegenstrijdigheden vond. Bijvoorbeeld: Alma heeft een postnatale depressie gehad waarbij ze heeft geprobeerd haar zoontje te verdrinken, maar een paar bladzijden verder lees je hoe lekker ze hem vond ruiken als baby en dat ze daar maar geen genoeg van kon krijgen. Later pakte het verhaal me zo dat ik zulke tegenstrijdigheden bereid was te vergeven. Het einde viel me toch een beetje tegen, er werd ineens iemand ten tonele gevoerd voor mijn gevoel, om het af te maken. Het was of het einde een beetje afgeraffeld werd en dat vind ik jammer. De personages hadden van mij ook wel wat meer uitgediept mogen worden. Ik vond het een interessant gegeven om niet over een verdwijning maar over een terugkeer te lezen.

Conclusie: Een aardige thriller, waar je even in moet komen maar dan lekker wegleest, maar waarschijnlijk niet lang blijft hangen. Drie sterren waard voor mij.