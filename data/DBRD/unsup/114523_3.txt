De alleenstaande Clare is met haar twee dochters, de 12-jarige Grace en 11-jarige Pip in een flat met een gemeenschappelijke tuin gaan wonen. Clare's man heeft in een psychotische aanval hun huis in brand gestoken. Hij is daarom in een psychiatrische inrichting opgenomen. Pip mist hem en schrijft hem brieven, Grace mist hem niet. Het drietal moet noodgedwongen hun leven in deze nieuwe omgeving op de rails zien te krijgen. In de tuin ontmoeten Grace en Pip andere kinderen. Via de kinderen leert Clare de buren kennen, waaronder de buren Adele, haar man Leo en hun drie dochters.
Op het jaarlijkse buurtfeest in de tuin doet zich een tragedie voor. Grace, Adele en andere bewoners van de flat proberen daarop – net als de politie – te achterhalen wat er precies is gebeurd. Deze zoektocht zit vol intriges, leugens en geheimen. Wie heeft de tragedie veroorzaakt? Zal de waarheid ooit boven water komen?

Lisa Jewell weet een beklemmende sfeer te scheppen. Ze brengt de verschillende karakters gedetailleerd in beeld. Het verhaal wordt uit de perspectieven van verschillende flatbewoners verteld. Meer dan eens is onduidelijk wie de waarheid vertelt.

Jammer is dat het boek begint met de beschrijving van de tragedie. Daarna gaat Jewel terug in de tijd en beschrijft wat er gebeurd is vóór de tragedie. Daardoor komt het verhaal in het begin enigszins langdradig over; de lezer zit te wachten op het moment dat de tragedie daar is. Wie dit boek wil lezen: sla de proloog over!