Na de eerste twee delen van deze trilogie was nu eindelijk ook het derde deel beschikbaar bij de plaatselijke bieb, en onder het motto; iedereen zijn guilty pleasure nam ik hem mee naar huis. Ik weet niet wat het is, maar ik ben fan van deze reeks. Zoals de cover al een beetje verraad is dit een erotische roman, maar in tegenstelling tot menig ander boek wat binnen deze categorie valt is het niet seks wat de hoofdrol speelt in dit boek.

In deze reeks draait het nog om de personages en ook Carina en Max hebben mijn hart weten te stelen, net als de sterren van de eerste twee delen. Carina hebben we voor het eerst ontmoet in het tweede deel uit deze trilogie en voor degene die het zich niet meer kunnen herinneren, Carina is hoteldebotel op Max, zelfs nu nog… drie jaar later. Maggie liet in deel twee het beruchte toverboek met de liefdesspreuk achter bij Carina en ook zij wist daar wel raad mee.

Ik vind Carina een heel erg leuk personage omdat ze heel erg ‘gewoon’ is. Net zoals vele andere vrouwen wil ze heel graag succesvol zijn en aardig gevonden worden. Ze projecteert op het werk een air van zelfvertrouwen, maar tegelijkertijd ontdek je als lezer dat Carina helemaal niet zo stevig in haar schoenen staat als ze ons wil laten geloven. Vooral haar knieën willen nog wel eens knikken, helemaal wanneer Max in de buurt is.

Op de een of andere manier sprak dit deel me nóg meer aan dan de vorige delen. Waarschijnlijk omdat het leeftijdsverschil tussen Max en Carina erg ruim is, net als bij mij en mijn man. Ik kan daarom ook heel goed begrijpen dat zowel Carina als Max in het begin nogal terughoudend is omdat ik zelf ook die twijfel heb gehad.

Uiteindelijk bewijzen ook Carina en Max, net als Jeroen en ik, dat leeftijd niet meer is dan een getal en dat liefde niet alleen blind is… ze kan ook niet tellen. Gelukkig maar, want de chemie tussen Max en Carina spat van de pagina.

Hoewel het boek nogal voorspelbaar is en zelfs bij vlagen ongeloofwaardig, is het wel een boek waarbij je gemakkelijk de knop omzet om gewoon te genieten van een heerlijke romance.