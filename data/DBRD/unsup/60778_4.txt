In Daar gaat de bruid maken we kennis met Eef en haar vriendinnen op vrijgezellenweekend. Na een kus met een vreemde man beseft ze dat er iets mis is in haar relatie. Ze is al zo lang samen met Robbe dat ze zichzelf een beetje verloren is. Ze heeft het nodig om eerst zichzelf opnieuw te ontdekken, zotte dingen te doen, en dan te herbekijken of dit huwelijk echt de juiste beslissing is.

Ik ben helemaal verliefd op de cover! Dit boek is een echt pareltje om vast te hebben. Ik krijg direct een lente-gevoel. Het is de perfecte cover voor een feelgood verhaal! Ik heb er echt alleen maar lof voor, ik ben verliefd op dit boek.

Het verhaal komt meteen goed op gang als Eef al meteen kust met een andere man op haar vrijgezellenweekend. Hierdoor zit je meteen in het verhaal en leer je Eef kennen op een moeilijk moment. De pijnlijke punten in de relatie komen naar voren en zo besef je meteen dat er iets niet goed zit in haar aankomende huwelijk met Robbe. De strijd die ze voert in haar hoofd is heel mooi weergegeven. Ze wilt Robbe niet achter laten, maar er knaagt iets. Ze besluit dan uiteindelijk toch om eerst voor zichzelf te kiezen.

Eef ontwikkeld zich heel mooi doorheen het verhaal. Ze gaat van een klein onzeker meisje naar een vrouw met zelfvertrouwen, maar die toch nog regelmatig twijfelt, waar niks mis mee is! Het belangrijkste wat ze wilt doen, is eerst een keer alleen op reis gaan, dit blijft een beetje de rode draad doorheen het verhaal. Aan de hand van het idee van deze reis leert ze ook veel over zichzelf. Ik vind dit een goed gekozen vergelijking. Alleen op reis gaan, het teken van een sterke vrouw lijkt het wel. Ik heb er ook al vaak over nagedacht, maar ook bij mij zijn er twijfels. Ik heb dan ook heel veel respect voor vrouwen die dit wel doen. Dat Eef net dit gebruikt als reflectie van zichzelf maakt het verhaal heel herkenbaar, en zo kan ik mij ook identificeren met haar.

Ik wist van haar vorige boek Het is ingewikkeld al dat Kaat De Kock een aangename schrijfstijl had en de nodige humor in haar boek verwerkt en dat is hier niet anders. De humor was iets minder als bij haar vorige boek, maar ze is er wel en zorgt voor de grappige momenten in het verhaal.

Er zijn heel veel toevalligheden in het boek aanwezig, misschien net iets te veel voor mij. Toch kan ik niet zeggen dat dit mij gestoord heeft. Wat wel voor een klein minpuntje zorgt is de voorspelbaarheid soms. Hierdoor dreigde ik af te stevenen op een drie sterren. Een verhaal mag voorspelbaar zijn, maar verrassing moet zeker ook aanwezig zijn. Gelukkig wist Kaat dit op het einde helemaal goed te maken! Er waren twee opties toen ik begon aan het laatste deel en ze weet het zo goed uit te werken dat het ook nog echt geweldig overkomt. Door deze verrassende wending krijgt het verhaal een mooie vier sterren!

Daar gaat de bruid is een grappig, herkenbaar feelgood verhaal van een vrouw die zichzelf opnieuw moet vinden. Dit gaat voor toch wel wat herkenbare situaties zorgen. Een absolute aanrader!