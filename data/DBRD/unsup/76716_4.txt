Twee jeugdvrienden, Jonathan Harl en LT Laura, werken na hun studietijd aan het Project Cassandra, een geheim CIA-project, waarin onderzoek wordt gedaan naar intuïtieve en irrationele beslissingen van de mens. Bij gebrek aan tastbaar resultaat wordt het project opgeheven. LT Laura wordt docent aan de Universiteit. Harl wordt, in dienst van het bedrijf PharmAzone, leider van de opgraving van een tempelruïne in Quito (Equador). Hoewel mysterieuze gebeurtenissen erop duiden dat de tempel een groot geheim verbergt, dreigt ook dit project wegbezuinigd te worden. Maar dan krijgt Harl een laatste kans om zijn droom waar te maken. Niet lang daarna geven, wereldwijd, 16 zware criminelen en terroristen zich vrijwillig over aan de politie. De Law enforcement agencies strijken de eer op. Maar is dat terecht? Alles is mogelijk in dit magisch-realistische verhaal dat zich afspeelt tegen de achtergrond van de meedogenloze internationale machtspolitiek na nine-eleven.
Van de schutpagina tot aan de achterflap wordt in De Cassandra Paradox met de betekenis van de titel gespeeld. Niet alleen met de voorspellende gave van de mythologische Cassandra, maar met name met de paradox. Het boek is doordrenkt van schijnbare tegenstrijdigheden, in handelingen, in gedachten en in taalgebruik (leiden is volgen, actie is reactie, het antwoord is de vraag). Asman behandelt in De Cassandra Paradox veel themas: hypocriete machtspolitiek, de strijd tussen wetenschap en commercie, onmacht, obsessies, keuzes en consequenties. De Cassandra Paradox kent veel pittige filosofische verhandelingen. Ze zijn ingebed in de avontuurlijke sfeer van de opgravingen en van een spiritueel Stephen King sausje voorzien. De Cassandra Paradox is een scherpzinnig, knap geconstrueerd boek. Apart van stijl en toonzetting. Een universele thriller, die niet in een bepaald hokje is onder te brengen.