De verklaring van de titel Mangelvrouw zou kunnen slaan op het feit dat deze hoofdpersoon iets tekort komt, dat haar iets ontbreekt, maar het zou ook kunnen betekenen dat de hoofdpersoon uitgewrongen, gemangeld wordt. Ik ga voor de eerste verklaring.

De spannende proloog zorgde er voor dat ik meteen benieuwd was naar de rest van het verhaal. Later zie je dat deze proloog een gebeurtenis beschrijft die midden in het verhaal past.

Bette neemt je mee in haar leven met Lucas waar later ook Monica een belangrijke plaats inneemt. Haar leven en daarmee ook het verhaal kabbelt rustig verder, maar dat wil niet zeggen dat er geen spanning voelbaar is.
Er gebeurt van alles maar steeds op een rustige manier en je denkt te weten wat er zal gebeuren, maar niets is minder waar.

Ook humor ontbreekt zeker niet in het verhaal;
'Mooi', fluisterde Bette.
'Ja, vond ik ook,' zei Monica zonder zich om te draaien.
Bette was overrompeld door de directheid van Monica.
'Je moet van jezelf houden', legde Monica uit. 'Pas daarna kun je een ander liefhebben.'
'Wijze woorden.'
'Ja, gelezen in Margriet'.

De spanning die je tijdens het lezen ervaart is te danken aan de manier waarop Van de Coolwijk de gevoelens van Bette heeft neergezet; eerlijk, menselijk en erg vrouwelijk. En bovenal een persoon die zich er van bewust is dat ze niet alles weet en zeker niet alles in eigen hand heeft.

Vooral die onzekerheid is goed neergezet en door de vlotte schrijfstijl blijf je heerlijk doorlezen. Het is geen snelle thriller, maar een angstaanjagende roman met een pracht van spanningsboog. Een thriller waar naar mijn mening nog wat meer ingezeten zou hebben door minder herhalingen te gebruiken en bij het einde van het verhaal voor meer verdieping te zorgen van de gebeurtenissen die op dat punt wel snel de revue passeren.

Het was al duidelijk dat Marion van de Coolwijk een verhaal prachtig kan verwoorden want dat heeft ze met haar andere boeken al bewezen, maar met Mangelvrouw bewijst ze ook dat ze de eerste, maar stevige stappen in thrillerland heeft gezet. Dat belooft nog zeker wat voor de toekomst. Ik kijk uit naar een volgende thriller van haar hand en waardeer Mangelvrouw met vier sterren.