Peachez, de nieuwe roman van Ilja Leonard Pfeijffer verhaalt over een professor die tegen het einde van zijn loopbaan verstrikt raakt in de netten van een fake fotomodel, die hij via internet heeft leren kennen. Het contact begint vrij onschuldig, in feite wordt hij getriggerd door een taalfout in haar mail. Hij kan het niet laten deze te verbeteren en op die manier wordt hij erin getrokken. Langzaam maar zeker raakt hij steeds meer in haar ban, in het begin heeft hij nog wel zijn bedenkingen, maar als hij werkelijk verliefd wordt op zijn fantasie verliest hij elk gevoel voor realiteit. Dit wordt in het verhaal vrij ver doorgevoerd, soms zo ver dat het bijna ongeloofwaardig wordt.
Ilja Pfeijffer heeft zich gebaseerd op een werkelijk gebeurd verhaal. Hij laat zien wat fantasie met mensen kan doen en het gegeven dat het personage een erudiete intelligente man is, benadrukt alleen maar dat dit iedereen kan overkomen. Pfeijffer hanteert een gedragen, bijna archa√Øsche stijl, gebruikt veel latijn, waardoor het beeld van een professorabele man nog eens versterkt wordt. In tegenstelling tot Peachez, zijn internetmeisje, die een veel simpeler taalgebruik heeft, soms taalfouten maakt en hem het koosnaampje 'proffie' geeft.
Het verhaal begint op het moment dat de professor in de gevangenis zit en via flash backs wordt voor de lezer uiteindelijk duidelijk wat er zich precies heeft afgespeeld. Dit roept een zekere spanning op, maar is niet vergelijkbaar met de spanning van een thriller. Dit is ook zeker niet de bedoeling geweest van de schrijver. Het boek heeft van de Volkskrant de aanduiding meegekregen van 'het meest romantische boek van het jaar.' Hier is iets voor te zeggen, alhoewel er ook lezers zullen zijn die dit (zwaar) overdreven zullen vinden.
In het taalgebruik herken je soms de dichter (lustoord van lui in lommer lummelende landlieden b.v.). Pfeijffer gebruikt in tegenstelling tot wat op dit moment gangbaar is lange zinnen, schuwt moeilijke woorden niet en zeker door het vele latijn is het geen boek dat je even wegleest. Drie sterren.