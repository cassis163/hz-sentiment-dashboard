'Een verloren liefde' is het debuut van de Engelse Iona Grey. Een debuut dat voor de Nederlandstalige markt een prachtige cover meekreeg. Een debuut ook dat er staat.

Jess, op de vlucht voor haar gewelddadige vriendje, komt in een verlaten huis terecht. Ze besluit eventjes te blijven, ze moet tenslotte ergens slapen. En dan wordt ze geconfronteerd met de brieven van ene Dan, een inmiddels oude en stervende man die op zoek is naar de liefde van zijn leven, die hij zeventig jaar geleden uit het oog verloor. De dame heet Stella, maar geen mens weet wie ze is en waar ze zich bevindt. Leeft ze überhaupt nog ?

'Een verloren liefde' is een schitterend opgebouwd verhaald, heden en verleden wisselen elkaar moeiteloos af. De overgangen gebeuren meestal door middel van Dans brieven aan Stella, alle geschreven tijdens WO II. Jess, die koste wat het kost Dans verloren liefde wil terugvinden, vindt ondertussen zelf een maatje in de onzekere Will. Alle verhaallijnen zijn constant in ontwikkeling, zodat je geboeid blijft doorlezen.

Natuurlijk is er de zoektocht naar Stella, maar bovenal is er een verhaal over liefde en trouw. Liefde die zo ontzettend gekleurd wordt door de tijd waarin iemand leeft. Eerlijkheid, macht, zelfrespect en taboes, het zijn maar een aantal van de thema's die in dit boek verwerkt worden. Als lezer heb je vrij snel een idee hoe één en ander gaat aflopen, maar dat is op geen enkel moment storend.

Iona Grey heeft een aangename schrijfstijl, die absoluut geschikt is voor dit soort roman. Geen logge zinsbouw, geen ingewikkelde woorden, de beschrijvende tekst regelmatig afgewisseld met wat dialoog. Zij heeft een debuut afgeleverd dat doet uitkijken naar een opvolger.