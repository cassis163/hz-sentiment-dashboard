Machtsstrijd is het debuut van Helders Wouter, en wat voor één.
Vanaf begin tot einde weet Helders Wouter de lezer te boeien en te intrigeren. Zijn schrijfstijl is zo beeldend dat je jezelf in het verhaal waant.
De korte hoofdstukken zijn een pluspunt en het feit dat het verhaal zich in verschillende landen en continenten afspeelt geeft een mooie kijk op culturen en hun gewoonten.
Het is een vlot geschreven boek, met bijzondere personages en karakters, waar oog is voor verschillende continenten door de twisten die in het verhaal opduiken en met een goede verdeelde dosis spanning en intriges naar de ontknoping leidt.
De hoofdfiguur in het boek is geoloog Chris Hurkman en later in het boek ook free-lance onderzoeksjournaliste Sofie Lafleur.
Chris werkt zijn ganse leven al voor de “multinational” De Graaff & Hurkman, waarvan zijn vader medeoprichter was. Het bedrijf is gespecialiseerd in het ontginnen van het erg winstgevende erts Coltan.
Anthonie De Graaff, medeoprichter van het bedrijf stapt onverwacht uit het leven.
Van dat ogenblik af is de titel meer dan duidelijk. Er ontspint zich een ware machtsstrijd tussen enerzijds de erfgenamen Cecil De Graaff en diens zus Victoria De Graaff en anderzijds Chris Hurkman.
Sofie Lafleur komt vanaf nu ook pertinent in beeld omdat haar vader en de ouders van Chris in dubieuze omstandigheden om het leven kwamen, terwijl ze in dienst waren van de multinational.
Tijdens het onderzoek van Sofie worden we ook meegesleurd in de uitbuiting van het Afrikaanse volk in het kader van de ontginning van voor de Westerse wereld belangrijke ertsen.
Chris wordt uiteindelijk door Cecil en later ook Victoria tegengewerkt in zijn project tot het ontginnen van het coltan-erts voor de kust van Namibië.
Fraude, samenzweringen, corruptie, moordpogingen, malafide praktijken en verraad zijn de verdere ingrediënten van dit boek.
De ontknoping is allesbehalve voorspelbaar en is zeker erg verrassend, ja zelfs verbijsterend.
Wouter Helders heeft de Hebban Thriller Debuutprijs zeker met verve verdiend. Ik kijk uit naar het vervolgboek.