Varkensbloed In Chocolade, een boek met een bijzondere titel, ook de cover springt direct in het oog, de één zal beiden niets vinden, de ander zal het juist direct aantrekken. Het is het debuut van Ronald van den Broek.

Denise Drijver heeft haar leventje aardig op de rit, succesvol advocate bij een groot advocatenkantoor. Op een dag vermoedt ze dat haar partner vreemd gaat en daarom begint ze uit wraak een affaire met haar collega. Even later is ze er getuige van hoe haar collega om het leven gebracht wordt, ze slaat op de vlucht en vreest ook voor haar eigen leven. Haar zoektocht naar de waarheid voert haar van Zandvoort naar Barcelona en hoe goed kent ze haar eigen vrienden?

Het boek begint met een spannend eerste hoofdstuk, wat je direct op scherp zet. Hierna gaan we een paar weken terug in de tijd en krijgen we te weten wat er in de weken voor de moord vooraf ging.
Dat Ronald het schrijven in het bloed heeft zitten mag gezegd worden, want het boek leest ontzettend plezierig en vlot weg en bevat ook de nodige humor. De auteur heeft een pakkende en in sommige delen van het boek zelfs sprookjesachtige schrijfstijl. Het ene moment zou het boek ook zomaar door een vrouw geschreven kunnen zijn, terwijl je in andere delen echt wel merkt dat het om een mannelijke auteur gaat. Echter de spanning die ons voorgeschoteld wordt zoals in het eerste hoofdstuk, daar ontbreekt het in de rest van het boek grotendeels aan. Ook de term psychologische thriller is mede hierdoor naar mijn idee niet helemaal terecht, en ik vind het lastig te beoordelen in welke categorie ik hem wel in zou delen.
Hoofdpersoon Denise komt het meest overtuigend over. Bij de andere personages had ik zo nu en dan wel eens mijn twijfels en sommige dingen in het boek vond ik een beetje té of net iets te ongeloofwaardig. Zo kon ook de finale mij niet helemaal bekoren en kwam bij mij in tegenstelling tot de rest van het boek (waar sommige stukken wat té uitgebreid zijn) ietwat afgeraffeld over.

Zoals eerder gezegd heeft Ronald zeker de potentie dat hij kan schrijven en als hij aan de genoemde punten nog wat meer aandacht besteed dan verwacht ik dat het tweede boek zeker een topper gaat worden!

★★★