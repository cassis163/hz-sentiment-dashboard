'Dwaalspoor'van Caleb Roehrig speelt zich af in één nacht. Je zou dat bijna niet zeggen met de vele gebeurtenissen die voorbij komen, maar de donkere, nachtelijke setting en de urgentie zorgen ervoor dat je het boek liever niet weglegt.

Het boek begint met ons hoofdpersonage Rufus die plotseling op een feestje oog in oog komt te staan met zijn ex-vriendje, Sebastian. Die ene schok wordt algauw opgevolgd door een andere wanneer hij wordt gebeld door zijn halfzus, April, die hem smeekt haar te helpen. Samen met Sebastian gaat Rufus naar haar toe en vindt haar in een verlaten vakantiehuis doordrenkt van het bloed en met een mes in haar hand. NAast haar ligt het lichaam van haar vriendje, Fox.

April beweert de moord niet te hebben gepleegd, en vanaf dat moment begint de situatie pas echt door te dringen met Rufus. De manier waarop en waarom hij samen met Sebastian probeert te onderzoeken wie de moordenaar is moet je met een korreltje zout nemen. Twee tieners die een moord onderzoeken en niet naar de politie kunnen is misschien niet de sterkste onderbouwing voor een thriller, maar dit boek maakt dat op veel vlakken goed door de spanning.

Samen met Rufus en Sebastian puzzel je over het mysterie, maar pas bij de ontknoping zal je begrijpen waarom die ene persoon de dader is en hoe hij of zij dat voor elkaar heeft gekregen. Deze ontknoping is vrij melodramatisch, maar dat is bij de meeste (YA)-thrillers wel de norm geworden en maakt het nou nét even wat spannender dan een vlekkeloze arrestatie.

Al met al is de plot misschien niet het sterkste, maar Roehrig is er toch in geslaagd om een spannend verhaal neer te zetten dat moeilijk weg te leggen is. Ik heb genoten van het lezen en vond het leuker dan ik aanvankelijk had ingeschat. Niet iedereen zal evenveel geduld hebben met de flinterdunne plot, maar al met al is het zeker een vermakelijk boek.