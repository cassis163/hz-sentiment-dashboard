Bij het zien van de schitterende cover krijg je een idee dat je een verhaal uit een heel ver verleden gaat lezen en dat is ook zo.
Het verhaal is op een vertellende manier geschreven waardoor je het gevoel hebt dat de auteur je het verhaal vertelt. Aan het begin laat hij weten dat je dat ook zo moet lezen, alsof iemand jou een verhaal vertelt en dat is gelukt. Het boek leest dan ook vlot weg.
Het boek is opgedeeld in 20 hoofdstukken met elk een passende hoofdstuktitel zodat je een idee hebt waar het betreffende hoofstuk over kan gaan. In het begin laat de auteur weten hoe waarom hij dit verhaal heeft geschreven, hoe hij dat gedaan heeft, waar het verhaal zich afspeelt en legt hij de aanduiding katharen uit. Ook vertelt hij waarom hij voor deze cover heeft gekozen. Om enigszins een beeld van de plaatsen, die in dit boek genoemd worden, te krijgen, is er een overzichtskaart geplaatst, waardoor je een goed beeld van de ligging hebt.
Je krijgt een goed beeld van hoe men in de 13e eeuw leefde, hoe de boerderijen en huizen in die tijd eruit zagen, hoe men vroeger gekleed ging. Je komt erachter dat vluchten voor een beter, veiliger leven van alle tijden is, dat het niet iets van de laatste jaren is, maar dat men dat vroeger ook al deed. Dat men vroeger ook al soms het eigen geloof voor zich hield voor de eigen veiligheid, om te overleven.
Je leeft met de hoofdpersonen mee, je voelt de angst, de twijfel, het verdriet, maar ook de vreugde om leuke gebeurtenissen als een geboorte van een kind. Je hebt het gevoel dat je erbij bent en baalt dan ook als het boek uit is, maar je kan tegelijkertijd niet wachten op het volgende deel, omdat je benieuwd bent hoe het met bepaalde personen verder gaat.
Het is een verhaal van zoeken naar een veilige plek om te leven, over het kathaarse geloof, hoop en vertrouwen in het geloof houden, maar ook de altijd aanwezige angst voor kruisvaarders en van twijfel over wat je het beste kan doen; vluchten of blijven met alle gevolgen van dien.
Kortom, als je van historische verhalen houdt, dan is dit boek zeker een aanrader. De auteur heeft zich heel erg goed ingeleefd in de hoofdpersonen uit de 13e eeuw.

Lees verder op https://surfingann.blogspot.nl/2018/01/mijn-land-van-herkomst-cm-van-der-mast.html.