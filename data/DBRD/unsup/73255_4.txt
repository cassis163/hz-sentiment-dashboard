Theo, Wade en Griffin vormen al vanaf hun jonge jaren een hechte vriendengroep. Theo en Griffin worden verliefd en maken samen hun eerste dingen als stel mee. Als Theo voor studie naar Californië gaat, is afstand een flinke belemmering en besluit Griffin de relatie te verbreken. In Californië wordt Theo verliefd op Jackson. Dit geeft struggles in de overgebleven vriendschap. Met hun emoties in een rollercoaster, bereikt op een dag Griffin het nieuws dat Theo verdronken is. Zijn wereld vergaat. Door de overflow aan liefde voor Theo, hebben Jackson en hij elkaar nooit een eerlijke kans gegeven en dit zorgt voor een ongemakkelijke situatie op de begrafenis. Beide jongens houden nog ontzettend veel van hun overleden ex, maar er staan veel demonen op het pad naar rouw, acceptatie en herstel. Langzaam merken ze dat ze elkaar goed zouden kunnen helpen bij dit proces.

Nadat ik eerder They Both Die at the End van Silvera las en het boek met een teleurgesteld gevoel dichtsloeg, dacht ik dat zijn stijl mij gewoon niet zo lag. Toch werd ik steeds nieuwsgieriger naar History is all you left me en gelukkig kan ik zeggen dat dit boek me veel meer deed.

Silvera zet echt een goed boek neer, wat vooral aan de uitdieping van de personages ligt. Wisselend lezen we over verleden en heden en stapje voor stapje krijgen we te weten wat ze voor elkaar betekenden én betekenen. Homoseksualiteit wordt erg open besproken en zonder vulgair te worden, geeft dit een mooie kijk op de liefde tussen jonge mensen.

'We were something, but history isn't enough to keep something alive forever.'

Het boek reflecteert op jezelf, want heb jij weleens teveel of te lang waarde aan iemand gehecht? De oprechte en rauwe schrijfstijl neemt je mee een verhaal in wat een goede onderliggende boodschap heeft. Het is aandoenlijk en schattig maar tegelijkertijd ook hard en rauw. Tijdens het lezen zullen je gedachtes zeker een aantal keer afdwalen en je eigen leven nalopen. Laat jij ook een blijvende indruk achter als je plotsklaps wegvalt? Prachtig boek.