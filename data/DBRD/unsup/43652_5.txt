Samantha Moore is 23 jaar en had al vele pleeggezinnen versleten voordat ze in Grace House terecht kwam, een tehuis voor jongeren. Ze leeft een teruggetrokken bestaan en gaat volledig op in de wereld van haar favoriete Jane Austen-romans. Studeren heeft ze opgegeven en ze werkt bij de Starbucks en de plaatselijke bibliotheek. Totdat ze door een stichting een studiebeurs krijgt aangeboden. Samantha weet niet wat haar overkomt en de onzekerheid slaat toe. De enige voorwaarde van de beurs is dat ze de mysterieuze eigenaar van de stichting, Mr. Knightley, brieven schrijft over de voortgang van haar studie.

Door deze studie wordt Sam gedwongen om uit haar schulp te kruipen. Ze moet lessen gaan volgen, vriendschappen gaan sluiten en uit haar comfortzone stappen.

Katherine Reay heeft al meerdere romans op haar naam staan en Geachte Mr. Knightley is als eerste in het Nederlands vertaald. In Amerika heeft deze roman al meerdere prijzen gewonnen. Een auteur om in de gaten te houden dus! Geachte Mr. Knightley is een briefroman. Sam schrijft brieven aan Mr. Knightley om hem van haar leven op de hoogte te houden. Hierdoor krijg je het idee alsof je een dagboek aan het lezen bent. De dialogen die zijn opgenomen in de brieven maken het verhaal echter nog interessanter en dynamischer.

Samantha heeft altijd troost kunnen vinden in boeken en in het speciaal in de boeken van Jane Austen. De verwijzingen naar deze en andere titels zijn dan ook erg leuk en zorgen voor nieuwe leesinspiratie. Ook als je niet bekend bent met de boeken van Jane Austen kun je het verhaal goed volgen. Samantha wordt door haar nieuwe studie gedwongen om uit haar boekenwereldje te stappen en als lezer maak je samen met haar een enorme ontwikkeling door. Reay heeft met Samantha een geloofwaardig en bijzonder personage neergezet waar je alleen maar bewondering voor kunt hebben.

Door middel van de personages stelt Reay ook grote maatschappelijke problemen aan de orde zoals het pleegoudersysteem in Amerika. Ze gebruikt daar niet alleen Sam voor maar ook het personeel en andere bewoners van Grace House. Dat de situatie vaak zo traumatiserend is voor een kind, komt in dit boek naar voren en is hartverscheurend.

Het kunnen aangaan van relaties is het hoofdthema. Sam moet verbinding maken met andere mensen, ook al neemt ze daarmee het risico om gekwetst te worden. Je ziet haar groeien in haar relaties met haar vriendinnen op de universiteit, ze ontwikkelt een bijzondere band met een Kyle in Grace House en ze ontmoet Alex.

Geachte Mr. Knighley is een bijzonder mooi maar realistisch verhaal. Ondanks de meevaller van haar studiebeurs, moet Sam nog steeds voor alles keihard vechten en komt niets haar aanwaaien. Sam is zo’n personage die je in hart sluit en Geachte Mr. Knightley is zo’n verhaal dat iedereen moet lezen.