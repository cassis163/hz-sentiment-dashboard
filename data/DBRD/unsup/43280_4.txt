"You can’t always get what you want…"

De zevenenveertigjarige Almeerse Bea Versluis is werkzaam als leerkracht in het basisonderwijs en kijkt zoals ieder jaar enorm uit naar de Kerstvakantie. Dit jaar kan de tijd haar niet snel genoeg gaan, ze is uitgeput en staat op instorten. Op Sinterklaasavond heeft ze een traumatische gebeurtenis meegemaakt, die haar kijk op het leven definitief veranderd heeft.
Haar leven staat al jaren in teken van haar chronisch zieke echtgenoot Egbert. Hij heeft Diabetes Type 1 en heeft met regelmaat last van stemmingswisselingen en driftbuien als gevolg van hypo’s. Haar zorg wordt niet gewaardeerd en is een vanzelfsprekendheid geworden.

"Hij zou deze mooie vrouw een onvergetelijke kerst bezorgen."

Wanneer Sicco Baak, Egbert’s neef, haar uitnodigt om de Kerstdagen in alle gezelligheid met hem en zijn familie door te brengen, twijfelt ze geen moment en besluit nu eens voor zichzelf te kiezen. Aangezien Egbert niks met zijn familie te maken wil hebben, vertrekt Bea alleen naar haar schoonfamilie, die ze nog nooit ontmoet heeft, in het hoge Noorden.
Het wordt een ontmoeting om nooit meer te vergeten…

"Een stadsmeisje. Verdwaald in het grote donker woud."

Onderweg naar Groningen komt ze in een zware sneeuwstorm terecht, tot overmaat van ramp begeeft haar Mini Cooper het en strand ze in The Middle of Nowhere tot haar enkels in de sneeuw. De ANWB die zou komen laat lang op zich wachten en net wanneer de angst toeslaat om als ijsblokje te eindigen wordt ze toch gered. De benzinetank van haar auto is stuk en moet gerepareerd worden en zo beland Bea bij garage Atema, waar Sicco haar ophaalt en meeneemt naar De Heerd, de oude boerderij van de familie.

"Ik weet maar al te goed dat er dingen zijn gebeurd die het daglicht niet kunnen verdragen, maar ik zweer je dat ik meer weet dan jij denkt. Wacht maar tot ik ga praten dan zijn de rapen gaar!"

Niet iedereen is blij met haar komst, er hangt een grimmige sfeer, Bea voelt zich niet welkom. Bepaalde mensen zien haar liever gaan dan komen. Wat een gezellige tijd had moeten worden, mond uit in pesterijen en getreiter.
De zeer complexe familie draagt een duister familiegeheim met zich mee, waarvoor men over lijken gaat.
Ondertussen zit Bea gevangen in het verlaten oord en wordt door voordurend slaapgebrek steeds vermoeider.

"Een beklemmend gevoel bekroop haar. Waar was ze terechtgekomen?"

"Hoe lang houden geheimen stand?"

Zal Bea het goedbewaarde familiegeheim weten te ontrafelen? Of had zij het verleden beter kunnen laten rusten?

We kennen Jet van Vuuren van haar Zomerse thrillers, dit keer heeft Jet een uitstapje gemaakt naar een Winters decor, een heuse echte Winter thriller is het resultaat geworden. Een uitstapje wat mij wel goed bevallen is moet ik zeggen.
In de thrillers van Jet van Vuuren staat zoals altijd een vrouw centraal, zo ook in Wintergast. De vrouwen in haar thrillers zijn een tikkeltje verknipt en moordlustig, maar zullen toch voor velen herkenbaar zijn.
Jet van Vuuren heeft met Wintergast wederom een heerlijk vakantieboek afgeleverd, het leent zich uitstekend om met dit koude gure weer (bij voorkeur mét sneeuw), lekker onderuitgezakt op de bank met een heerlijk kopje warme thee te lezen.

Wintergast is opgedeeld in 106 korte hoofdstukken geschreven in wisselend perspectief, voornamelijk vanuit hoofdpersonage Bea en de zussen Grietje en Trijn. De hoofdstukken vanuit Grietje en Trijn kenmerken zich door een ander lettertype.
De cover van het boek is mooi en past perfect in dit Winterse verhaal. De titel is toepasselijk, zo ook de tekst op de achterkant van het boek.
Wintergast is een lekker dik boek van 352 pagina’s, maar door de fijne vlotte schrijfstijl van Jet van Vuuren vlieg je door de pagina’s heen en heb je het boek in no time uit.
In het begin moest ik even wennen en in het verhaal komen door de vele personages die het boek rijk is, maar daar heeft Jet iets op verzonnen, voorin zit een handig overzicht van de familiestamboom en voor ik het wist zat ik lekker in het verhaal.
Naast vlot en fijn is de schrijfstijl ook heel beschrijvend, je ziet bepaalde dingen zo voor je. Het is maar goed dat het een leesboek is en geen geurboek, ik kreeg regelmatig rillingen bij bepaalde omschrijvingen. Jet beschikt over een rijke fantasie.
De karakters zijn goed uitgewerkt, ze zouden zo uit het boek gestapt kunnen komen. Gelukkig maar dat het niet mogelijk is, brrr, stel je voor dat Opoe opeens naar buiten kwam.
Ik vond Wintergast niet heel erg spannend, daarvoor heb ik denk ik al teveel thrillers gelezen, maar ik heb genoten van het verhaal en heb een aantal heerlijke leesuren beleeft. Het boek bevat humor, de stukken met het gekibbel van de oude zussen vond ik erg vermakelijk, spanning en romantiek.
Ik keek telkens uit naar de stukjes van de gezusters Oosterhuis.
Langzaam aan kom je als lezer steeds iets meer te weten over de duistere Groningse familie.
Wintergast heeft een verrassend einde wat ik niet zag aankomen. Door dit verrassende einde krijgt het verhaal gelijk een heel andere twist. Super.

Wintergast, humor, spanning, romantiek en een duister familiegeheim, een heerlijke Winterse vakantie thriller, aanrader!