Fascinerend waargebeurd verhaal

5 april 2016

Wat een verschrikkelijk interessant boek is dit. Vanaf het begin zit je in het levensverhaal van Joseph Silvester, die nadat hij van Saint Lucia (Amerika), via allerlei omzwervingen in Nederland is komen wonen, de naam “Menthol” krijgt en deze op allerlei wijze uitdraagt. Hij begon met de verkoop van tandpasta, Babajana Menthol, die zoals hij zelf zegt, het geheim is van het zwarte ras waardoor zijn eigen tanden spierwit zijn geworden. Ja, Joseph is een échte zwarte man zoals hij zelf zegt.
In de tijd voor de oorlog toen hij in Nederland kwam, was tandhygiëne hier nog niet erg ingeburgerd. Hij wist op allerlei markten met zijn charme en geweldige lach, vele mensen te imponeren en zijn tandpasta had gretig aftrek. Hij werd een herkenbaar figuur met zijn nette pak, hoge hoed en wandelstok met blinkende knop.

Hij werd verliefd op het mooiste meisje van Hengelo en zijn liefde voor haar, zijn “Roosje”, was wederzijds. Het was in die tijd heel apart. Een zwarte man met een blanke vrouw. Maar de liefde voor elkaar overwon alles. Zelfs tijdens de oorlog waarin het niet gemakkelijk was voor beiden.
De auteur heeft veel informatie bij vrienden en familie van het echtpaar Silverster ingewonnen en dat is te merken. Elk detail is voortreffelijk uitgewerkt en de véle foto’s maken het verhaal tot een geweldig interessant familieverhaal van begin tot eind. Bij elke foto behoort een vermelding die achterin het boek
te vinden zijn, waar het een en ander betrekking op heeft. Ook dit is héél apart. Ik heb véél bewondering voor de auteur Frank Krake hoe hij het boek zó heeft weten te schrijven dat je het moeilijk weg kunt leggen. Ook de cover werkt aanstekelijk. Erg mooi.
Ik zou zo nog uren kunnen doorgaan maar wil niet alles verklappen.
Ik heb dit boek vóór mogen lezen van Not Just Any Book en kan het iedereen aanraden. Geweldig.