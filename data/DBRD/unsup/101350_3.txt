Ben je ook zo dol op She’s the Man? En heb je ook Pride and Prejudice al ontelbaar vaak gelezen? Dan is Het balseizoen van Jonah Lisa Dyer en Stephen Dyer iets voor jou! De auteurs werken al twintig jaar samen en hebben meerdere films geproduceerd. Het balseizoen is hun debuutroman. Fun fact: Stephen Dyer is gedeeltelijk opgegroeid in Nederland.  

Deze Young Adult-roman over voetbalmeisje goes debutante Megan is niet erg origineel, maar wel vermakelijk. Megan houdt van voetballen: het is haar lust en haar leven. Helaas heeft haar moeder andere plannen: Megan en haar tweelingzus Julia worden opgegeven als debutante voor het balseizoen in Texas. Megan vindt er geen bal aan, maar ze moet wel. Ze zet zichzelf regelmatig voor schut en op een gegeven moment is ze zo ver gegaan dat ze het risico loopt om eruit getrapt te worden.  

De plot is niet erg bijzonder, het is een vrij standaard meidenverhaal. Waar het verhaal begint als een soort She’s the Man, eindigt het als Pride and Prejudice. Het is jammer dat de auteurs niet meer originele factoren hebben ingebracht, maar als een moderne adaptatie van de bekendste Jane Austen-roman is het een geslaagd boek.  

Het balseizoen leest wel erg lekker weg. De dialogen wisselen af met prachtige beschrijvingen, zoals van de feesten die georganiseerd worden. Deze worden erg beeldend beschreven, het is net alsof je er zelf bij bent. Een voorbeeld is van het feest van Abby:
Het voetballen en debutante zijn gaat Megan goed af, het is moeilijk om alle ballen hoog te houden maar ze weet toch de balans te vinden. Deze combinatie zorgt ervoor dat het boek niet te zoetsappig wordt. Ook belangrijkere problemen dan welke schoenen bij je jurk passen komen aan bod, waardoor Het balseizoen niet te oppervlakkig is.  

Ondanks dat de karakters een beetje standaard zijn, worden ze wel erg goed geschetst. Megan is meer dan het standaard voetbalmeisje, haar zus Julia is het slimme en knappe zusje dat ze benijdt, Megans vader is een echte cowboy die trots is op zijn roots en houdt van zijn vee, et cetera. Toch weten Jonah Lisa Dyer en Stephen Dyer het interessant te houden. De humoristische en nuchtere kijk van Megan op het debutantenbal is verfrissend.  

Andrew is de moderne variant van Mr. Darcy: arrogant, groot ego en rijk. Megan vindt hem meteen interessant, maar nadat ze hem hoort roddelen over haar en haar zus Julia verandert ze van mening. Megan vindt hem maar een bal gehakt, tot blijkt dat ook hij een andere kant heeft.  

Ondanks dat Het balseizoen erg standaard is qua plot en karakters, is het een heerlijk boek om even te lezen. Het balletje kan raar rollen, want het blijkt dat niet Megan, maar een andere debutante zich in de problemen werkt. Hierdoor weet het boek toch nog even te verrassen.