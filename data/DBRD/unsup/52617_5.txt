In ‘De grens’ volgen we verschillende personages die zich allemaal bevinden op hun eigen grens. Het flinterdunne lijntje tussen leven en dood, lust en liefde, doorgaan of stoppen. Anja is ernstig depressief en onderneemt een wanhopige poging om een einde aan haar leven te maken met een overdosis antidepressiva. Haar man lijdt aan alzheimer en hij heeft haar gevraagd om hem te euthanaseren als hij de grens van het bewustzijn voorbij is. Haar zus Marita, die arts is, vindt dit zo onethisch dat zij probeert om Anja hiervan te weerhouden.
Tegelijkertijd volgen we de 16-jarige Mari die worstelt met haar puberteit en radeloos op zoek gaat naar liefde. Julian, haar leraar Fins, voelt zich sterk aangetrokken tot Mari. Hij verleidt haar en misbruikt haar. Haar moeder ontdekt dit, maar Mari vraagt haar moeder om hier vooral met niemand over te praten. Mari is in de veronderstelling dat hij van haar houdt, maar voor Julian is het een onbedwingbare lust. Wanneer het tot Mari doordringt dat er van liefde helemaal geen sprake is, besluit ze om een einde aan haar leven te maken. Wanneer ze naar de rivier gaat om zichzelf te verdrinken ziet ze dat Anni, het dochtertje van Julian, in het water valt en dreigt te verdrinken. Mari redt haar en voorkomt hiermee ook haar eigen suïcidepoging. Eenmaal thuis wordt ze door haar moeder liefdevol getroost en Mari laat zich graag troosten door haar moeder, die belooft niets te zullen zeggen over het misbruik door Julian.