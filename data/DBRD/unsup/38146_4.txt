Liselotte Roll is een Zweeds journaliste die met 'Tredje graden' haar debuut afgeleverd heeft. De Nederlandse vertaling zou eerst vorig jaar verschijnen onder de naam 'Derdegraads', maar uiteindelijk is het boek pas deze week op de markt gebracht als 'Bittere zonde'.

Inspecteur van dienst in dit boek is Magnus Kalo. Hij wordt geconfronteerd met de uiterst gruwelijke moord op Erik Berggren. Via zijn vader verzeilen we in het Argentinië ten tijde van de junta. Ligt daar de aanleiding van de moord ? Of spelen er andere factoren ? Wat volgt zijn meer verschrikkelijke moorden. Ook Magnus en zijn gezin komen niet helemaal ongeschonden uit de strijd.

'Bittere zonde' leest enorm vlot. Het boek is opgebouwd uit 8 delen, een proloog en een epiloog, allemaal samen goed voor 135 korte hoofdstukken. Dit is een opbouw waar ik van hou, overzichtelijk en gestructureerd. Halverwege is het boek eventjes minder boeiend, maar dat wordt ruimschoots goedgemaakt door een spannende finale. Het boek krijgt vier sterren van mij.

Eventjes vermelden dat ik de originele versie 'Tredje graden' gelezen heb, dus ik kan geen uitspraken doen over de Nederlandse vertaling. Vertaalster Renée Vink is mij onbekend.

Liselotte Roll is niet van plan om Magnus Kalo na dit eerste boek al meteen met pensioen te sturen. De Zweden mochten vorig jaar al kennismaken met deel twee in de reeks 'Ole dole död'. Benieuwd hoe deze titel vertaald gaat worden, mocht de uitgever besluiten verder te gaan met Liselotte Roll.