Angstaanjagende gebeurtenissen in het dorpje Zuidbaai vragen, nee, schreeuwen om een held die het gevaar kan afwenden. De bewoners steken hun kop in het zand, maar vijf kinderen snappen de ernst van de situatie. Als het oude kasteel op de heuvel wordt afgebroken en er op die plek een bibliotheek wordt gebouwd, richten Luca, Sander, Melanie, Roy en Valerie de Bieb-bende op. Ze sluiten een verbond om de Hemelrijders te bevrijden, al is het met gevaar voor eigen leven. Niet iedereen is even blij met dit besluit. De ouders van de kinderen verbieden de kinderen zich er mee te bemoeien en de bibliothecaresse Angelique van Voort werkt hun stelselmatig tegen. In een meeslepende race tegen de klok moeten de kinderen het beste uit zichzelf halen om de Man met de Bijl op afstand te houden.
Debuterend schrijver Michael Reefs spreekt de taal van zijn lezers. Moeiteloos verplaatst hij zich in de belevingswereld van zijn doelgroep en sleurt ze mee in een wervelend avontuur vol spanning en mysterie. Reefs houdt de vaart er goed in en aan het einde van de hoofdstukken kun je via het inscannen van de QR codes ook nog extra informatie krijgen of op het forum discussiÃ«ren met medelezers. Voeg daarbij de gratis app en de prachtige boektrailer en je hebt een multimediabeleving waar geen ontsnappen aan is. En dat is maar goed ook, want de wereld van de Bieb-bende is veel te leuk: Daar wil je helemaal niet uit ontsnappen!