Julie Van Den Kerchove, vooral bekend van haar blog Julie’s lifestyle en haar vegan levensstijl, slaat met het ketoplan een nieuwe (zij)weg in. Om gezondheidsredenen stapte ze zelf af van de 100% vegan-lifestyle en ze merkte dat een ketogeen dieet haar meer energie bezorgde. In dit boek legt ze stap voor stap uit hoe de lezer de omschakeling kan maken naar een keto-lifestyle en om de daad bij het woord te voegen staan er ook heel wat recepten in.

Dankzij de uitgebreide inleiding krijgt de lezer een stevige theoretische basis mee: welke invloed kan suiker eten op je hormonen hebben, wat is ketose precies, welke voordelen heeft deze manier van eten, etc.

Daarna komt een praktischer deel: wat je best doet als je intensief sport en dan heel concreet die plannen om zelf aan de slag te gaan. Met ook wat uitleg over intermittent fasting en hoe dit te combineren is met een keto-lifestyle.

De gedegen achtergrondinformatie en het feit dat de schrijfstijl nooit belerend of betuttelend is, maakt van dit boek een mooi naslagwerk én werkboek. Naargelang of je zachtjesaan een ketogeen dieet wil invoeren, een tussenweg kiest of ineens voor de grote ommezwaai gaat, kan je kiezen uit de verschillende plannen die Julie voorlegt. Zonder druk. Echt kiezen wat het beste bij je past.

Ook het feit dat ze meegeeft dat je vooral moet luisteren naar je lichaam, niet naar wat er ‘standaard’ voorgeschreven wordt, en je moet doen waar je je het beste bij voelt (bvb. met betrekking tot de hoeveelheid koolhydraten die je nog wenst op te nemen), maken dat je als lezer wel geprikkeld wordt en nieuwsgierig wordt naar deze manier van koken/leven, maar dat je het echt wel à la carte kan invoeren in je eigen leven zoals het op dit moment voor jou past en op de manier waar je je als persoon het beste bij voelt.

In het boek zijn uiteraard ook een heel aantal recepten opgenomen voor wie onmiddellijk de daad bij het woord wil voegen. Zowel voor het ontbijt, het aperitief, soep, voorgerechten, hoofdgerechten, sauzen, drankjes, zoet… voor elke gelegenheid is wel een keto-recept in het boek te vinden.

American pancakes, zadencrackers, pasta puttanesca, gouden kokosmelk, zelf van donuts bestaat een een keto-versie.

Conclusie: dit boek is heel informatief, prikkelt de nieuwsgierigheid en na de meer theoretische inleiding heb je onmiddellijk zin om eraan te beginnen. De recepten zijn heel gevarieerd, met mooie foto’s. Het hele boek is trouwens erg mooi vormgegeven.

Julie heeft de overstap van raw food chef naar keto-chef met verve gemaakt en zal met dit prachtige boek een heel aantal lezers kunnen overtuigen om een gezonde keto-lifestyle uit te proberen. Echt een aanrader.

(deze recensie verscheen ook op hartvoorboeken.be)