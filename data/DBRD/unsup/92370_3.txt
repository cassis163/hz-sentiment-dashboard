Ik vond dit een leuk boek vanwege het karikaturale, hilarische karakter. Je moet de schrijver absoluut niet serieus nemen en je moet ervoor in de stemming zijn, dan is het boek uitstekend leesbaar. In elk ander geval is het een draak van een boek dat je het best ongelezen aan de kant kunt gooien.
Voortdurend heel herkenbaar, hoewel ook al enigszins gedateerd. De typering van de minister president was trouwens wel helemaal uit de kunst en een grinnik meer dan waard. Het boek is uit 2004 en volgt de toen heersende politiek naadloos. Inmiddels zijn we 5 jaren verder en is het politieke palet veranderd. Heb je helemaal geen politiek idee, dan is het boek denk ik niet aan je besteed.
Het misdaadverhaal in het boek is goed en redelijk spannend uitgewerkt, hoewel ook hier de datering een rol speelt. De hoek waarin je de misdadigers moet zoeken was in 2004 'hot', maar nu nauwelijks meer een item.
Al met al heb ik me met dit boek vermaakt; het leest heel vlot weg en met voldoende inhoud om de leesuren niet als verloren te beschouwen.