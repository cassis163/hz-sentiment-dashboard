De wereld van de ambitieuze succesvolle Duitse politica Annika Schaefer valt in duigen wanneer ontdekt wordt dat ze gelogen heeft over haar verleden. Ze vlucht uit Berlijn naar een vakantiepark aan de Noord-Hollandse kust in Nederland. Een plek waar ze in haar jeugd kwam met haar grootouders. Daar trekt ze zich terug en ontfermt zich over een mishandelde hond, Sam genaamd. Als snel komt ze erachter dat ook hier in Nederland gevaar op de loer licht.

Naast Annika, spelen ook Anna, een oudere getraumatiseerde vrouw, Martin, een 'mislukte' rechercheur, en de hond Sam een centrale rol in het boek. De afwisseling in perspectieven van deze drie hoofdpersonen (Annika, Anna en Martin) maakt het een leuk, veelzijdig boek om te lezen. De historisch en hedendaagse verhaallijnen zijn boeiend en steeds wordt een tipje van de sluier opgelicht, wat het moeilijk maakt om het boek weg te leggen. Wat daarbij helpt is de vlotte stijl waarin het boek is geschreven. Jammer is dat de verhaallijnen niet samenvallen in het plot; de ontknoping staat op zich zelf, is onvoldoende uitgewerkt, mist diepgang en spanning. Dit is Ã©cht een gemiste kans van de auteurs. Er had zoveel meer ingezeten! Helemaal als je weet dat de auteurs zich hebben laten inspireren door een krantenartikel over een frauderende Duitse politica en daar hun fantasie op hebben losgelaten. Wat hoop geeft, is dat de auteurs nog aan het pionieren zijn in het thrillers genre en dat hebben gecombineerd met hun expertise in het genre van historische non-fictie. Hierdoor is de kans groot dat de komende delen van deze misdaadserie beter worden.