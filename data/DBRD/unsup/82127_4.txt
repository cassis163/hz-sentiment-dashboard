Levend aas, geschreven door Katrien Van Effelterre, gaat over de undercover agente Patricia die een zaak over een ontvoering probeert op te lossen. De ontvoerder spreekt vrouwen aan via de datingsite Lovequest. Patricia komt in contact met de ontvoerder via de site en speelt voor levend (lok)aas om de crimineel te kunnen inrekenen.
De personages in het verhaal worden heel mooi uitgewerkt, elk personage heeft een eigen achtergrondverhaal waardoor je vanzelf meer te weten wilt komen. De puzzelstukjes in het boek vallen ook beetje bij beetje in elkaar waardoor de spanning behouden blijft maar het verhaal niet langdradig wordt.
Wat ik persoonlijk ook heel leuk vond aan het boek waren terugkomende details, die je als lezer alerter maken en actief betrekken om mee te zoeken naar de dader. Katrien Van Effelterre heeft veel belang gehecht aan deze details. Ze maken het boek voor een gepassioneerde lezer veel interessanter maar wie deze niet opmerkt kan evenzeer genieten van het verhaal.
Doorheen het verhaal loopt ook een liefdeslijn die enerzijds de spanning opdrijft en de verdachtmakingen vergroot, maar anderzijds ook een leuk extra geven aan het verhaal.
Het boek is dus ook perfect voor de lezer die normaal geen voorkeur geeft aan thrillers.
Maar ook voor de thrillerfans bouwt het boek genoeg spanning op en wordt er voldoende mysterie gezaaid.
Je begint aan alle personages te twijfelen en door de wissels tussen verschillende standpunten van verscheidenen personages wordt je op het verkeerde spoor gezet.
Het taalgebruik en de schrijfstijl van deze auteur is ook zeer goed uitgewerkt, wie oplet kan in de dialogen verschillen ontdekken tussen de verschillende personages.
Katrien Van Effelterre heeft met Levend aas een prachtig werk neergeschreven waarover ik weinig negatiefs kan opmerken het is een prachtig boek waarbij geen vragen onbeantwoord blijven. Een aanrader dus voor iedereen die graag (thrillers) leest.