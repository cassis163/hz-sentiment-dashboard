Voor kinderen vanaf ongeveer acht jaar die graag zelf lezen is het boek Eddie, Belle en Flo zeker een aanrader. Het boek zal ongetwijfeld zowel jongens als meisjes aanspreken. De jonge lezers ontmoeten al lezende Eddie, een leergierige jongen die bij zijn oom woont. Hij heeft een goede vriendin op school die gelukkig altijd naast hem zit in de klas. Op een doodgewone schooldag staat plots de oom van Eddie in de klas, hij komt Eddie halen want hij heeft een heel groot geldbedrag gewonnen. De gewone schooldag is ineens allesbehalve normaal. Nu wil zijn oom direct met Eddie op reis. Eddie is hier in eerste instantie eigenlijk helemaal niet zo blij mee, hij zit veel liever op school om moeilijke sommen te maken.

Inga Mol, de Nederlandse auteur van dit vrolijke verhaal rondom Eddie en zijn vriendinnetje Belle, heeft een leuke schrijfstijl. Ze bewijst over een grote hoeveelheid fantasie te beschikken en heeft een goed gevoel voor humor. Daarnaast weet ze ook een flink portie spanning in het verhaal te brengen waardoor je als lezer niet snel meer zult kunnen stoppen met lezen. Een avontuurlijk verhaal verpakt in een boek met grote letters waardoor het verhaal gemakkelijk leesbaar is. Bovendien is het boek opgeleukt met de grappige illustraties van Beatrijs van Deursen en heeft het een vrolijke harde kaft. Na het lezen blijft er nog een vraag open: wat zou jij doen met 10 miljoen?