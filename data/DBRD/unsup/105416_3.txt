Lekker vegetarisch is een vertaling van Martin Kintrups kookboek Vegetarisch für Faule, oftewel ‘Vegetarisch voor luilakken’, dat in 2012 verschenen is. Uitgeverij SimplifyLife vindt het kennelijk passen bij het SimplifyLife-motto: “Inspireren tot een levensstijl met meer tijd en aandacht voor wat echt belangrijk is. Hierbij gaat het om levenshouding en praktische oplossingen gebaseerd op de principes van vereenvoudiging: kiezen, accepteren, loslaten, aandachtig zijn en je verbinden.” Het verband tussen  kwaliteit van leven en tijdwinst behalen in de keuken ontgaat uw recensent, maar dit kookboek wordt door SimplifyLife “uitermate geschikt geacht voor mensen met weinig tijd die toch een verantwoorde maaltijd  zonder vlees op tafel willen zetten”.
De inhoudsopgave is gerangschikt in de volgorde waarin de recepten voorbijkomen in Lekker vegetarisch: Voor de kleine trek, Moeders keuken, Italiaans, Aziatisch, Grillen, Zoetigheid, Snelle menu’s. De inleidende teksten naar de recepten dragen de titels ‘Eindelijk eens snel aan tafel’ en ‘Om het gemakkelijk te maken’. Het devies is duidelijk: het moet snel zijn, het moet makkelijk zijn en om dat te bereiken gebruik je halfklare of kant-en-klare producten.
De gerechten op de afbeeldingen zien er goed uit. Onpraktisch is, dat de benodigde ingrediënten in veel gevallen in de recepttekst staat, weliswaar met vette letters, en niet als boodschappenlijstje boven het recept. Bijna alle recepten zijn voor 2 personen, enkele zijn echter voor 4 personen. Dat het boek niet opengeslagen blijft liggen is evenmin handig.

Zuurkoolschotel met gerookte tofoe
150 g gerookte tofoe
1 el olie
400 g in de schil gekookte vastkokende aardappelen (van de vorige dag)
1 pot of blik zuurkool (400 g)
2 tl suiker
50 g slagroom
peper | zout
100 g milde blauwschimmelkaas of bergkaas
2 el boter, plus extra om in te vetten

1. Verwarm de oven voor op 200 graden (hetelucht 180°C). Vet 2 eenpersoonsvormen (Ø ca. 14 cm) in. Snijd de tofoe in blokjes. Verhit de olie in een pan en bak de tofoe rondom lichtbruin. Pel de aardappelen en snijd ze in plakjes.
2. Meng de tofoe met de aardappelen en zuurkool en roer de suiker en slagroom erdoor. Breng het mengsel op smaak met zout en peper en verdeel het over de 2 vormen. Bak ze ca. 10 minuten in het midden van de oven.
3. Snijd dan de kaas in stukjes, verdeel  deze over het zuurkoolmengsel en druk licht aan. Verdeel de boter er in stukjes over en bak de vormen nog 6-8 minuten. Neem ze uit de oven, laat ze kort afkoelen en serveer het gerecht in de vorm.

De bereiding van dit gerecht is typerend voor Lekker vegetarisch: simpel. Wie een beetje ervaring heeft met koken heeft er geen recept voor nodig. Anderzijds, als je niet gewend bent vegetarisch te koken kan dit kookboek je op weg helpen en inspireren.
Het merendeel van de in Lekker vegetarisch gebruikte ingrediënten is goed verkrijgbaar, de gerookte tofoe die in mijn gerecht moest, bleek echter een drama. In verschillende grote dorpen in mijn omgeving is dat niet te koop; uiteindelijk heb ik het in een natuursupermarkt gevonden, dat het gekruid was heb ik op de koop toe genomen. Vanwege de gekruide tofoe heb ik zout en peper weggelaten uit het recept. Ook weggelaten: de suiker – want overbodig; de boter bovenop – want overbodig (alleen Castello Blue is romig genoeg); de ovenschaal niet ingevet - want overbodig (mengsel is vet genoeg). Ik heb het gerecht in één schaal gemaakt en de eerste baktijd met vijf minuten verlengd.
Lekker vegetarisch doet zijn naam eer aan, want de zuurkoolschotel is lekker en vegetarisch. En gemakkelijk, maar niet snel: tofoe snijden, tofoe bakken met de zuurkool (goed losmaken of kleiner snijden) en aardappelplakjes, overdoen in ovenschaal, 15 minuten in de oven, kaas erover brokkelen en dan nog  8 minuten in de oven. Niet te doen in de aangegeven bereidingstijd van 15 minuten + 18 minuten bakken. De zuurkoolschotel is in de smaak gevallen en voor herhaling vatbaar.