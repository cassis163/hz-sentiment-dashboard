Een wereld waar enkel jongeren en ouderen (denk 100+) wonen, omdat alle inwoners tussen de 20 en 60 vermoord zijn. Klinkt ongeloofwaardig? Callie ondervindt het in levende lijve in het boek Starters van Lissa Price.

Korte inhoud
We bevinden ons in Amerika, net na een Sporenaanval. Door deze aanval zijn alle mensen tussen de 20 en 60 omgekomen en bestaat de wereld enkel nog uit jongeren (Starters) en ouderen (Enders). Deze laatste groep is de grootste, waardoor zij alle macht genomen hebben. Starters hebben maar weinig rechten en al helemaal geen rechten wanneer ze geen familie meer hebben. Callie en haar broertje Tyler behoren tot die ongelukkige groep. Ze moeten, samen met hun vriend Michael, telkens van het ene kraakpand naar het andere verhuizen en vuilnisbakken doorzoeken om voedsel te vinden. Tyler is dan ook nog eens ernstig ziek, waardoor Callie besluit dat ze ergens dringend geld moet verdienen. Ze gaat naar TopBestemmingen, beter bekend als de bodybank, en besluit haar lichaam te verhuren aan Enders die nog eens willen genieten van de vele mogelijkheden van een jong lichaam. Bij Callie gaat dit mis en ze krijgt een huurder die wraak wilt nemen op het systeem. Callie wil er in het begin alles aan doen om dit tegen te gaan, maar stilaan komt ze achter de waarheid…

Vlot om te lezen
Het boek leest ongelofelijk vlot en je wordt onmiddellijk in het verhaal opgeslorpt. Je vliegt als het ware door het verhaal. Dit komt waarschijnlijk ook deels door de korte zinnen en het grote lettertype, waardoor het misschien wat kinderlijk kan overkomen. Maar ook de schrijfstijl van Lissa Price heeft invloed op het vlot lezen van het boek, doordat ze alles duidelijk omschrijft zie je het verhaal al meteen als een filmversie.

Callie, een typisch tienermeisje
Het karakter van Callie is enorm geloofwaardig neergezet. Door de oorlog heeft ze heel veel meegemaakt, maar je voelt de strijdlust van haar, om haar broertje te blijven beschermen. Daarnaast blijft het natuurlijk wel een typisch tienermeisje, die zich druk kan maken om typische tienermeisjes-dingen, voornamelijk jongens dan.

Spanning tot op het einde
De spanning blijft tot op de laatste pagina, waar deze zelfs nog een climax bereikt, waardoor het moeilijk is om niet meteen aan het vervolgverhaal te beginnen. Je wilt er haast meteen grijpen naar het tweede boek en zo te weten komen hoe alles nu zal aflopen voor Callie, haar jongere broertje en Michael.

Het uiterlijk
Het uitzicht van het boek is op zich al mooi om te zien staan in je boekenkast. Door middel van een kalkblaadje krijg je als het ware een tweede dimensie. Leuk is ook dat beide delen het omgekeerde zijn van elkaar. Eénmaal staat op de harde kaft het gezicht en de tekst op het kalkblad en bij het tweede boek (Enders) is dit dan net het omgekeerde.

Algemeen besluit
Starters is al een streling voor het oog om te zien, maar ook om te lezen. Je wordt meteen in het verhaal gezogen en het is moeilijk om het boek weg te leggen. Ook al bevind je je in een bizarre wereld, toch wordt het verhaal zo geloofwaardig mogelijk verteld. Het enige minpuntje is misschien dat het soms wat té kinderlijk geschreven is, maar dat is dan ook alles.

Positief:
- Het uitzicht van het boek zelf
- Spanning blijft
- Geloofwaardig hoofdpersonage
- Leest vlot

Negatief:
- Soms wat te kinderlijk geschreven