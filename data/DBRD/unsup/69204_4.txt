In 2010 werd bij toeval in een opslagplaats van tweedehandsspullen in Nice een exemplaar van het boek Niets om het hoofd op neer te leggen gevonden. De ontdekker had geen idee wie de schrijfster was en kende het boek niet, maar zag toch het belang van het boek in. In 2015 volgde een heruitgave van dit boek.

Het boek vertelt het waargebeurde verhaal van Frymeta Frenkel, geboren in 1889, Poolse met joodse roots. Ze is ambitieus en opent in 1921 samne met haar man een boekhandel in Berlijn. Ze heeft vooral Franse boeken, tijdschriften en kranten. Naargelang de jaren vorderen, verandert de sfeer. Bepaalde boeken komen op een lijst en mogen niet meer verkocht worden. Nadien volgen de tijdschriften en de kranten. Ze ziet hoe joden worden getreiterd, maar blijft zelf nog wel buiten schot. Tot ze op een dag niet anders kan dan naar Frankrijk te vluchten. Tijdens een razzia wordt haar man opgepakt en naar een concentratiekamp gestuurd waar hij overlijdt. Zelf moet ze onderduiken en ze doet verschillende pogingen om naar Zwitserland te gaan, maar ze wrodt opgepakt. Haar derde poging is de goede. Wanneer ze in Zwitserland aangekomen is, schrijft ze het boek Niets om het hoofd op neer te leggen dat voor het eerst in 1945 uitgegeven wordt.
In 1979 overlijdt ze in Nice.

Het idee dat dit boekje van onder het stof gehaald is en opnieuw uitgegeven, samen met het onderwerp maken dit toch wel een uniek boekje. Bovendien bevat het boek documenten om haar vlucht en het schrijven van het boek te staven.

Een ander soort boek over de oorlog. Geen ellende uit een concentratiekamp, gewoon de ellende van een buitenlander die moet onderduiken, hoe ze moet leven, haar vluchtpogingen, maar ook het goede in de mensen die haar helpen, zelfs van sommige politieagenten of douaniers.