Patricia Rodiers is undercoveragente bij de Federale Gerechtelijke Politie, waar ze onderzoek doet naar de datingsite Lovequest. Na een date te hebben gehad met een man via deze site zijn er een aantal vrouwen verdwenen en is er zelfs al één vrouw dood teruggevonden. Patricia fungeert als lokaas- levend aas- en heeft via een nepprofiel een afspraak gemaakt met een mogelijke verdachte. Dit verloopt niet helemaal als verwacht en wanneer er vervolgens nog een vrouw verdwijnt, begint de tijd te dringen en wordt het onderzoek op scherp gezet.

Levend aas is na Vossenspoor de tweede thriller van de Vlaamse auteur Katrien van Effelterre. De lezer volgt de ontwikkelingen voornamelijk vanuit het perspectief van Patricia, maar dit wordt regelmatig afgewisseld met dat van de dader. Bij beide personages is er een mooi evenwicht ontstaan tussen de handelingen in het heden en gebeurtenissen uit het verleden. Patricia is een boeiend en goed uitgewerkt karakter. Ze heeft haar man, die ook bij de politie werkte, een aantal jaar geleden verloren tijdens een uit de hand gelopen undercoveroperatie. Met dit verlies en bijkomend schuldgevoel worstelt ze nog elke dag, zodanig dat het ook haar beoordelingsvermogen af en toe beïnvloedt. Haar eenzaamheid wordt met veel gevoel beschreven door de auteur zonder dat dit te langdradig wordt. Dit geldt ook voor de dader; naarmate de plot zich ontvouwt worden zijn motieven steeds inzichtelijker en zelfs begrijpelijk.

Aan spanning ontbreekt het ook zeker niet in Levend aas. De auteur laat de lezer bijna het hele boek lang hinken op twee gedachten en dan zodanig dat er op een gegeven moment niemand meer te vertrouwen lijkt. Dit maakt ook dat je maar door wilt blijven lezen, want de onzekerheid over de identiteit van de dader zorgt ervoor dat je steeds nog maar een hoofdstuk erbij pakt. En het is belangrijk het hoofd erbij te houden om hier niet in verstrikt te raken. De uiteindelijke plot is zowel origineel als actueel en nog geloofwaardig ook.

Uiteindelijk is Levend aas een spannend boek geworden met een verrassende plot en uiterst interessante karakters, geschreven in een prettig leesbare stijl. Het einde doet vermoeden dat de auteur nog niet helemaal klaar is met hoofdpersoon Patricia Rodiers. Laten we het hopen!