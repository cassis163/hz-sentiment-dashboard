Tille Vincent uit Borgerhout is een veelzijdige schrijfster. Haar boeken, voor kinderen en volwassenen, behoren tot verschillende genres. Ze heeft onder andere de meerderheid van de misdaadromans naar de Vlaamse tv-serie 'Code 37' op haar naam staan. Naast schrijfster is ze ook lifestylejournaliste.
In Luxepaardjes  is Henry Matheus een ongebonden freelancejournaliste met een bijzondere naam. Ze zit vaak krap bij kas en is daarom blij wanneer ze wordt ingehuurd door Ruben Natal, het hoofd van een mediaconcern, om zijn biografie te schrijven. Via interviews dicteert de kille Ruben Natal zijn leven. In zijn prachtige villa merkt Henry de bloedmooie Nona De Wit op. Het meisje verdwijnt daarna spoorloos. Aanvankelijk uit nieuwsgierigheid, gaat Henry op zoek naar het meisje. Door een opdracht voor een damesblad komt ze in contact met Marc Stauffer, een beroemde naar de VS geëmigreerde Belgische acteur. Ze verknoeit haar opdracht, maar ze komt erachter dat Marc Stauffer connecties heeft met Ruben Natal. Vervolgens betrekt Henry haar vrienden Victor en Fiona bij de zoektocht. Ze ontdekken dat er in verscheidene landen, waar Ruben Natal productiehuizen heeft, meisjes van de radar verdwenen zijn. Wanneer Ruben Natal haar ontslaat en kort daarna ook Fiona verdwijnt, wordt de speurtocht voor Henry persoonlijk. Zal ze erin slagen haar vriendin en de meisjes terug te vinden?
Luxepaardjes  is het eerste boek van een reeks rond het hoofdpersonage Henry Matheus. Henry (Henriëtta) Matheus, is een jonge journaliste die geniet van haar vrijheid. Ze leeft van opdracht tot opdracht. Tille Vincent zet haar ook als een eersteklas kluns neer. Haar hartsvriendin Fiona is model, niet vies van een lijntje coke, en ondervindt dat ze niet meer dezelfde opdrachten krijgt als haar piepjonge concurrentes. Vincent nuanceert het karakter van Fiona door de persoonlijke tragedie die haar overkomt. Henry's beste vriend Victor, een jurist en communicatieverantwoordelijke, speelt de rol van het stabiele personage in het leven van Henry. Haar gescheiden vader (een universiteitsprofessor) en moeder worden eveneens gedetailleerd beschreven.
Er is ook aandacht voor een vrolijke noot. Door haar onhandigheid lijkt Henry wel een tweede Bridget Jones. De situaties rond Henry's onbeholpenheid zijn hilarisch, en er hadden zeker meer dergelijke momenten in het verhaal mogen zitten. Tille Vincent heeft ervoor gezorgd dat het verhaal wordt aangedreven door de emoties en de stemmingen van Henry. Telkens als Henry een moeilijk moment heeft, onderneemt ze actie waardoor het verhaal weer een stimulans krijgt. Die stijl werkt daarom aanstekelijk; de lezer wil blijven lezen.
De voornaamste verhaallijn in het boek is de queeste van Henry, haar zoektocht naar de verdwenen meisjes en de spoorloze Fiona. Tille Vincent voegt heel wat zijsprongen aan het verhaal toe. Henry's los-vaste relaties met mannen zijn daar een voorbeeld van. De verschillende rode draden (de zoektocht naar de meisjes, Henry's escapades met mannen en haar stemmingswisselingen) lopen naast elkaar. Op het einde komen deze verhaallijnen mooi samen. De betekenis van de titel van het boek, Luxepaardjes, wordt ook pas op het einde duidelijk. Tille Vincent creëert spanning in het boek, onder andere door de opstandigheid van Henry Matheus naar Ruben Natal toe. Het mysterie rond de verdwijningen neemt langzaam maar zeker het verhaal over, en dat krijgt een duistere tint. Luxepaardjes  heeft een mooi afgelijnd slot, dat evenwel een anticlimax is. De spanning van het hele verhaal staat niet in verhouding tot de ontknoping die het krijgt.
Samengevat draait Luxepaardjes  rond een hoofdpersonage met een pittig karakter. Het verhaal is een mysterie, een klassieke zoektocht. Tille Vincent schreef alvast een sterk begin voor deze nieuwe reeks rond Henry Matheus.