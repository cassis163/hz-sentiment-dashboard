Dat ik een fan ben van J.D.Robb’s spannende reeks is geen geheim meer. Ik hou echter ook van de donkere maar sterke covers. Ondanks het feit dat de afbeelding van de vrouw jammer genoeg niet overeen met de fysieke omschrijving van het populaire hoofdpersonage uit deze reeks, zorgt de sfeer van deze omslagen er voor dat ze de perfecte verpakking voor J.D.Robb’s boeken zijn.

Dit keer zet een overlijden dicht bij huis het verhaal in gang. Zoals we gewoon zijn komt ook dit boek heel snel in een stroom vol actie en spanning terecht. In dit geval spelen die gebeurtenissen zich voor een groot deel af in de wereld van hekserij en wicca’s. Een plaats waar handlezingen en relatie-technieken primeren én mensen die excentriek maar doorgaans ongevaarlijk zijn zich thuis voelen. Elk goede heeft echter ook een tegenhanger én het duistere van satanisme en de bijhorende occulte rituelen draagt in ‘Plechtig vermoord’ nog meer toe aan de spanning.

Eve is moedig én slim. Door haar gedrevenheid lijkt ze echter soms haar eigen veiligheid te vergeten wanneer ze rechtvaardigheid wil doen gelden. Dat sterke gevoel zit stevig bij haar ingebakken. Eve Dallas leeft voor haar werk, maar ondervindt door de gebeurtenissen in dit boek, dat met het opvolgen van bepaalde orders bijna niet te leven valt.

Ik hield van de combinatie van het mystieke en occulte samen met de uiterst rationele Eve die enkel gelooft in waarneembare zaken. Zelfs wanneer alle factoren haar van het tegendeel zouden kunnen overtuigen blijft ze rotsvast in haar intuïtie geloven en dat is slechts één van de redenen waarom ik zo dit sterke vrouwelijke hoofdpersonage hou.

Maar eigenlijk hou ik gewoon van alle vaste spelers in deze reeks. Zowel van Roarke, die onvoorwaardelijk van Eve houdt en alles over heeft om haar veiligheid te verzekeren. Als koppel zijn ze steeds beter op elkaar afgestemd en lijken ze elkaar perfect aan te vullen. Ook haar kleurrijke en excentrieke vriendin Mavis, de minder opvallende maar uiterst loyale collega Peabody, de betrouwbare Feeney en de norse Summerset die altijd aanwezig is en hierdoor soms deel lijkt uit te maken van de inrichting in Roarke’s thuis.

J.D.Robb slaagt er perfect in om sterke en geloofwaardige personage tot leven brengen die meteen je sympathie weten te winnen. Net als zijn voorgangers is ook ‘Plechtig vermoord’ goed voorzien van een grote dosis actie, spanning én de sterke relatie tussen Eve en Roarke.