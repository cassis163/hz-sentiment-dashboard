Heel mooi geschreven, tijdens het lezen lijkt het gelijk alsof je helemaal in de tijd zit waarin het boek zich afspeelt. Je stapt letterlijk het leven in van een jongeman,genaamd Lucas in de jaren ’60 en ’70. Het boek leest als een soort dagboek, waardoor je heel dicht bij deze persoon en zijn gedachten komt te staan. Ik denk dat veel mensen die in deze tijd opgroeiden stukken zullen herkennen, voor mij waren veel dingen ‘’nieuw’’ om te lezen. Ik had geen idee hoe het er aan toe had kunnen gaan in die tijd, tijdens een studentenprotesten. De tijd dat er nog brieven werden geschreven om te communiceren; dit lijkt nu allemaal erg ver weg, je kan je er bijna geen voorstelling van maken, maar door in de wereld van deze jonge scholier te duiken, krijg je wel een idee over hoe het zou zijn geweest. Ook het liften komt regelmatig voor in het boek, dit was de manier van reizen als je weinig geld had en in die tijd, zo blijkt, heel normaal. Ik vind het mooi om te zien dat alle landen en plaatsen waar men heen gaat ook worden beschreven, soms herken je hiervan nog stukken, omdat je er zelf ooit bent geweest. Tussen de regels door staan soms gedichtjes of filosofische gedachtes, dit maakt het boek levendig. Soms was het lastig te begrijpen, omdat er gedeeltes in het Frans of Duits stonden en ik ben niet echt een talenknobbel(een vertaling hiervan bijv. achterin het boek zou een mogelijk idee zijn voor een tweede druk) of werd er ‘’oud taalgebruik’ gebruikt, maar door de verhaallijn eromheen kon je wel achter de betekenis komen. Een mooi boek voor mensen die deze tijd ook hebben meegemaakt en leerzaam voor wie na deze tijd geboren is. Door achterin het boek het begin van het tweede deel te plaatsen, maakt het je nieuwsgierig. Je wilt weten hoe het verhaal verder gaat.