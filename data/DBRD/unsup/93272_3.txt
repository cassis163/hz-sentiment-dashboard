Mijn favoriete programma’s op tv zijn Spoorloos en Vermist. Met tranen in mijn ogen kan ik zitten genieten van de hereniging van vermiste broers, zussen en ouders. Het is maar goed dat hoofdpersoon Emma voor haar zoektocht naar haar vermiste broer niet Derk Bolt, maar Marty lemmer ingeschakeld heeft. Zo’n heftige zoektocht als in Onzichtbaar heb ik (gelukkig) op tv nog niet gezien. Voor dit boek had ik geen zakdoekjes nodig, maar knabbelde van spanning wel een groot stuk van mijn nagels weg.
De broer van de rijke Emma La Roux is al zo’n 20 jaar vermist. Wanneer Emma op tv een foto van een man ziet die grote gelijkenis vertoont met haar broer besluit zij deze persoon te gaan zoeken. Al snel blijkt dat niet iedereen hier blij mee is. Wanneer Emma thuis wordt overvallen door drie gemaskerde mannen besluit ze een lijfwacht in dienst te nemen, Marty Lemmer. Samen reizen zij af naar plaatsen waar Jacobus/ Cobie de laatste jaren heeft gewoond en gewerkt. Onbekenden proberen de twee voortdurend tegen te weken. Lemmer heeft moeite zich in te houden, maar wanneer er een aanslag op Emma’s leven wordt gepleegd slaan de knoppen door. Lemmer rust niet voordat hij het mysterie rondom Emma’s broer heeft opgelost.
Onzichtbaar speelt zich af in Zuid-Afrika. Deon Meyer’s liefde voor het land komt heel goed naar voren in het boek. Zo weet hij heel mooi de omgeving te omschrijven waar het verhaal zich afspeelt. Meyer uit in zijn boek veel kritiek op de maatschappij. Hij maakt zijn lezers wel heel goed duidelijk waarom hij deze mening heeft. Wat weten wij nu eigenlijk van die verschillen in bevolkingsgroepen? Het verhaal is niet altijd even geloofwaardig, maar dat is niet storend. Het boek was spannend van het begin tot het einde en mede door die typische Meyer humor was Onzichtbaar weer een heerlijk boek om te lezen.