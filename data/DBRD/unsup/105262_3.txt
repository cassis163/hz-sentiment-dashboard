Het kan niet op. Boek na boek van Abbi Glines verschijnt. Afgelopen jaren konden de fans genieten van de ‘Rosemary Beach’-serie en toen die afgerond was, nam ze ons mee naar Sea Breeze. Tijd om de twee series samen te laten komen, zal Glines gedacht hebben. Als een herinnering is het eerste deel in de serie ‘Sea Breeze meets Rosemary Beach’.

Nate Finlay zal Bliss York nooit vergeten. Ook al leek ze een vakantieliefde, voor hem was ze heel veel meer. Maar de interesse bleek eenzijdig. Of vocht Bliss met haar eigen demonen zonder Nate hierbij te betrekken? Als Nate na zeven jaar oog in oog staat met zijn jeugdliefde, zet dat zijn hele wereld op zijn kop. Hij wil een simpele relatie en die heeft hij. Waarom voelt hij zich dan toch zo aangetrokken tot Bliss?

Het is even wennen. We maken een flinke sprong in de tijd. Onze favoriete personages van de ‘Sea Breeze’ en de ‘Rosemary Beach’-serie hebben niet stil gezeten en deze serie speelt dan ook rondom hun kinderen, die inmiddels allemaal tieners zijn. Nate is duidelijk bekend uit de Rosemary Beach boeken, waar hij al van veel lezeressen het hart stal en hij is terug, klaar om het hart van de dochter van Eva en Cage York te veroveren.

Het is leuk om de bekende personages weer terug te zien, ook al is hun rol niet erg groot. Het groot aantal kinderen dat zij voortgebracht hebben, is erg verwarrend. Wie hoort nou bij wie? Het zijn er zoveel dat de familiebanden lastig te onthouden zijn. Hopelijk brengt daar de rest van de serie daar verandering in. Maar voor het eerste deel is het te overweldigend om allemaal duidelijk in beeld te krijgen en te houden.
Het verhaal is een echte Glines. Bliss heeft voor haar leven gevochten – letterlijk – en Nate heeft flink de bloemetjes buiten gezet en wil een serieuze, maar makkelijke relatie, zoals bijna alle mannen in de boeken van Glines. Hoe ze er ook tegen vechten, de liefde is in hun jeugd ontstaan, en het zou geen Abbi Glines zijn als de liefde niet voort zou bestaan in hun harten.
Tijdens het lezen wil je ook niet anders dan dat Bliss en Nate een stel worden. Bliss gun je het door alles wat zij meegemaakt heeft en Nate verdient gewoon een veel lievere vrouw naast zijn zijde dan Olivia. De keuze van Olivia aan het eind van het verhaal is schokkend en te plotseling. Het past niet bij hoe haar karakter in het verhaal neer is gezet. En dat maakt je nieuwsgierig. Wat bracht deze kille dame tot dit besluit?

Als een herinnering is een typische Abbi Glines. Zonder moeilijke woorden, met korte hoofdstukken en zo hier en daar een hete vrijpartij laat ze zien dat ze het schrijven nog niet verleerd is. Of dit concept nog lang genoeg blijft boeien is de vraag. Iets verrassends mag eigenlijk wel een keer gebeuren. Nu zie je van mijlenver – al voor je het boek open hebt geslagen zelfs – aankomen hoe het verhaal in grote lijnen gaat lopen. In juni 2018 verschijnt het eerste deel van de ‘Sweet Lies’-serie, zou ze ons daarin verrassen met een nieuw concept?