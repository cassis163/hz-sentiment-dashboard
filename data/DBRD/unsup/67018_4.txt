Dit boek vertelt een verhaal in het heden over branden in de stad Orléans in de tijd van de burgemeestersverkiezingen. Hoofdinspecteur Inès Picaut, bijna-ex van één van de twee burgemeesterskandidaten, staat voor een raadsel. En als er dan bij de vierde brand een dodelijk slachtoffer is gevallen en zijn dood geen ongeluk lijkt, zit ze met een moordzaak. Een moordzaak die met de verkiezingen te maken lijkt te hebben en ook een verband heeft met Jeanne d’Arc. Aangezien zij nog samen met haar ex in beeld moet zijn, komt de zaak wel erg dichtbij…

Ook vertelt het een verhaal uit het verleden, het verhaal van de Maagd van Orléans, Jeanne d’Arc, het boerenmeisje dat geleid door stemmen vanuit de hemel Frankrijk wil bevrijden van de Engelsen en de rechtmatige koning op de troon weet te krijgen. Wie was zij? En hoe kon het dat zij zo’n goede soldaat was?
Het verhaal in het verleden krijg je mee door de ogen van een Engelsman die geïnfiltreerd is in het leger van Jeanne, met als doel haar ten val te brengen. Maar langzaam komt hij in de ban van de bijzondere vrouw…

Heel bijzonder om het verhaal van de Franse Jeanne en haar strijd voor een Frankrijk zonder Engelsen mee te krijgen vanuit een Engelsman die in eerste instantie alleen maar haat voelt voor haar. Hij weet er stukje bij beetje achter te komen wie zij écht is. Nou moet ik zeggen dat Jeanne voor mij heilig is, ik al onwijs veel over haar gelezen en geleerd heb, en dat voor mij het verhaal wat hier geschetst wordt niet de waarheid is. Wat niet wegneemt dat het een spannend verhaal is, een mooi verhaal ook, en dat het misschien deels kan verklaren hoe een simpel boerenmeisje zo goed kon strijden. Je bevindt je in de delen over het verleden echt middenin het strijdgewoel en beleeft alle gruwelijkheden en overwinningen mee. Knap dat de auteur het zo realistisch heeft weten neer te zetten!

Het verhaal in het heden is ook erg spannend, want wie zit er achter de branden en waarom moest het slachtoffer bij de vierde brand dood? Je beleeft hier de race tegen de klok, want de verkiezingen zijn bijna, mee en de speurtocht van Picaut naar antwoorden. Daarnaast moet ze ook nog de schijn ophouden en haar man, bijna ex, steunen in de strijd om het burgermeesterschap waarbij vele politieke spelletjes gespeeld worden.
Haar zoektocht naar de daders en het verband van de zaak met Jeanne d’Arc komt op een bloedstollende en verrassende wijze tot zijn eind.

Al voelde ik me af en toe bijna persoonlijk aangevallen als Jeanne compleet anders neergezet werd dan ze was, voor mijn gevoel, toch vond ik De vrouw die door het vuur ging een heerlijk spannende historische thriller die me boeide van begin tot eind!