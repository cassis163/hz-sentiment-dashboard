‘Het Icoon’ vertelt het verhaal van vastgoedfamilie Zeelen. Deze familie beheert luxe wooncomplexen, waarvan Morgenschittering de grootste is. Met uitzondering van de Martinitoren is Morgenschittering zelfs het hoogste gebouw in Groningen. Het megalomane paleis van glas is in trek bij de rijkere inwoners van Groningen en omstreken. Voor de bewoners begint hun verblijf in dit iconische gebouw echter langzaamaan een hel te worden…

“We willen geen bewoners waarbij het risico bestaat dat ze bij tegenslag niet aan hun verplichtingen kunnen voldoen. Hoewel dat tot nu toe niet is gebeurd, is het een kwestie van risicomanagement om financieel draagkrachtige mensen binnen te halen.”

Een zelfmoord van een van de bewoners wekt de belangstelling van de buitenwereld. Wanneer er vervolgens ook nog een dubieus ongeluk plaatsvindt waarbij twee doden vallen, is het aan hoofdinspecteur Kuitert van de Groningse recherche om een diepgaand onderzoek in te stellen. De zaak neemt een onverwachte wending wanneer Gina Zeelen, de weinig geliefde voorzitter van de directie, wordt vermoord. De dader wordt onder de bewoners gezocht, maar Kuitert tast volledig in het duister. Om tot een oplossing te komen roept hij de hulp in van oud-hoofdinspecteur Popma.

“Toen hij bij Lenie aankwam, zag hij dat ze bang was. ‘Ik heb het idee dat onze systemen ontploffen als we verder in hun netwerk gaan wroeten. Ook kunnen we afschuwelijke virussen binnenkrijgen die het complete netwerk van de politie lam kan leggen.”

Bernink ziet kans zijn fijne, vlotte schrijfstijl ten dienste te stellen aan een spannend verhaal. Daarbij weet hij bovendien zijn –veelal boeiende, zij het niet altijd sympathieke- personages goed over het voetlicht te brengen.

Bernink laat in ‘Het Icoon’ overigens een groot aantal personages acteren en dat betekent dat er wel de nodige concentratie wordt gevergd van de lezer. Dus geniet van dit boek, maar blijf wel bij de les om de draad niet kwijt te raken.

De dialogen van deze auteur zijn bijzonder geloofwaardig. Geen woord teveel of te weinig. Veel auteurs hebben de neiging om informatie, die feitelijk niet thuishoort in een dialoog, daar evenwel in te verwerken. Bentink doet dat niet en dat is prettig.

“Geen getuigen. Als jij je werk goed doet, is het vertellen van de plaats waar de sleutel ligt het laatste wat ze gezegd heeft. Maar let wel, Alexei Idatov, zorg ervoor dat ze niet te vroeg het loodje legt.”

Kortom, een boek vol spanning en intriges!

De auteur
Peter J.L.M. Bernink (1944) werd geboren in Enschede. Na zijn studie geneeskunde in Amsterdam vertrok hij naar Groningen om te promoveren en cardioloog te worden. Met groot genoegen werkte hij bijna dertig jaar in het Martiniziekenhuis. Vervolgens ging hij aan de slag met het opzetten van een Zelfstandig Behandel Centrum. Inmiddels heeft hij drie thrillers op zijn naam staan: ‘Geen weg terug’, ‘Valse hoop’ en ‘Kwade vrienden’.

Uitvoering
Uitgeverij Palmslag
ISBN 9789491773754
Paperback, 326 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/