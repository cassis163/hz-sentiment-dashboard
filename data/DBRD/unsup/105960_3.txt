In Leah on the Offbeat volgen we enkele maanden in het leven van de eigenzinnige Leah Burke. Leah is een atypisch personage: ze heeft overgewicht (maar is gelukkig wel tevreden met haar lichaam!), is biseksueel en heeft een hekel aan clichés. Ze zit in het laatste jaar van het middelbaar onderwijs en hier komen dan weer de typische verhaallijnen voor deze periode aan bod: keuzestress voor het volgend jaar, relaties en vriendschappen die sneuvelen, het eindejaarsbal... Het is verrassend dat Leahs personage zo'n aversie heeft jegens clichés, maar er dan eigenlijk wel heel wat clichés verwerkt zitten in het boek. Heeft Becky Albertalli dat gedaan als een soort parodie op de typische highschoolroman?

De schrijfstijl van Becky Albertalli is uniek. Er zit veel humor in en ook best wel wat gevloek. Om je een idee te geven: verwacht je aan minimum drie "fuckings" per pagina. Ook de verschillende verwijzingen naar pop culture zijn altijd leuk om te lezen.

Het plot daarentegen was wat teleurstellend. Er zat weinig tot geen spanning in: het is een echte feelgoodroman op YA-niveau. In Albertalli's eerste YA, Simon vs., zat er nog wel een spannend element: je gaat je afvragen wie Blue is. Uiteindelijk komt het er bij Leah on the Offbeat op neer dat je je gaat afvragen of een bepaald personage biseksueel gaat worden. Dat vind ik onrealistisch en reductionistisch t.o.v. de hele LGBT-gemeenschap, omdat je toch niet zomaar bi "wordt". Ik wil hier nog iets over kwijt, maar wegens spoilers post ik het helemaal onderaan deze review ;-).

De diversiteit die aan bod komt in dit boek is dan weer heel goed opgebouwd en niet "too much". Naast homo- en biseksualiteit kaart Albertalli ook racisme aan. Leah is ook heel erg tegen racisme en maakt dat op verschillende momenten in het verhaal duidelijk. Wanneer een personage een racistische opmerking maakt, heeft dat dan ook een grote invloed op de rest van het verhaal.

Leah on the Offbeat is een fijn boek als je even weinig spanning nodig hebt, maar wel een luchtig verhaal wilt lezen dat tegelijk enkele belangrijke onderwerpen aankaart.

SPOILER ALERT:




Ook: hoe onrealistisch is het dat je verliefd wordt op iemand van hetzelfde geslacht (die hetero is) en dat die persoon dan wonder boven wonder plots ook biseksueel wordt én ook nog eens verliefd op jou?! Ugh, feelgood dus...