Opstaan – Jackie Van Laren

Over de schrijfster:
Jackie van Laren (Amsterdam, 1968) heeft twee grote passies in haar leven: muziek en verhalen. Al op jonge leeftijd schreef ze voor haar eigen plezier zowel fictie als poëzie en muziek. Een studie Nederlands en Engels, een nachtelijk bestaan op de poppodia van Nederland en een carrière in het uitgeefvak volgden. Met de Q-serie maakte ze haar debuut als schrijfster.
Jackie van Laren is het pseudoniem van Jacqueline Remmers.
Achterflap:
Anne Millers hart is gebroken. Na een stormachtig jaar met haar grote liefde, de wereldberoemde rockster Rory Maquary, is hun relatie gestrand. Nadat ze uitgehuild was, heeft ze zich herpakt en nu leidt ze een rustig, teruggetrokken leven op St. Mary’s, het hoofdeiland van de Britse Scilly-eilanden, waar ze samen met een vriendin een restaurantje runt en Rory probeert te vergeten.

Rory wil Anne helemaal niet vergeten. Hij snapt nog altijd niet waarom het misging, en wil niets liever dan haar vinden en het goedmaken. Maar Anne heeft alle contact met hem voorgoed verbroken en wil niet gevonden worden. Met de moed der wanhoop probeert Rory er dan maar samen met zijn zoontje het beste van te maken.

Tot Rory de flamboyante tv-kok Woz leert kennen, met wie hij dikke maatjes wordt. Woz nodigt hem uit om een keer langs te komen op zijn nieuwste kooklocatie, een restaurantje van twee vrouwen op St. Mary’s. Een klein reisje met onverwacht grote gevolgen…

Mijn mening:
Wauw, dat is het eerste wat bij me opkomt als ik Opstaan dicht sla, wat heeft Jackie me weer heerlijk laten zwijmelen. En met zwijmelen omvat ik een overschot aan emoties, ik heb gelachen, gehuild maar vooral enorm genoten van het vervolg op Vallen.
De schrijfstijl van Jackie Van Laren is zo realistisch dat ik het gevoel ervaarde zelf lekker een paar dagen op St.Mary’s te hebben vertoefd. Gewoon een heerlijk vakantiegevoel. Niets moet, alles mag en iedereen staat voor elkaar klaar. Daarbuiten draait het vooral om de liefde en nergens anders om, wat heerlijk zeg. Ze weet de lezer tot in het hart te raken.
Gelukkig weet ik nu hoe het Rory, zijn zoontje Row en Anne verder is vergaan na het triestige einde van Vallen.
Opstaan is het ultieme feelgood boek waar je blij van wordt, tevens ben je je bewust van de kleine dingen in het leven die belangrijk zijn. Geld en roem maakt niet gelukkig, dat is hier toch maar weer eens heel duidelijk geworden.
Voor mij mogen er nog vele feelgoods uit de pen van Jackie Van Laren tevoorschijn getoverd worden, ik zou willen zeggen Doorgaan als volgende titel klinkt mij als muziek in de oren.

Opstaan krijgt van mij dik verdiend 5 sterren.
Bianca