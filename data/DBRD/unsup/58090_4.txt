Als de kans zich voordoet om even aan de roddels te ontsnappen, grijpt Cleo deze meteen. Ze vliegt naar het Franse land om een huis op te knappen van een oom en tante van een vriendin. Ze wil het liefste onzichtbaar blijven, maar met een zeer aantrekkelijke man naast zich blijkt dat best lastig. Luc, de zeer aantrekkelijke man, zit alleen niet te wachten op gezelschap. Toch schiet hij haar steeds te hulp als zij hierom vraagt. Wat moet hij doen wanneer hij beseft dat hij bij haar geen kans zal maken als ze erachter komt wie hij werkelijk is?

Voordat het boek al binnen was, had ik al zin in dit verhaal. De omschrijving van het boek was veelbelovend waardoor ik vrijwel direct begon toen het boek eenmaal binnen was. Een feelgood boek, een jongedame en een aantrekkelijke man klinken in mijn oren erg goed. Dat kan toch niet misgaan? Dit boek was inderdaad heerlijk om te lezen. Een boek waarin alles bij elkaar past. De mooie stad Montpellier, een vleugje romantiek, leuke personages en bovenal twee leuke personages die elkaar toch iets meer dan gezellig vinden.

Luc neemt Cleo, en als het ware ook de lezer, mee naar Montpellier en geeft haar een rondleiding. De beschrijvingen waren zo goed dat het net leek alsof ik precies wist waar ik was. Zonder langdradig te worden nam Luc mij mee naar mooie plekken in of rond Montpellier. De berg waar ze overnachten zou ik zelf nu ook wel een keer willen beklimmen, inclusief zonsondergang.
Naast goede beschrijvingen zijn ook de personages, inclusief verleden, goed uitgewerkt. Verhaallijnen lopen fijn in elkaar over evenals verschillende perspectieven. Het verhaal speelt zich niet alleen af in Montpellier, maar ook in Londen. De oma van Cleo woont daar en Cleo is erg gesteld op haar oma. Deze verhaallijn vond ik persoonlijk een mooie toevoeging aan het verhaal.

De schrijfstijl van Folkers is zeer prettig. De hoofdstukken zijn niet te lang en de afwisseling tussen perspectieven maken het een fijn en vooral snellezend boek. Van mij had dit verhaal zelfs nog iets langer mogen duren, maar gelukkig heeft de auteur nog meer geschreven en is een volgend verhaal onderweg. Als ik één boek zou mogen laten verfilmen, is dat absoluut dit boek. Avondje zwijmelen gegarandeerd.

Dit boek is ideaal voor iemand die zin heeft in een luchtig en makkelijk lezend boek. Dit is niet zomaar een zoetsappig liefdesverhaal, maar met humor en diepgang is het een feelgood geworden zoals feelgood hoort te zijn.