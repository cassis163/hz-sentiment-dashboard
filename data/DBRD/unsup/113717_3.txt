Het is een zonnige dag en ik zit in mijn tuin aan mijn picknicktafel te genieten van een kop koffie, een Lazy Sunday muziekmix en de zon die eindelijk zijn zomerse hoofd laat zien.

Zojuist heb ik het boek Reizende Sterren binnen gekregen van Monica Abdoel. Ik kan niet wachten om in dit boek te beginnen omdat het al sinds dat het uit zou komen op mijn verlanglijst staat.

Reizende sterren is niet zozeer een kookboek. Het is ook geen roman. Het is zoals ze dat in de kooktermen noemen een fusion. Een fusion van verhalen, muziek en recepten. De reizende sterren in dit boek zijn de foodtruck ondernemers/chefs die als kokende reizigers van festivals naar evenementen trekken, hun unieke restaurant op wielen opzetten en mensen verrassen met hun culinaire en creatieve gerechten. Gerechten uit het hart. (H)eerlijk en origineel eten dat gemaakt wordt met passie. Iets waar vele ommuurde restaurant eigenaren nog wat van kunnen leren. Het boek is een ode aan deze pioniers. Het is een concept, dat in andere landen al veel langer bestaat, maar nu echt begint te wortelen in onze huidige voedselcultuur.

Ik ben jaloers op deze pioniers omdat de gedachte aan een eigen foodtruck mij al tijden enorm fascineert. Ik heb respect voor deze pioniers die de sprong in het onbekende en onontgonnen terrein hebben gewaagd. Zij banen de weg voor de volgende generatie.

En nu ligt dit boek voor mij. Een boek met zwarte kaft, gemaakt om met een schoolkrijt een eigen boodschap op te schrijven. Een slordige 380 pagina’s dik met sfeerfoto’s van foodtrucks, festivals en gerechten en vol verhalen en avonturen. Ik neem een slok koffie en zet de muziek harder. In deze bijna festival achtige ambiance sla ik het boek open en begin ik te lezen.

Opbouw:
Het boek begint met een voorwoord van schrijfster Monica Abdoel en een introductie van The Food Line-up. Ik schreef al eerder over deze helden. The Food Line-up is kort gezegd een tussenpersoon tussen evenementen, festivals en foodtruck eigenaren en brengt het concept van gezond en eerlijk eten naar diverse locaties. Daarbij staat duurzaamheid en herkomst van de producten hoog in het vaandel. De mensen achter The Food Line-up hebben de schrijfster ondersteund met dit boek door hun expertise maar ook hun pen te lenen.

Na de introductie volgt een “how to read”. Uniek aan dit boek is dat het drie pilaren kent. Food, art en music. Food in de vorm van unieke recepten, art in de vorm van creativiteit en kunst van het koken en muziek in de vorm van QR codes waarmee je het favoriete nummer kan beluisteren van elke “Reizende ster”. Leuk en origineel.

Daarna begint het eigenlijke boek. Elk initiatief begint met een portret of verhaal van een foodtruck ondernemer en daarna een pagina met een recept van zijn of haar hand. Elk verhaal en recept wordt ondersteund met sfeervolle foto’s. Als kritische noot zijn lang niet alle foto’s scherp. En daarmee bedoel ik dat de resolutie niet past bij de pagina’s en foto’s dus gewoon pixels laten zien en korrelig zijn.

Dat vind ik wel echt zonde voor de uitstraling van het boek. Want het boek bevat ook prachtige scherpe foto’s en die laten daarmee des te meer zien wat de korrelige foto’s ook hadden kunnen zijn als ze scherp waren geweest. Zonde.

De verhalen zijn luchtig en met humor geschreven en bieden verschillende soorten verhalen. Een historie hoe een initiatief is gestart, wat een initiatief onderscheidend maakt, waar producten vandaan komen en praktijkverhalen. Het soort verhalen is daarmee divers en nooit saai. Achter elke pagina schuilt immers een nieuw verhaal. Verspreid in het boek vind je ook nog diverse portretten van de pioniers van de foodtrucks.

Het zijn voor mij heerlijke luchtige snacks op weg naar de hoofdmaaltijden, de recepten.

Recepten:
Als hobbychef gaat het mij natuurlijk om de gerechten en de maakbaarheid daarvan als thuiskok. De recepten zijn heel divers te noemen. Van sauzen tot soep, van broodjes tot vis in folie en van smoothies tot pizza. Het is niet altijd direct duidelijk als je de pagina’s open slaat wat je nu krijgt voor recept. Een recept met als naam van “Eef en Lien” zegt niet direct wat je krijgt. Al blijkt het later een vegetarische burger te zijn. De foto’s zijn bedoeld om het gerecht te ondersteunen maar kunnen soms ook misleiden omdat het recept ook slechts een saus kan betreffen die op het gerecht zelf zit. Daarnaast is het duidelijk dat niet elke ondernemer alles wil prijsgeven in zijn recepten. Begrijpelijk maar daarmee krijg je ook niet wat de ondernemer heeft bedoeld en zal het ook niet zo smaken. Als voorbeeld neem ik de Macarones. Ingrediënten zijn penne, basissaus, Provençaalse kruiden, kaas, peterselie en Turks brood. Maar wat is de basissaus? Tomatensaus? Roomsaus? En in welke verhouding?

Een recept voor gefrituurde heekfilet bevat Jerezaanse kuidenmix maar wat is dat? Google biedt geen uitkomst. Dan houdt het snel op. Als er in een recept staat een pakje passata, hoeveel bedoel je dan? Is dat 250 of 500 milliliter? Een recept voor houtovenpizza is eigenlijk overbodig. Zeker als het recept geen recept voor deeg bevat. En welke thuiskok heeft er nu een houtoven staan? Een recept voor scones heeft het opeens over vormpjes die je nodig hebt. Wat voor vormpjes? Hoe groot of diep? Een recept voor een hamburger waarbij de saus en burger enkel bij de foodtruck zelf te krijgen zijn of als alternatief elke andere saus biedt. Dat heeft tot gevolg dat je een gewone huis-tuin en keuken hamburger maakt. Het zijn gemiste kansen om unieke recepten thuis te maken en de ondernemer op de kaart te zetten. Het zijn gelukkig veelal uitzonderingen. Maar het zegt in sommige gevallen wel wat over de moeite die gedaan is voor dat betreffende recept en de toegankelijkheid voor het maken ervan.

Recepten als bananaloaf, Marokkaanse gekruide merguez met tomatensaus en Turks brood, vegetarische burger, homemade friet, Bretonse sushi, pita met bataatballetjes en donuts zijn goed geschreven, doen mijn handen jeuken en belangrijkste nog, de maag rommelen. En met zoveel pagina’s is er voor ieder wel wat wils.


Oordeel:
Reizende sterren is een uniek boek met unieke portretten over een snel opkomende en deels al gevestigde beweging in Nederland. Elke ondernemer heeft zijn eigen unieke identiteit en creativiteit die je terugziet in de recepten en aankleding van zijn of haar rollende keuken. De gemene deler is de passie om goed en lekker eten te verspreiden. Eten met een boodschap die biologisch, duurzaam en vers is en van koks die de herkomst van hun producten kennen. Iets waar menig ommuurde chef die koopt van groothandels en uit pakjes kookt nog wat van kan leren.

De combinatie van verhalen en recepten vind ik bijzonder. De toevoeging van muziek om verhalen te onderschrijven vernieuwend. Het is een ambitieus en omvangrijk boek dat veel inspiratie biedt. De recepten zijn geschikt om thuis te koken maar eigenlijk moet je ze eten zoals ze bedoeld zijn. Buiten. Lekker met je gezicht in het zonnetje, je dierbaren om je heen en met relaxte muziek op de achtergrond. Mijn kritische opmerkingen blijven in zoverre staan dat die het boek op sommige punten meer “af” hadden kunnen maken. Buiten dat is “Reizende Sterren” heerlijk leesvoer.