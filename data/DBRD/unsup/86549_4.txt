‘De hel had geen meren van vuur nodig om haar te martelen. Tijd en eenzaamheid waren genoeg.’ In het eerste deel van de ‘Goddelijk’-serie, Vervloekt, heeft Helen de functie van Afdaler toebedeeld gekregen, en nu is het moment daar: Helen zal moeten afdalen naar de Onderwereld, op zoek naar de Furiën, om de veiligheid tussen de Huizen te waarborgen. Het bijzondere verhaal waarbij Josephine Angelini de Griekse mythologie combineert met een gezonde dosis fantasy, vindt zijn vervolg in Verloren.
Na een roerige start in Vervloekt komt Helens leven in Verloren zeker niet in rustiger vaarwater. Samen met Lucas, Ariadne, Jason en Cassandra praat ze Claire en Matt bij, alvorens ze met z’n allen beginnen aan de zoektocht naar de Furiën. ’s Nachts daalt Helen af naar de Onderwereld, om daar haar opdracht te volbrengen. Tegelijkertijd gaan haar vrienden op zoek in de literatuur: hoe kunnen ze de Furiën verslaan en de Huizen veiligstellen? Tot die tijd moeten Lucas en Helen afstand van elkaar houden. De twee geliefden vormen immers een gevaar wanneer ze hun liefde laten zegevieren. De verboden liefde wordt verzwaard wanneer duidelijk wordt dat Helen voor een Erfgenaam moet zorgen om het Huis Atreus voort te zetten en die Erfgenaam niet van Lucas mag komen.
Angelini geeft de lezer de eerste hoofdstukken de kans om terug te komen in de wereld van de Griekse mythologie. Door de herinneringen van Helen en korte beschrijvingen van eerdere gebeurtenissen informeert ze de lezer over het gebeurde en schept ze al snel de voor de serie zo specifieke sfeer: mythologisch en fantasy-achtig. Centraal staat nog steeds de Trojaanse Oorlog, alle goden en belangrijke figuren incluis. Bijzonder is de manier waarop Angelini de geschiedeniswezens hun eigen rol laat behouden, maar ze ook nieuwe eigenschappen meegeeft. Zo zal eenieder in vader Castor typische kernmerken van Kastor (een van de Dioskouren) herkennen, terwijl hij ook gewoon de vader van Lucas is. Tegelijkertijd vertolkt ook Helen typische mythologische elementen, naast haar soms puberale houding.
Al snel krijgt Helen in de Onderwereld hulp uit onverwachte hoek. De bijzondere Orion komt haar helpen tijdens de zoektochten en samen vinden ze beetje bij beetje de weg naar de Furiën. Echter, Orion zorgt bij Lucas voor scepsis. Raakt hij Helen kwijt aan deze wellicht wat onbetrouwbare jongen? Terwijl Helen Orion voor 100% lijkt te vertrouwen, twijfelen haar vrienden. Hij zou de perfecte vervanger zijn voor de gevaarlijke Hades. Echter, hij is ook de enige die Helen kan helpen in de Onderwereld.
Gedurende het hele verhaal blijft Verloren krachtig. Een spannend verhaal leert de lezer over de Griekse mythologie en tot in detail werkt Angelini in haar verhaal toe naar het verhaal uit de Ilias, Ceberus en Ares incluis. Dit alles verpakt ze in een aantrekkelijk geschreven verhaal waarbij de verhouding beschrijving en dialoog perfect in balans is. Met een wisselend perspectief laat ze de lezer niet alleen met Helen, maar af en toe ook met Lucas, Zach of Orion meekijken en voorziet ze de lezer op diverse plaatsen in het verhaal van meer verhaalkennis dan de personages. Het veroorzaakt een prettige vorm van spanning die het hele verhaal blijft hangen.
Hoewel Verloren het geijkte ‘verboden liefdesverhaal’ bevat, lijkt ook dit element het verhaal te versterken. De jaloezie van Lucas is heerlijk en ook de ongemakkelijke spanning tussen Helen en Orion is vermakelijk. Ietwat bizarre verhaalelementen ontkrachten het verhaal, maar vallen in het niet door de prachtige emotionele passages in het boek: ‘‘We denken dat je stervende bent,’ antwoordde hij zachtjes. ‘Maar we weten niet precies waarom, en daarom hebben we geen idee hoe we je kunnen helpen.’’