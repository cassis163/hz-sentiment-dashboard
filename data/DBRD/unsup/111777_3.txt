Het boek begint met de dodelijke aanrijding van Victoria, een meisje dat sinds enige tijd vermist was. Ze blijkt zwaar verminkt te zijn.Patrik Hedström en zijn team onderzoeken de zaak, en vermoeden een verband met de verdwijning van nog een paar andere meisjes in de streek.
Tegelijkertijd is Erica Falck bezig met een nieuw boek. Hiervoor trekt ze naar de gevangenis om Laila Kowalska te interviewen, die jaren geleden haar man vermoordde. De zaak zorgde destijds voor heel wat ophef, niet alleen vanwege de moord, maar ook vanwege de mishandeling van Louise, de dochter van Laila. Erica hoopt dat Laila haar meer wil vertellen over wat er zoveel jaren geleden precies is gebeurd, maar dit gaat heel moeizaam, zeker als het gesprek op Louise komt...
Zoals steeds in de boeken van Camilla Läckberg zijn er twee verhalen: een verhaal in het heden en een verhaal in het verleden. En uiteraard hebben beide verhalen op de een of andere manier een link met elkaar. Dat is ook hier het gevoel, al komt de link hier wel wat geforceerd over.
Er zijn een aantal personages die intrigeren, zoals Marta, de vrouw van de dierenarts en Helga, de schoonmoeder van Marta, maar een aantal karaktertekeningen blijven toch serieus aan de oppervlakte: zo krijg je bijvoorbeeld als lezer nauwelijks greep op het personage Laila Kowalska, die toch een belangrijke rol in het boek speelt.
Er zitten een aantal onverwachte plotwendingen in het verhaal (het laatste hoofdstuk is wat dat betreft een pareltje), maar te weinig om het boek echt spannend te maken. Al bij al kent het boek een vrij voorspelbaar verloop. (ik had bijvoorbeeld al vrij snel een vermoeden wie de dader was, en dat vermoeden bleek ook te kloppen)
Tot slot nog iets over de vaste hoofdpersonages van Läckberg: Patrik en Erica. Leuk om eens niet zoals zo vaak een getormenteerde politieman als hoofdpersonage te hebben, die leeft voor zijn werk en verder nauwelijks of geen privéleven heeft, maar om eerlijk te zijn gaat de idylle Patrik / Erica bij momenten ook wel irriteren. Patrik is toch wel een echte slof, het is er soms een beetje over :) En Erica steekt haar neus zo vaak in zaken die haar eigenlijk helemaal niet aangaan dat het soms ook wel wat ongeloofwaardig wordt.
Besluit: goed en vlot geschreven (Läckberg kan zeker schrijven), zeker een paar uurtjes leesplezier en ontspanning, maar koester geen al te hoge verwachtingen wat plot, spanning en karaktertekening betreft.