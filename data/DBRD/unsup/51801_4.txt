Kate Meaney is tien jaar oud en houdt van detective spelen. Van haar vader krijgt ze, vlak voordat hij overlijdt, Het grote detectivehandboek waaruit ze alle trucjes leert: hoe moet je mensen bespieden, hoe weet je dat ze schuldig zijn of van plan zijn om iets crimineels te doen?. Kate richt met haar knuffel Mickey Falcon Investigations op, haar eigen detectivebureau. In haar boekje beschrijft Kate de details van haar bespiedingen in warenhuis Green Oaks waar ze al haar tijd doorbrengt met het achtervolgen van, in haar ogen, verdachten. Maar misschien gaat ze te ver met haar onderzoek. Op een dag verdwijnt Kate, maar was zij het nou die twintig jaar later voor de camera van Green Oaks verschijnt?
Het verhaal speelt twintig jaar na de verdwijning van Kate, een tijdsperiode waarin er veel in een maatschappij verandert. Een ding blijft wel constant: misdaad. Zelfs twintig jaar na de verdwijning van Kate, speelt het nog een grote rol in het leven van vele personages. De broer van Lisa werd verdacht van de verdwijning van Kate en verdween kort erna zelf. Lisa kan het maar moeilijk bevatten dat haar broer haar in de steek heeft gelaten.
Het boek wordt spannend opgebouwd door middel van subtiele hints die door het verhaal heen worden gegeven. Hints die ervoor zorgen dat je geboeid het boek blijft lezen, je wilt immers weten waar die aanwijzingen naartoe leiden.
Doordat er weinig personages in het boek worden gevolgd, leer je ze goed kennen. Hierdoor kun je als lezer al kleine aanwijzingen oppikken die aangeven wat er met Kate is gebeurd. Je wordt telkens op het verkeerde been gezet, het eind is erg verrassend.
Het boek is spannend en intrigerend, het eind is onverwacht. Oude personages komen weer opduiken wanneer je het het minst verwacht. Het boek is erg goed geschreven, op een aantal vertaalfouten na, en is moeilijk weg te leggen. Het boek won de Costa First Novel of the Year en Jelf Grou First Novel Award en die zijn zeker verdiend.