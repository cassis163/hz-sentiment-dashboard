Hoofdpersoon Walter Dabney is getrouwd, heeft vier dochters en een succesvol bedrijf. Kortom, gelukzaligheid alom. Dan, uit het niets zo lijkt het, schiet Dabney, notabene voor het hoofdkantoor van de FBI in Washington D.C. en op klaarlichte dag, lerares Anne Berkshire in koelen bloede neer en pleegt vervolgens zelfmoord.

“Dabney lag in het bed, verbonden aan een heleboel bewakingsslangen en infusen met medicatie. Zijn rechteroog was een lege holte, doordat de kogel die hij in zijn kin had geschoten eerst zijn hersens had doorboord en daarna daardoor was uitgetreden.”

Deze moord annex zelfmoord speelt zich recht voor de ogen van agent Amos Decker af. Verbijsterd over deze onverklaarbare misdaad, stort hij zich op het onderzoek. Decker maakt deel uit van een speciale eenheid binnen de FBI en samen met zijn collega, Alex Jamison, duikt hij in de levens van Dabney en Berkshire. Verbanden lijken er niet te zijn. De twee stuiten tijdens hun onderzoek echter wel op een complex internationaal spionagenetwerk.

“Wat andere mensen niet helemaal begrepen, was dat die klap op het footballveld veel meer had gedaan dan hem een perfect geheugen geven en het vermogen in kleuren te zien. De klap had hem gedwongen een ander mens te zijn, alsof de persoonlijkheid en eigenaardigheden van een onbekende die van hemzelf hadden ondergesneeuwd.”

‘Het motief’ is een echte Baldacci-thriller. Kwalitatief van hoogstaand niveau, een filmische schrijfstijl en bloedstollend spannend. Het is inmiddels alweer het derde deel in de Amos Decker-serie en menig lezer heeft de voormalig agent, die aan lager wal raakte nadat zijn gezin werd vermoord, al in zijn hart gesloten. Door een mysterieus voorval heeft Amos een perfect geheugen. Dat maakte hem uiterst interessant voor de FBI die hem dan ook met graagte binnen hun gelederen opnamen.

“De twee mannen activeerden de stormram, reden hem naar de twee toegangshekken en zetten de wielen op slot. Daarna drukte een van de mannen op een knop op de afstandsbediening die hij in zijn handen had. De door een zuiger aangedreven stormram schoot naar voren en ramde de hekken precies in het midden en ze braken open.”

Net als in de voorgaande boeken van Baldacci, zit ook ‘Het motief’ vol ingenieuze wendingen waarbij de lezer met regelmaat op het spoor wordt gezet.

Over de auteur
Baldacci heeft meer dan dertig thrillers, romans, jeugd- en kinderboeken geschreven. Samen met zijn vrouw Michelle strijdt hij middels zijn Wish You Well Foundation al sinds jaar en dag tegen analfabetisme. Hiervoor ontving hij de Silver Bullet Award.

Hij studeerde politieke wetenschappen aan de Virginia Commonwealth University, waar hij cum laude afstudeerde en rechten aan de Universiteit van Virginia. Tijdens deze periode begon hij met schrijven. Na zijn studies was hij gedurende negen jaar werkzaam als bedrijfsjurist en advocaat in Washington D.C. Zijn debuut ‘Absolute Power’ werd in 1997 verfilmd door en met Clint Eastwood.

Uitvoering
Uitgever Bruna
ISBN 978 94 005 0755 5
Paperback, 400 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/