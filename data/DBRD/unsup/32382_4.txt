Kwallen!!! In zee zwemmen we het liefst met een grote boog om deze enge, glibberige en doorschijnende dieren heen. Stel je voor dat hun tentakels je te pakken krijgen... In de boekhandel kunnen deze dieren gelukkig geen kwaad. Bekijk daarom rustig het boek Suzy en de kwallen eens van dichtbij. Het is namelijk een juweeltje om te zien! De cover van het boek toont een sprookjesachtig tafereeltje en op de snede van het boek staan tientallen kleine blauwe kwalletjes gestempeld. Laat je vingers eens rustig over de kwalletjes glijden. Ze zullen je niet steken, ze maken je alleen maar heel nieuwsgierig naar de inhoud van het boek.

Enkele jaren geleden raakte schrijfster Ali Benjamin gefascineerd door kwallen. Ze schreef een mooi artikel over de dieren, maar geen enkele uitgever toonde interesse. Omdat ze de kwallen maar niet kon vergeten schreef ze een boek over een meisje met deze zelfde fascinatie. Gelukkig is het boek veel meer dan alleen maar 236 bladzijden kwallenkunde. Het verhaal gaat ook over rouwverwerking, echtscheiding, school, vriendschap, schuldgevoelens en puberteit.

De illustraties in het boek zijn gemaakt door Terry en Eric Fan. De buitenkant van het boek ziet er veelbelovend uit. Het is daarom jammer dat er binnenin het boek niet wat meer te zien is. Op de eerste en laatste pagina staat dezelfde illustratie afgedrukt als op de voorkant van het boek en verder beginnen alle zeven delen met precies dezelfde kwallenillustratie.

Wanneer Suzy’s vriendin Franny verdrinkt, trekt Suzy zich terug in haar eigen wereldje. Ze sluit zich af voor haar ouders, broer en klasgenoten. Ze stopt ook met praten, zelfs tegen haar psycholoog doet ze haar mond niet meer open. Wanneer Suzy tijdens een schoolreisje een aquarium met kwallen ziet, is ze ervan overtuigd dat haar vriendin overleden is door een kwallenbeet. Ze heeft er alles voor over om dit te bewijzen.

Het boek is wetenschappelijk opgezet in zeven delen: doel, hypothese, achtergrond, variabelen, werkwijze, resultaten en conclusie, die elk weer uit korte hoofdstukjes bestaan. Deze opbouw heeft te maken met het werkstuk dat Suzy over kwallen maakt. Maar zoals Suzy in stapjes over kwallen leert, leren de lezers de situatie van Suzy in stapjes begrijpen. Suzy en Franny waren jarenlang hartsvriendinnen, maar op de middelbare school groeiden ze uit elkaar. Franny ging op in de groep, terwijl Suzy, door gebrek aan sociale vaardigheden, eenzaam achterbleef. Franny had ooit aan Suzy gevraagd haar te waarschuwen als zij zich net zo zou gaan gedragen als de populaire meisjes van de klas. Suzy hoopt dat de vriendschap door een boodschap die ze geeft wordt hersteld, maar het loopt volledig uit de hand. Door het overlijden van Franny krijgt Suzy niet meer de kans het goed te maken en blijft ze eenzaam en met schuldgevoelens achter.

Het boek is voor meisjes van twaalf jaar en ouder. De schoolsituaties die zich voordoen in het boek zijn heel herkenbaar. Het taalgebruik is niet erg moeilijk. Wel wordt over sommige dingen iets te veel uitgeweid. De afwisseling in lettertypes is erg prettig. Zo wordt ‘het nu’ in een ander lettertype weergegeven dan ‘het verleden’ en zijn de aantekeningen die Suzy maakt in schrijfletters gedrukt.

Naast problemen met het verwerken van de dood van haar vriendin is er duidelijk nog wat meer aan de hand met Suzy.  Heeft ze een autistische stoornis? Helaas staat hierover niets uitgelegd in het boek. Dat is eigenlijk wel jammer. Want waarom zegt Suzy van die ongepaste dingen, begrijpt ze andere kinderen niet zo goed, maakt ze moeilijk contact, is ze constant met rekensommetjes bezig en zijn haar interesses beperkt? Het is best jammer dat de psycholoog van Suzy niet even aan het woord komt in het boek. Dat had de lezers van het boek misschien geholpen de buitenbeentjes in hun eigen klas ook wat beter te begrijpen.