In 1981 werd Tamara Geraeds geboren in Arnemuiden. Op jonge leeftijd schreef ze al haar eerste gedichtje en op haar vijftiende begon ze aan haar eerste jeugdboek Achtervolgd door de dood. Dat werd in 2005 in eigen beheer uitgegeven onder een pseudoniem (Jayda Rosa).
Ze volgde een lerarenopleiding Engels en nadat ze enkele jaren op een middelbare school werkte, ging ze als boekhouder aan de slag.
Het schrijven gaf ze niet op en resulteerde in een aantal uitgaven. In 2011 startte ze een eigen bedrijf (tekstbureau Charizma), volgde een opleiding voor docent creatief schrijven en geeft nu ook cursussen creatief schrijven.

Kwelling heeft een spannende cover: een donker steegje, een silhouet van een vrouw met in haar hand een mes. De grote rode letters van de titel (met de ondertitel) roept direct een gevoel van spanning op.

Het verhaal start met een krantenbericht waarin wordt verteld over de vondst van zes lijken. Een van de hoofdpersonages, Christina, is profielanalyticus bij de dienst IPOL. Haar broertje Colin is op jonge leeftijd (zes jaar) van de ene op de andere dag verdwenen. Haar ouders en Christina proberen het leven zo goed mogelijk op te pakken. Dit gaat niet zo best: vader stort zich op zijn werk, moeder Ellen ligt vaak met migraine in bed en Christina grijpt naar de drugs. Toevallig ontdekt Christina iets over haar moeder en de vraag popt op of ze wel zo ziek is als ze zich voordoet? Als blijkt dat er een verdachte is van de zaak Colin, wordt de hele toestand erg onduidelijk. Of zijn het de drugs die Christina parten spelen?

In Kwelling wordt het verhaal verteld door afwisselend Christina en Ellen. Bij sommige hoofdstukken staan passende quotes.
Christina vertelt het verhaal in het heden en met Ellen ga je steeds verder terug in de tijd. Dit leidt af en toe tot verwarring bij de lezer.
De schrijfstijl is eenvoudig en leest snel. Het is uitermate geschikt voor zowel volwassenen als YA. De korte hoofdstukken zorgen ervoor dat je door het verhaal vliegt. Je leest snel nog een stukje verder.
Het is duidelijk dat Geraeds zich heeft verdiept in het drugsgebruik. Dit wordt zeer gedetailleerd beschreven. Gelukkig staat achterin het boek een waarschuwing over het gebruik van drugs en wat het met je doet.
De krantenartikelen tussendoor dragen bij aan de stevigheid van het verhaal.
Christina is achtentwintig jaar maar door haar handelen en denken lijkt ze vaak jonger.
De spanning zit vooral in het begin en in het einde van Kwelling.
De plot is goed doordacht en laat alle eindjes bij elkaar komen. Het einde is verrassend en laat het in het midden of er een vervolg komt.
Tamara Geraeds heeft met Kwelling een spannende thriller geschreven waarin o.a. drugs, familie en schuldgevoel een grote rol spelen.