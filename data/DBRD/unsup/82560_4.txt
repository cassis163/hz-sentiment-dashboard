Gabriel Davids, de hoofdpersoon in De munt van Judea, is onderzoeksjournalist. Op enig moment ontvangt Gabriel een mysterieus e-mailbericht dat verwijst naar zijn Palestijnse vader, die dertig jaar eerder spoorloos verdween. Het bericht is afkomstig van een antiquair uit Jeruzalem, die hem uitnodigt een pakket in bezit te komen nemen dat zijn vader bij haar bezorgd heeft. Gabriel’s nieuwsgierigheid wint het van zijn weerzin tegen de vader die hem als klein kind in de steek liet en hij vertrekt naar Jeruzalem.
Het pakket van zijn vader dat de antiquair hem overhandigt bevat een zeldzame antieke Joodse munt. De vrouw die hem het bezit overhandigt, is overigens meer dan beeldschoon. Ondanks alles raakt Gabriel geïntrigeerd door de munt en de verdwijning van zijn vader en hij belandt in een levensgevaarlijke zoektocht. De verdwijning van zijn vader blijkt het gevolg te zijn van machtige krachten die voor niets terugdeinzen om hun positie zeker te stellen. De zoektocht leidt Gabriel naar het Midden-Oosten en Afrika. Hij tracht daar antwoord te krijgen op de vragen hoe zijn vader aan deze munt kwam en waar zijn vader is gebleven..
“Terwijl Gabriel zijn weg vervolgt door de steegjes van de heilige stad, houdt een man onafgebroken zijn ogen op hem gericht. Niet in een van de steegjes die Gabriel zojuist aan een scan heeft onderworpen, maar erboven. Op het dak van een van de vele, tegen elkaar gedrukte bouwsels die de oude binnenstad vormen, knijpt de blonde man zijn kleine blauwe ogen verder samen. Zijn gezicht verraadt geen enkele emotie, uitsluitend concentratie, focus. Deze man is een professional met een taak, een missie.”
De hoofdpersoon raakt geïntrigeerd door een antieke munt die zijn vader in bezit had. Ik raakte geïntrigeerd door het verhaal van Gabriel dat bijzonder kunstig in elkaar steekt. Allush ontpopt zich als een talentvol verteller en hij weet zijn personages uitstekend voor het voetlicht te brengen. Zijn schrijfstijl is beeldend en fraai en de dialogen in De munt van Judea zijn geloofwaardig en natuurlijk.

Het boek van Allush kent weliswaar geen enorm spanningsveld, geen serie plotwendingen, maar het intrigeert tot het einde. Je leeft met Gabriel mee en hoopt dat hij zijn missie weet te ver volbrengen.

Kortom, De munt van Judea is een geslaagd debuut van deze verslaggever annex presentator.

Over de auteur
Kefah Allush (1969) is geboren in het Palestijnse Nablus en groeide op in Vlaardingen. Vanaf zijn zeventiende maakt hij televisieprogramma’s, jarenlang achter de schermen en sinds 2012 reist hij als interviewer en presentator door Nederland en ver daarbuiten. In zijn boek verwerkt hij diverse eigen reiservaringen.

Uitvoering
Uitgever: Volt
ISBN: 9789021415420 , 9789021415437
Paperback, 347 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/