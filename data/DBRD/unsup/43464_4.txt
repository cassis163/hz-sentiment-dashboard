Katherine Rundell is een van de veelbelovendste Britse auteurs, opvallend genoeg is er nog niets van haar werk in het Nederlands vertaald. Feo en de wolven is daarin de primeur. Het boek verscheen in 2015 onder de titel The Wolf Wilder.

Feo en haar moeder Marina zijn wolvenverwilders. Tamme wolven worden in Rusland door rijken gekocht en gehouden als huisdier. Wanneer ze op de wolven uitgekeken zijn, worden ze naar Feo en Marina gebracht. Zij verwilderen de wolven, zodat ze kunnen overleven in de natuur. Dat vindt generaal Rakov geen goed idee. Feo moet vluchten en zelf zien te overleven in de natuur.

Feo en de wolven ademt een al sfeer uit. Het begint al met de cover. Het boek ziet er zo magisch uit. Die sfeer is misschien niet helemaal wat doorsijpelt in het verhaal, maar de winterse sfeer die zeer zeker wel.

Het verhaal is spannend en totaal niet voorspelbaar. Feo maakt mooie, spannende avonturen mee en komt met unieke oplossingen. Daardoor is Feo een personage dat je in je hart sluit en stiekem word je jaloers op haar vindingrijkheid.

De gebeurtenissen in het boek zijn soms best heftig en bloederig en daardoor niet geschikt voor elke jonge lezer. Tussen de regels door wordt er veel verteld over het regime in Rusland en de opkomende revolutie. Juist dankzij deze toevoegingen is het boek zeker geschikt voor oudere jeugd en volwassenen.

Feo en de wolven is een prachtig boek met een spannende verhaallijn. Het boek zit echt perfect in elkaar en daarom een aanrader voor alle lezers die wel van avontuur houden.