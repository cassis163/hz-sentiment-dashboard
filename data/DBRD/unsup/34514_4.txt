S.T.A.G.S. is een eliteschool die hoog aangeschreven staat, maar waar de tijd is blijven stilstaan. De lessen worden gegeven door Broeders. Mobiele telefoons en andere technische snufjes zijn not-done. Geen Facebook, YouTube of andere media. Alle lesstof komt uit boeken en brieven worden nog met de hand geschreven.

Bijna alle leerlingen zijn rijk en intelligent. Greer MacDonald, niet rijk maar intelligent, wordt toegelaten middels een studiebeurs wat uiterst zeldzaam is. Ze hoort er niet bij, bij die elite, en iedereen laat haar dan ook links liggen.

In het zesde jaar heb je de Middeleeuwers-kliek. Dit zijn de schooloudsten met Henry de Warlencourt - de knapste van allemaal - aan het hoofd, die het voor het zeggen hebben.

'De Middeleeuwers waren allemaal lang, knap en slim, alsof ze hier speciaal voor gefokt waren'

Het clubje middeleeuwers - drie jongens en drie meisjes - viseert de buitenbeentjes, waaronder Greer. Maar ook Shafeen en Chanel zijn niet veilig voor hen. De verbazing is groot als juist zij drie net voor de herfstvakantie - of zoals ze het op S.T.A.G.S. noemen 'Justitium' - De Uitnodiging ontvangen. Op De Uitnodiging staat geen afzender, enkel drie woorden: Jagen Schieten Vissen.

'Er zijn uitnodigingen die je gewoon niet moet accepteren. Greer MacDonald weet dat niet. Nog niet'

De presentatie voor deze blogtour is ontzettend leuk, want het was niet enkel het boek dat in de bus viel, maar ook De Uitnodiging. En nee, na het lezen van het boek heb ik besloten dat ik die niet accepteer.

S.TA.G.S. is een Young Adult wat nieuw is voor mij, maar ik ben aangenaam verrast.

Het verhaal is geschreven vanuit het ik-perspectief en wordt verteld vanuit Greer. Hoewel ik er eerst wat sceptisch tegenover stond, omdat je al vrij vlug weet wat er gebeurd is, ben ik toch overdonderd. Want hoewel het boek over het algemeen vrij voorspelbaar is weet de auteur - door telkens een stukje prijs te geven - de spanning goed op te bouwen. Je wilt verder lezen. In een aangename schrijfstijl, met de nodige humor, leest het boek vlotjes weg. Volgens mij sluit het perfect aan bij de leeftijd waar het voor bedoeld is. Daarbij vertelt Bennett niet enkel een verhaal, maar ze geeft ook een boodschap mee - een klein pleidooi - tegen de moderne tijd.

'Jonge mensen zijn tegenwoordig vier uur online. Ze wonen in koptelefoons, afgesloten van de wereld. Niemand kan eten zonder eerst een foto van zijn maaltijd te nemen......... Alles moet vastgelegd worden, mensen ervaren het leven door schermpjes zo groot als een speelkaart in plaats van het echt te l√©ven. En waarom?'

Wat ook mooi aansluit bij de leeftijdsgroep waar dit boek voor bedoeld is, is het 'erbij horen'. Het weekendje - Jagen Schieten Vissen - draait er vooral om bij die elite te horen, om Middeleeuwer te kunnen worden. Greers geweten en haar gevoelens worden voortdurend heen en weer geslingerd, want enerzijds wil ze graag bij het clubje horen, maar anderzijds.......

Wat ik wel een minpunt vind zijn de vele verwijzingen naar films. Samen met haar vader heeft Greer er namelijk een sport van gemaakt om dagelijkse taferelen te kwalificeren naar een film. Helaas ken ik de meeste van die films niet en heb je aan die informatie dus weinig of niks. Jammer!

S.T.A.G.S., dat zich afspeelt in Engeland, is beeldend geschreven waardoor je je een duidelijk beeld kunt vormen van de omgeving. Sommige karakters hadden misschien beter uitgewerkt kunnen worden, zodat er iets meer diepgang zou ontstaan, maar dit boet zeker niet in op het leesplezier. En als je denkt dat je tenslotte alles weet en op alle vragen antwoord hebt, komt Bennett nog met een opzienbarend slot.

S.TA.G.S. heeft mij verrast, leest heerlijk weg en ook al is het een Young Adult, het had me in zijn greep. Aanrader dus ! 4 heldere sterren voor deze YA.