Origin is de vijfde thriller van Dan Brown met Robert Landon in de hoofdrol. Landon is hoogleraar kunstgeschiedenis en symboliek. Hij is uitgenodigd door zijn oud-student Edmond Kirsch om een presentatie bij te wonen in het ultramoderne Guggenheim museum in Bilbao, Spanje. Kirsch is futurist, atheïst en heeft technologieën tot leven gebracht op het gebied van artificial intelligence (AI), nanotechnologie en robotica. Door zijn wetenschappelijke voorspellingen is hij wereldberoemd. Samen met Ambra Vidal, directeur van het Guggenheim museum én de verloofde van kroonprins Julián, heeft hij een moderne presentatie voorbereid die zijn laatste ontdekking moet onthullen. Die ontdekking zal onze ideeën over religie en wetenschap drastisch veranderen. De hamvragen hierbij zijn: ‘Where do we come from?’ en ‘Where are we going?’ Kirsch wil een nieuwe religie scheppen op basis van wetenschap en daarmee de wereld verenigen. Helaas komt het zover niet want tijdens zijn optreden vindt er een aanslag op Kirsch plaats. Langdon gaat met Ambra op zoek naar het wachtwoord van de presentatie van Kirsch om zijn ontdekking alsnog in de openbaarheid te brengen. Al gauw lijken er aanwijzingen te zijn die erop wijzen dat het Spaanse koninklijk huis of bisschop Valdespino achter de aanslag zit.

Origin is een echte Dan Brown thriller en bevat de ingrediënten die we ook in zijn vorige boeken voorbij hebben zien komen: een moord, een ontdekking die de wereld zal veranderen, het ontcijferen van een code (in dit geval een wachtwoord), achtervolgingen en godsdienst versus wetenschap. Uiteraard is Landon weer in gezelschap van een mooie, intelligente dame en valt er dit keer ook te lezen over kunst en symboliek. De kunst is nu afkomstig uit het Guggenheim museum dat veel moderne kunst bevat, de werken van Gaudí en de poëzie van William Blake. Symboliek is wat minder aanwezig in Origin dan in bijvoorbeeld The Da Vinci Code en speelt een minder belangrijke rol. Ook laat Brown de lezer weer de bezienswaardigheden zien langs de speurtocht van Landon en Ambra zoals Casa Mila en de Sagrada Familia. Geschiedenis speelt een kleinere rol in Origin; het draait meer om moderne technologieën zoals AI en internet waarmee nieuws wereldwijd vliegensvlug verspreid wordt. Uiteraard wordt het wachtwoord net op tijd gevonden.

Brown weet hoe hij een thriller moet schrijven: hij bouwt de spanning goed op en door perspectiefwisselingen weet hij die spanning ook vast te houden. De plot is schokkend, maar uiteindelijk te onwaarschijnlijk en daardoor niet geloofwaardig. Het geheel bevat te veel sciencefiction. De ontdekking van Kirsch valt uiteindelijk tegen. Het antwoord op de éne vraag brengt weinig nieuws hoewel de wetenschappelijke uitleg interessant is. Het antwoord op de andere vraag is, als je niet van sciencefiction houdt, te ver gezocht en daardoor niet overtuigend.

Browns karakters zijn vlak: eigenlijk kennen we als lezer de personages niet goed. Het is niet duidelijk wat hen drijft. Landon blijkt een allesweter te zijn: ook buiten zijn eigen vakgebied is hij bijzonder goed op de hoogte van de hightech ontwikkelingen op het gebied van AI bijvoorbeeld. Als hij iets niet weet dan weet Ambra het wel omdat Kirsch het haar toevallig verteld heeft.

Brown laat uiteindelijk nog de mogelijkheid open dat er toch een God is: hij laat Landon uitleg geven over codes en patronen. Patronen zijn vormen die in de natuur voorkomen terwijl codes informatie bevatten die niet vanzelf ontstaan, deze moeten gecreëerd worden. DNA is een in de natuur voorkomend patroon maar is tegelijkertijd een code: de code hoe een organisme gebouwd moet worden. Is er dan toch een hogere macht?

Origin is een amusante en echte Dan Brown thriller. Als je bekend bent met zijn andere boeken is het helaas wel meer van hetzelfde en is de plot van Origin niet overtuigend.