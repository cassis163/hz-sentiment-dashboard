In The Darkest Minds - De Overlevenden maken we kennis met Ruby die leeft in een wereld waar kinderen in kampen leven. De kinderen hebben namelijk de ziekte IAAN (Idiopathische Adolescente Acute Neurodegeneratie) overleefd, maar hebben allerlei wonderlijke krachten gekregen. De volwassenen in de wereld zijn bang voor die krachten en daarom heeft President Gray besloten dat alle kinderen in speciale kampen moeten leven. In deze kampen zouden de kinderen genezen moeten worden van hun symptomen. Het leven in het kamp waar Ruby woont is niet best, want de kinderen moeten hard werken en mogen tijdens het werk niet met elkaar communiceren. Verder worden er ook vervelende testen op hen uitgevoerd. In de kampen zijn de kinderen opgedeeld in kleuren die een bepaald soort kracht representeren: Groen, Blauw, Geel, Oranje en Rood. De groepen worden van elkaar gescheiden en na verloop van tijd worden sommige groepen uit het kamp waarin Ruby woont verwijderd. Niemand weet wat er met die kinderen gebeurtâ€¦

Op een gegeven moment wordt het voor Ruby te gevaarlijk om nog in het kamp te blijven en daarom helpt een vriendelijke dokter haar te ontsnappen. Maar is deze dokter wel te vertrouwen? Na haar ontsnapping komt Ruby in contact met andere ontsnapte jongeren en komt ze erachter dat de wereld niet meer hetzelfde is als toen zij gevangen werd genomen. Daarnaast worstelt ze met haar talent, want daar heeft ze geen controle over en dat heeft al diverse keren voor vervelende gevolgen gezorgd. Zal het haar lukken om haar talent onder controle te krijgen?

Alexandra Bracken heeft met dit boek een interessante wereld geschapen die goed uitgewerkt wordt. Verder is dit een verhaal over vriendschap en zorgen voor de zwakkeren. Het duurt een tijdje voor het verhaal echt spannend wordt, maar dat vond ik geen probleem, omdat het nodig is om eerst goed kennis te maken met de wereld en met Ruby zelf. Aan het einde van het boek komt er steeds meer vaart in en wordt het verhaal steeds spannender! Hoewel het verhaal op sommige punten wel voorspelbaar was en sommige gebeurtenissen wel erg toevallig waren, zag ik het einde niet aankomen! Ik ben daarom ook erg benieuwd naar het tweede deel!

In vergelijking met de verfilming (die ik in de bioscoop gezien heb met de twee vrijkaarten die ik via Hebban had gewonnen) is het boek een stuk beter uitgewerkt!