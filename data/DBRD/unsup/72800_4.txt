SAMENVATTING

Het verhaal speelt zich af in het Berlijn van de begin jaren twintig. Het is een stad van extremen. Geweld tussen politieke partijen teistert overdag de straten, 's nachts waart een seriemoordenaar rond, die door de media 'De Viller' werd gedoopt. Men vermoedt dat hij een dolgedraaide oorlogsveteraan is, maar hij blijft onvindbaar.

Het is ook het Berlijn waar Joodse mensen niet veilig zijn en steeds meer gruwelijke vormen aanneemt. De integere inspecteur Chaim Orlosow weet wie de hoofdrolspelers hierin zijn en probeert twee Joodse kinderen te redden uit de klauwen van kindersmokkelaars.

‘Het gaat om twee kinderen,’ zegt Orlosow. ‘Ik moet ze vinden voor er erge dingen met hen gebeuren. Hun vader is pas gestorven en ze zijn spoorloos.’

Dichter Paul van Ostaijen dompelt zich onder in het Berlijnse leven en ontmoet Emma Clément. Ze krijgen een hartstochtelijke relatie. Ze hebben amper geld en leven hierdoor in armoede, lijden aan depressies en gebruiken merkandijs (cocaïne).

De warme blik van Ostaijen doet Orlosow terugdenken aan momenten waarop ze samen aan de toog stonden.
Is de maagdelijke Orlosow in het geniep een liefhebber van mannen? Van Ostaijen wil er verder niet over nadenken. Dat zou betekenen dat hij ook in zichzelf zou moeten kijken en zich afvragen hoe hij precies over homoseksualiteit denkt.

Psychiater Heinz Baumgart heeft het dossier ‘Feuerhand’ in zijn bezit. In dit dossier staat belangrijke informatie over de invloed die Adolf Hitler in de nabije toekomst kan krijgen in Duitsland.

Spionne Claire Lesaumier, beter bekend als Elise Kraiser is geïnfiltreerd in een geheim genootschap van extreemrechtse mannen, die de gevestigde orde omver willen gooien. Zij weet het dossier bij Baumgart te stelen.

Ze weet dat spionagediensten geen scrupules hebben. Het ene moment prijzen ze je, het andere word je geëlimineerd, omdat je niet meer rendeert maar te veel weet.

Als van Ostaijen op bezoek is bij Claire Lesauier ziet hij in haar appartement het dossier ‘Feuerhands obsessie’ liggen. Het intrigeert hem en in een opwelling en onder invloed van drugs ontvreemdt hij het.

De dichter brengt hiermee een reeks dramatische gebeurtenissen op gang die een verrassend licht werpen op de politicus, die de jongste tijd het snelst aan invloed wint met zijn extreemrechtse partij NSDAP: Herr Adolf Hitler.


MIJN MENING

De auteur heeft een boeiend, maar complex verhaal geschreven, waarin hij waargebeurde feiten en fictie subtiel in elkaar laat samenvloeien. Het is merkbaar dat de auteur gedegen onderzoek heeft gedaan. Met zijn vlotte schrijfstijl en fijnzinnig taalgebruik, weet hij een impressie van het Berlijn in de jaren twintig beeldend te verwoorden.

Personages worden duidelijk beschreven.
Naast Adolf Hitler voert van Laerhoven ook andere historische figuren op, zoals Rudolf Hess, Albert Einstein, Floris Jespers en Bertold Brecht. Gedurfd, maar geloofwaardig tussen de fictieve personages.

Voor lezers die geïnteresseerd zijn in de nasleep van de Eerste Wereldoorlog is dit boek een aanrader.

Dossier Feuerhand toont ons op meeslepende wijze dat de diepe, ontroerende liefde van een kind de basis kan worden van extreme rassenhaat.