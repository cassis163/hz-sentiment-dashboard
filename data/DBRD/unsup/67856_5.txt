Middenwater is het derde en tevens afsluitende deel van de Berger & Blom serie van auteur Arne Dahl. In dit laatste deel wordt Sam Berger verdacht van een moord die hij niet heeft gepleegd en ligt zijn partner Molly Blom in coma. In afwachting van nadere instructies vlucht Sam naar de Zweedse scherenkust. Intussen dreigt in Stockholm een terroristische aanslag en lijkt een moordenaar die een meisje heeft gegijzeld, vrijuit te gaan. Is Berger de oplossing of is hij deel van het probleem?

“Hij werd bevangen door de angstdromen die hem ’s nachts teisterden. Molly Blom die in de spierwitte sneeuw een veel te lang uitgerekt bloedspoor achterliet. Molly Blom die in coma lag met een kind in haar buik dat mogelijk van Sam Berger was.”

Dahl bewijst met Middenwater opnieuw zijn uitzonderlijke talent. Middenwater is een thriller van internationale allure en deze auteur kan zich, met zijn uitstekende en intelligente schrijfstijl, meten met diverse Scandinavische grootheden. Dahl loodst zijn lezers door een veelheid van gebeurtenissen richting een prachtige finale. Sam Berger staat telkens voor het dilemma wie hij al dan niet kan vertrouwen en ook daarover weet Dahl zijn lezers lange tijd in het ongewisse te laten.

“Deze arts verrichtte zijn werk in de randgebieden van de wet; dat was in feite zijn hele functieomschrijving. Molly Blom had tijdens haar werk als undercoveragent voor de Sapo een paar keer met hem te maken gehad, maar toen had hij háár opgezocht, zonder ooit zijn naam te noemen. Hij had haar onder verschillende precaire omstandigheden benaderd.”

Deze auteur mag bovendien op zijn conto schrijven dat hij de omgeving zó beeldend weet weer te geven dat je je als lezer ter plekke lijkt te bevinden. De karakteriseringen van de personages zijn eveneens van bovengemiddeld niveau. Niet alleen Sam Berger, maar ook de diverse sub personages komen uitstekend uit de verf.

Kortom, Middenwater is opnieuw een schot in de roos en menig lezer zal het betreuren dat hiermee een einde lijkt te komen aan de avonturen van Sam Berger en Molly Blom.

Over de auteur
Dahl is auteur en criticus. Van zijn veelgeprezen misdaadserie werden wereldwijd meer dan één miljoen exemplaren verkocht. De auteur ontving hiervoor de prestigieuze Deutscher Krimi Preis 2005 en de Deense Palle Rosenkrantz Prize 2004. Dahl is de enige auteur die beide prijzen in ontvangst mocht nemen. Bij De Geus verschenen tot nu toe Kentucky Killer, Misterioso, Schijnoffer, Europa Blues, Bijbelse wateren, Midzomernachtdroom en Requiem.

Uitvoering
Uitgever: De Geus
ISBN: 9789044537765
Paperback, 448 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/