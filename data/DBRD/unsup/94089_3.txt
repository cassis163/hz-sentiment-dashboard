De meeste van zijn klasgenoten droomden ervan kaartjes te bemachtigen voor een belangrijk sportevenement of concert. Theo Boone leefde voor de grote processen.
Dit zinnetje zou een goede samenvatting voor het karakter van de hoofdpersoon Theo kunnen zijn. In dit boek ontdek je echter nog veel meer over deze wijsneuzerige jongen.
Theo Boone is dertien jaar oud, heeft een hond genaamd Judge, houdt er niet van om Teddy te worden genoemd en is bevriend met het merendeel van juridisch Strattenburg. Het verhaal draait om een belangrijk proces, namelijk dat van Peter Duffy, een rijke vent uit een superdure woonwijk met de naam Waverly Creek, waarover de inwoners van Strattenburg-centrum, zelfs een eigen gezegde gemaakt hebben. Die daar in Creek-wonende Peter Duffy, zou zijn vrouw hebben vermoord om de 1 miljoen euro van haar levensverzekering op te strijken. Iedereen weet zeker dat hij het gedaan heeft, maar niemand kan het bewijzen. Behalve Theo, want hij is de enige die beschikt over een getuige. Maar die durft niet naar voren te komen met de waarheid. En Theo heeft een belofte gedaan
De belofte is het eerste Young-Adult boek van de juridische thrillerschrijver John Grisham, en tegen dit boek tekent werkelijk niemand bezwaar aan. Het is heerlijk geschreven, en de uitgebreide karakterbeschrijvingen zorgen ervoor dat elk detail de personen levendiger maakt. John Grisham schrijft zo goed, dat een juridische baan je blijkbaar meer genoegdoening geeft, dan een beker hete chocolademelk op een koude wintermiddag.
Als thriller echter, is dit boek nog lang niet spannend genoeg. Grisham heeft met zijn allereerste Young-Adult boek net de plank misgeslagen, en heeft zich niet gerealiseerd dat de jeugd van tegenwoordig wel meer kan hebben dan een geheimzinnige en lugubere ex-FBI agent die steeds iets ergs dreigt te gaan doen.
Als je alle bezwaren en alle bewijzen bij elkaar hebt opgeteld, is dit een redelijk goed boek om te lezen, maar helaas niet het allerbeste van Grisham tot nu toe. Natuurlijk hopen we allemaal dat hij in hoger beroep gaat, en met een nog beter, overtuigender pleidooi komt!