“Toen Emma net was geboren en ik nog verdwaasd naar adem lag te happen, had Richard haar al voorzichtig in een doek gewikkeld en een piepklein blauw-wit mutsje opgezet. Daarna legde hij haar zachtjes in mijn armen en zei: ‘Dag mama.’ Ik krijg er nu nog kippenvel van. Emma keek me aan, en haar ogen haakten zich vast in de mijne. Vanaf dat moment wist ik dat het waar was: zodra je een kind krijgt, is het alsof je hart uit je lichaam is gehaald en er armpjes en beentjes aan vast zijn gemaakt.”

Korte inhoud
In Sterrenstof beschrijft Daphne Deckers openhartig hoe zij de verschillende fases van haar moederschap heeft beleefd. Samen met haar man Richard Krajicek heeft ze twee kinderen: Emma (1998) en Alec (2000). Vanaf zwangerschap en geboorte tot puberteit en het lege nest: fases die elk een nieuw begin betekenen waarin de moeder en haar kinderen centraal staan. In een humoristische vogelvlucht analyseert Deckers de ups-and-downs van het moederschap: ‘Het is één grote werkstage,’ schrijft zij, ‘die iedere dag opnieuw begint.’

Recensie
Ik heb al heel wat gelezen van (....en geschreven over) Daphne Deckers. Columns, verhalen, waarin meestal ironie en humor, gecombineerd met opvoedkunde de boventoon voeren. Daarom vind ik het erg leuk dat ik dit werkje ook mee mag nemen.

De cover en titel van Sterrenstof is interessant. Het contrast tussen de tedere pluizenbolletjes en de donkere kleur maakt nieuwsgierig. Hoewel taal een belangrijk bestanddeel is van haar werk, valt me meteen op dat de toon anders is in dit boekje. Zachter, openhartiger. Detail, is het gebruik van de terugkerende twee streepjes in ieder blok, aan het begin van het hoofdstuk. Het zorgt voor een lach, voor je verder leest.

In Sterrenstof omschrijft Daphne ontspannen de bewustwording van het ouder worden en hoe ze de verschillende fases van haar moederschap heeft beleefd, en nog steeds doet , ook al wonen Emma en Alec inmiddels uit huis.

“Alle spirituele tradities, had ik eens gelezen, vragen je om uit te stijgen boven je eerste emoties. Nou dat is mooi, want tijdens een groot deel van de middelbare school is je eerste emotie vaak iets met slaande deuren, of variaties op ‘Ik plak je achter het behang’. ”

Behalve de (h)erkenning heeft het boekje nog een fijne eigenschap. Het is Spiritueel, maar ook down to earth, je wordt er vrolijk van. De stukjes zijn zo licht of zwaar als de pluisjes op de voorkant van het boek. Sterrenstof inspireert al eeuwen mensen om er iets over te schrijven of zingen, net als ouderschap.

Conclusie
Sterrenstof is een klein, maar fijn boekje om tussendoor te lezen, waar dan ook. Bij het ontbijt, in de trein, voor het slapen gaan. Het maakt niet uit waar en waarom, je krijgt er een goed gevoel van. Linda de Jong (Redactie HappyMOMs)