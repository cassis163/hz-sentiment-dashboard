Cruise is geschreven vanuit de hoofdpersoon Heleen van Rijnsburg, een herkenbare vrouw met een leuke baan en een goed huwelijk. Al is dat goede huwelijk niet wat het lijkt.
Haar man, Frank Eldering, nodigt Heleen uit voor een romantische cruise om hun vijftienjarige huwelijk te vieren. Frank werkt bij een touroperator en weet precies hoe hij zijn vrouw kan verassen. De Cruise begint leuk en romantisch, maar eindigt voor Heleen in een nachtmerrie als haar man vermist word. De bemanning zet alles op alles om Frank te vinden, maar hij is onvindbaar, waarschijnlijk verdronken. Heleen moet terug naar Nederland zonder haar echtgenoot. Na een periode van verdriet, slapeloosheid en wanhoop wordt Heleen gebeld door een kredietverstrekker die haar informatie verstrekt waar haar hoofd van begint te tollen. Heleen komt erachter dat Frank klaarblijkelijk twee gezichten had waarvan zij er maar één kende, en dat bevalt haar niet. Om alles tot op de bodem uit te zoeken, vertrekt ze opnieuw naar het buitenland, ditmaal alleen. Heleen komt in contact met mensen die dichtbij Frank stonden, mensen die haar kunnen helpen, maar ook mensen die er alles aan zullen doen haar het leven zuur te maken, of sterker nog, haar het leven te ontnemen.
Een boek zonder toevalligheden bestaat niet, maar het verhaal in Cruise hangt samen van de toevalligheden. De ene na de andere gebeurtenis lijkt voorbestemd. Ook de misdaden die in het boek gepleegd worden zijn net een beetje te veel van het goede. Toch heeft de auteur het verhaal wel erg goed doordacht en komt zij meerdere malen met wendingen die de lezer zullen verbazen.
Het sterkste deel van het boek is de eerste helft. Die is leuk en nodigt de lezer uit verder te lezen, maar in de tweede helft is de verhaallijn minder sterk en komen er te veel onwaarschijnlijkheden voor om nog te kunnen boeien. Geloofwaardigheid is toch nog altijd één van de belangrijkste peilers waarop een boek steunt.
Hoofdpersoon Heleen is een doorsnee vrouw, een beetje wereldvreemd. Als ze in nood is, weet ze adequaat te handelen, dat maakt haar een beetje interessanter. Na 15 jaar huwelijk blijkt haar man haar al jaren een masker voor te houden, iets wat iedere vrouw kan overkomen. Vergeleken met de vorige boeken van Suzanne Vermeer, valt Cruise een beetje tegen. Het verhaal is voorspelbaar en onwaarschijnlijk en de zinnen vloeien minder mooi uit de pen dan we van haar gewend zijn. Al met al een aardige chicklit/thriller voor in de vakantiekoffer die best lekker wegleest, misschien in combinatie met de leuke actie bij het boek: een gratis waardecheque voor een 3-daagse cruise naar Engeland voor één persoon (introducé kan mee tegen een voordeeltarief).