maar overtuigend,Als Amerika het land van de onbegrensde mogelijkheden en grote dromen is, dan is Los Angeles de hoofdstad. Nergens zie je meer mensen die menen dat ze hun dromen waar kunnen maken. Helaas zie je ook nergens zo veel mislukte mensen, die het niet redden in de keiharde wereld van de showbizz en die ook in de echte wereld maar nauwelijks hun hoofd boven water kunnen houden.
Deze mensen zijn de hoofdrolspelers in Ontknoping, de twintigste Alex Delaware-thriller.
Delaware, psycholoog en politieadviseur, krijgt het verzoek om een jonge actrice te onderzoeken. Deze Michaela heeft samen met haar vriend hun eigen ontvoering in scène gezet. Alex Delaware probeert in enkele gesprekken te achterhalen waarom ze zoiets vreemds gedaan heeft. Voordat hij erachter komt, wordt Michaela vermoord.
Het onderzoek naar de moord wordt geleid door Alex goede vriend Milo Sturgis. Samen hebben de mannen al vele zaken opgelost, en ook nu betrekt Milo Alex bij het onderzoek. Ze proberen Michaelas leven te ontrafelen; een leven dat draaide om beroemd worden. Zoals zovelen was Michaela naar L.A. gekomen om actrice te worden en ontdekt te worden. Ze volgde dan ook acteerlessen, waarbij ze haar vriend had leren kennen. Die vriend blijkt nu ook spoorloos verdwenen. Is hij op de vlucht, of speelt er iets anders?
Alex en Milo vorderen maar langzaam in hun onderzoek naar de moord op Michaela. Er zijn geen getuigen, bijna niemand lijkt het meisje gekend te hebben en toch zijn er meerdere mogelijke daders met een motief. Uit pure frustratie onderzoeken de twee elk minuscuul spoortje dat ze tegenkomen en pluizen ze de achtergrond van alle betrokkenen nauwgezet uit.
Dat maakt dat het boek soms wat traag blijft; er is maar weinig actie. Een groot deel van de tijd piekeren onze speurders over hun volgende stap, in de hoop dat die ergens toe zal leiden. Voeg daarbij de schrijfstijl van Kellerman, die zoals altijd uitgebreid alle personages, uitzichten en straatbeelden gedetailleerd omschrijft, en je weet dat dit geen boek is dat je met ingehouden adem leest.
Die gedetailleerde beschrijvingen maken echter wel dat je helemaal in het boek gezogen wordt. Je ziet elke auto voor je, je kunt de personages bijna uittekenen en het landschap lijkt gefotografeerd in woorden. Ook de beweegredenen en achtergronden van alle personages worden beschreven, waardoor je vrijwel alles wat ze doen direct gelooft.
Langzaamaan komen er verschillende feiten aan het licht, duiken er oude zaken op die wellicht verband houden met deze moord, en uiteindelijk leidt dat Alex en Milo naar een onverwachte ontknoping. En hoe gruwelijk ook, juist door de gedetailleerde beschrijving van de levens van de verschillende personen komt deze ontknoping geen moment geforceerd of verzonnen over. Knap gedaan!