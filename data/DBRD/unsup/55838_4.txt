‘The boy at the door’ is de debuutthriller van Alex Dahl. Omschreven als: Scandi noir at its best. Maar de lezers die een typische Scandinavische thriller verwachten, blijven op hun honger zitten. Ik zou het eerder een psychologisch drama noemen.

Het verhaal is geschreven vanuit drie perspectieven. Cecilia, het hoofdpersonage, Tobias en Annika. Cecilia lijkt het perfecte leven te leiden. Maar niks is minder waar. En de ondergang van deze schone schijn begint met de ontmoeting tussen Cecilia en Tobias. Door de verschillende perspectieven en vertelstijlen kom je geleidelijk aan te weten hoe de drie personages hun leven in elkaar verstrengeld is.

Ik vind het toch wel een sterk debuut van Alex Dahl. Ze heeft een vlotte schrijfstijl en kan zeker en vast spanning creëren. Ook was ze niet bang om hoofdpersonages te creëren die totaal niet sympathiek overkomen. Toch vond ik sommige delen van het verhaal ongeloofwaardig, dit zorgde ervoor dat mijn enthousiasme om verder te lezen verminderde.

Al bij al is het écht een goed boek, maar laat je niet misleiden door de tekst op de achterflap. Verwacht zeker geen spannende thriller, maar eerder een donkere psychologische roman.