Oscar Stellendam krijgt de kans van zijn leven om een live-talkshow te presenteren. Hij grijpt de kans met beide handen aan en binnen de kortste keren bestaat zijn leven alleen maar uit werken. Op die manier probeert hij te vluchten voor het trauma in zijn leven, en dat van zijn vrouw. Maar hoe meer Oscar zich in zijn werk verstopt, hoe harder zijn vrouw probeert de herinnering aan hun overleden zoontje Jimmy levend te houden. Als Oscar van een onbekende bedreigingen ontvangt, raakt hij steeds meer de grip op zijn leven kwijt.
Siska Mulder schetst een eng realistisch verhaal, waarin niemand te vertrouwen is. Ze bouwt de karakters zo op dat ze als levensechte personen door het boek lopen. Dat niet alleen, ze laat zien dat het leven in de televisiewereld niet zo romantisch en spannend is als vaak door buitenstaanders gedacht wordt. Het is keihard werken en vooral heel makkelijk om te verdwijnen in je werk als je niet oplet. Dat is precies van Oscar doet. Hij is het prototype van de man die leeft voor zijn werk en een zwak heeft voor mooie vrouwen. Hij leeft in een wereld waar een ongeluk in een klein hoekje zit en waarin je je constant afvraagt wie je kan vertrouwen. Met groeiend onbehagen merkt Oscar dat hij gestalkt wordt.
Hij komt in penibele situaties terecht wanneer de stalker hem beter lijkt te kennen dan hij zelf. De stalker chanteert Oscar en weet hem overal te vinden. Zelfs als hij op vakantie is met zijn dove vrouw Stella. De stalker laat sinistere boodschappen achter op de voorgevel van zijn huis en verstopt onsmakelijke cadeaus in Oscars auto. Langzaam maar zeker drukt de stalker Oscar steeds verder in een hoek en worden hij en zijn vrouw gevangen in hun eigen huis.
Na haar debuut Zus (2005) en enkele boeken in samenwerking met andere auteurs, komt Mulder nu met Doof. Hiermee laat ze zien dat ze de spanning en de aandacht van de lezer vast kan houden en mooie zinnen uit haar pen kan toveren. Soms mogen de zinnen wel wat minder mooi en kan het nog directer. Daardoor zou het verhaal meer vaart krijgen, daar waar het nu op sommige punten wordt afgeremd. Maar, afgezien van dit literairemanco, is Doof een huiveringwekkend spannende psychologische thriller.