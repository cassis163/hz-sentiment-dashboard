Al meerdere keren heeft Joost me het boek Erebos aangeraden; een boek over een game die zich steeds meer vermengt met de werkelijkheid. Toen ik dit boek van Ursula Poznanski dan ook in de bibliotheek zag staan maakte ik - in stilte natuurlijk - een sprongetje van geluk. Dit boek mocht mee naar huis! En bij thuiskomst begon ik meteen aan dit avontuurlijke verhaal.. 

Op een Londense middelbare school gaat er een verslavende, illegale game de ronde. Iedereen wil meedoen aan het spannende Erebos, maar je krijgt slechts één kans. Houd je je niet aan de regels, weiger je een opdracht uit te voeren of ga je dood? Dan kun je nooit meer inloggen! Ook hoofdpersonage Nick komt algauw terecht in de virtuele wereld van Erebos. Hij is direct verslaafd, maar langzaam maar zeker ontdekt hij dat de grens tussen de virtuele wereld en de werkelijkheid steeds vager wordt. Waarom lijkt de game rechtstreeks tegen hem te praten? Hoe weet de game dat hij fan is van Hell Froze Over? En waarom moet hij opdrachten in de echte wereld uitvoeren om verder te komen in het spel?Erebos begint meteen al heel mysterieus, wanneer het hoofdpersonage Nick merkt dat er een geheimzinnige disk de ronde doet op school. Steeds meer van zijn vrienden zijn afwezig of vallen in slaap in de klas. Wat is er aan de hand? En wat heeft dit te maken met de dvd die de ronde doet? Nick is een heel gewone jongen, gek op basketballen, de band Hell Froze Over en in het geheim verliefd op Emily. Wanneer ook Nick is toegelaten tot het Erebos genootschap, raakt hij steeds meer verslaafd aan deze game. Het is heel interessant om te lezen over deze verslaving en de manier waarop het spel invloed uitoefent op het dagelijks leven. Wanneer Nick een wel heel moeilijke opdracht krijgt - uit te voeren in real life - moet hij kiezen: de game of het echte leven.

Het verhaal van Erebos is niet alleen enorm origineel, maar tegelijkertijd een avontuur om te lezen. Als lezer heb je aan het begin van het verhaal geen idee wat voor game Erebos is of waar het verhaal naartoe gaat; samen met Nick moet je alles ontdekken. Het plot zit sterk in elkaar en weet keer op keer te verrassen. Bovendien wordt het verhaal ook nog eens gekenmerkt door een zeer vlotte en luchtige schrijfstijl, waardoor je helemaal door het boek heen vliegt!Het klinkt misschien wat saai om te lezen over een computergame - zelf kon ik me er op voorhand ook niets bij voorstellen. Maar ik kan je verzekeren dat het boek nergens saai is. Poznanski schrijft erg beeldend, waardoor het bijna lijkt alsof je zelf aan het gamen bent. Bovendien weet ze keer op keer nieuw licht te schijnen op de situatie, waardoor de radartjes in mijn hoofd overuren maakten. Hoe zit het nou met deze game?!

Ik moet helaas wel toegeven dat ik de romantiek in dit verhaal ietwat clichématig vond. Hieraan merk je misschien toch een beetje dat dit boek geschreven is voor een jonger doelpubliek en niet voor mij als 25-jarige. Maar omdat de rest van het boek zo goed is, knijp ik hiervoor graag een oogje dicht.

Het boek Erebos is bijna net zo verslavend als de game die hierin beschreven wordt. Het liefst wilde ik dit boek aan één stuk door uitlezen, omdat ik zo graag wilde weten hoe het allemaal in elkaar zit. Samen met het hoofdpersonage Nick lukt het je stukje bij beetje het mysterie van Erebos te ontrafelen - een spannende zoektocht die tot op het einde blijft verrassen. Dat maakt Erebos mijns inziens zo goed; alle puzzelstukjes passen in elkaar en het verhaal klopt tot in de details. Een absolute aanrader, of je nu van games houdt of niet!