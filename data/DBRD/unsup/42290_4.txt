Dochters…….Eva is een typische meidenpuber die de gemoederen zo nu en dan behoorlijk bezighoudt. Adam en Bo doen hun best maar zijn het niet altijd met elkaar eens. Wanneer Eva een relatie met haar mentor blijkt te hebben krijgt moeder Bo niet alleen de schrik van haar leven maar komt ze ook voor een dilemma te staan. Haar eerste impuls is om die kerel eens flink de les te lezen en Eva aan de tafelpoot vast te binden. Moet ze ingrijpen of niet? Maar ook, moet ze Adam hierover inlichten, hij is tenslotte haar vader en zou meteen kunnen ingrijpen. Hij is de laatste tijd zowel fysiek als mentaal behoorlijk afwezig en lijkt nu niet in staat haar ter zijde te staan. Maar wat moet ze dan? Ze kan toch ook niet lijdzaam toezien hoe haar oogappel haar toekomst vergooit met een man van ruim vijfentwintig jaar ouder? Hij had verdorie haar vader kunnen zijn! Het is Bo al snel duidelijk dat Eva haar bemoeienissen niet op prijs stelt en dat ze haar met rust moet laten. Dat kan Eva dan allemaal wel willen maar Bo zit intussen wel met haar vragen, twijfels en zorgen maar kan deze bij niemand luchten. En Eva’s rare vriendje Yannick in huis is haar inmiddels ook een doorn in het oog aan het worden…..vooralsnog weet ze niet wat ze moet doen en dat geeft een enorme druk.


Bo heeft behalve haar gezin ook haar vrijwilligersbaan bij de Hulplijn. Ze weet uit eigen hand dat daar bijzondere personen haar pad kruisen, ook al is dat per telefoon. Emiel is een dergelijk persoon en naargelang de tijd vordert kun je zeggen dat er sprake is van een klik tussen de twee. Bo weet dat dit niet professioneel is en houdt hem op afstand. Emiel heeft daar echter andere gedachten over en dus ook daarmee krijgt Bo een reden om zich druk te maken. Op een moment van zwakte maakt Emiel daar gretig gebruik van en al snel neemt Bo hem in vertrouwen, de boel loopt thuis uit de hand en ze vertelt hem dat. Maar daar heeft ze meteen al spijt van. Ze lijkt hiermee de controle over haar leven helemaal kwijt te raken en daarmee afhankelijk te worden van de nukken van anderen. En dat laatste is blijkbaar niet zonder risico’s.

Die drie korte regels op de cover dekken meteen de lading van het verhaal. De invulling kan werkelijk nog alle kanten uit. Heerlijk wanneer een boek je zo triggert! Alles wat vervolgens op de flaptekst staat is dan eigenlijk teveel aan informatie. ‘Meesterdeal’ is zowel een intrigerende als wazige titel en de verwachting ligt hoog. Wat er vervolgens gebeurt, is dat Marlen Beek-Visser je als lezer meteen in het verhaal trekt en je blijft lezen totdat het uit is. Het moet echt worden gezegd dat ze met dit verhaal wederom een heerlijk vlot boek heeft geschreven.

Net als in voorganger ‘Stem’ spreekt ook nu de verhaallijn aan, zijn de personages laagdrempelig en dus identificeer je je gemakkelijk met hen en hun situaties. Moeder Bo komt natuurlijk voor een groot dilemma te staan wanneer boven water komt waar Eva in terecht is gekomen, je kunt als moeder je ogen daar gewoon niet voor sluiten! Het feit dat vader Adam nogal laat afweten maakt dit alles nog moeilijker voor Bo en ze is de wanhoop zowat nabij. Die emoties brengt de auteur probleemloos op je over, je wordt kwaad, je voelt je samen met Bo machteloos. Die aspecten zijn goed uitgewerkt en oh zo menselijk. Dat maakt het verhaal dus heel toegankelijk en het blijft boeien. Tel daarbij op dat ze geregeld de lezer verrast door ineens de boel om te gooien en je blijft lezen, complimenten daarvoor.

Toch zijn er een paar dingen. Neem het vriendje van de 16-jarige Eva, hij woont bij hen in huis en slaapt bij hun dochter…..? Dat staat zo haaks op Bo’s beschermdrang naar haar meisje, ongeacht de achterliggende reden van zijn verblijf. Maar ook het feit dat Bo Emiel in vertrouwen neemt geeft aan dat ze óf echt heel eenzaam is óf juist op het goedhartige af naïef. Bo is een vrouw die overloopt van liefde naar haar dochter, die niet altijd naar waarde wordt gewaardeerd op die leeftijd. De moeder-dochterband wordt mooi neergezet als ook de gevaren van zo’n kwetsbare relatie. Het zal bij veel ouders voor herkenning kunnen zorgen en daarmee een groot leespubliek aanspreken. Hoe dan ook is Meesterdeal een verhaal dat meteen ook taboedoorbrekend is. We zijn dan wel heel vrijdenkend maar zó nou ook weer niet. Een relatie tussen een leerkracht en leerling is gewoon not done.

Er gebeurt een heleboel maar niet alles is even logisch of aannemelijk. Vooral het gedrag van Emiel en Bo roept soms wat vraagtekens op. Richting de plot gaat alles in een versnelling en stijgt de spanning duidelijk. De auteur bouwt dat goed op want er zijn best wat draadjes die nog antwoord behoeven. Gelukkig krijg je dat ook. De uiteindelijke samenkomst van de verhaallijnen verrast en verbaast tegelijkertijd. Het klopt ergens gewoon niet met de rest van het verhaal maar dat kan natuurlijk puur aan mijn beleving liggen. Onder de mantel der liefde neem ik dat dan ook voor lief want wonderlijk genoeg wordt de totale spanning er niet minder om en het leesplezier ook niet.

Dat laatste is overigens geheel te danken aan de uitermate prettige schrijfstijl van deze auteur en de goed verdeelde opbouw van het verhaal. Het boek leest gewoon erg lekker en ach, het blijft fictie natuurlijk.

4 sterren voor Meesterdeal!