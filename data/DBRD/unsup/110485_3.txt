In De terugkeer van Hakan Nesser ontmoeten we wederom commissaris van Veeteren en zijn team. Van Veeteren heeft gezondheidsklachten en moet opgenomen worden voor een operatie. Maar zelfs in het ziekenhuis blijft hij op de hoogte van de vorderingen van het lopende onderzoek. Dit betreft de moord op een misdadiger die na 24 jaar gevangenisstraf op vrije voeten komt en meteen daarna van het leven wordt beroofd. Hier ligt werk voor het team van van Veeteren.

Het boek wordt ingedeeld aan de hand van verschillende data. Hierdoor ga je soms 30 jaar terug in de tijd om daarna weer over te stappen naar het heden. Dit gaat zonder strubbelingen, het lijkt een ingewikkeld verhaal, maar het boek heeft een toegankelijke opzet. De wisseling van perspectief en tijd geeft extra spanning.

Ik vond De terugkeer een zeer toegankelijk en prettig leesbaar boek. Het verhaal is spannend en voor je het weet is het boek uit. Hakan Nesser houdt mij als lezer in de ban en maakt me nieuwsgierig naar de afloop. Dat gold overigens ook voor de vorige verhalen uit de reeks met van Veeteren. Mijn enige kritiekpunt betreft het feit dat van Veeteren uiteindelijk de moord oplost. Dit vond ik een beetje vergezocht, het zou geloofwaardiger geweest zijn als zijn collega-speurders hier een rol in gespeeld hadden. Door deze ontknoping wordt van Veeteren iets teveel als superman neergezet die met zijn tandenstoker (geliefd gebruiksvoorwerp van van Veeteren) de zaken regisseert.

Voor de rest, een toegankelijk en prettig leesbaar boek. Plezierige tijdsbesteding. Drie sterren.