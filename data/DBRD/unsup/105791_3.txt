Fleur is een goed verkopende kunstenares die door galeriehouder Justin Mars wordt gevraagd om verder naar buiten te treden met haar werk door middel van een expositie. Dit is iets waar ze goed over na wil denken, want ze verdient genoeg en ze heeft andere dingen aan haar hoofd. Zo wil de eigenaar van het nieuwe hotel naast de boerderij van haar en haar oma de boerderij opkopen om er een zwembad te kunnen plaatsen. Terwijl Fleur en haar oma zich hiertegen verzetten, duikt opeens Robin, de manager van het hotel, op. Ondanks zijn werkgever lijken Fleur en Robin het erg goed met elkaar te kunnen vinden, maar als Fleurs oma plotseling overlijdt en Justin en Robin onverwachts op dezelfde plek zijn, begint Fleur te twijfelen wie er nu echt te vertrouwen is.

Fleur is een personage waar veel vrouwen zichzelf in zullen kunnen herkennen. Ze heeft een fijn en succesvol leven, maar toch mist er iets. In haar geval is het de liefde die ontbreekt. Ondanks deze herkenbaarheid weet schrijfster José Vriens dit hoofdpersonage wat originele trekjes te geven. Zo is ze een dertiger en woont ze bij haar oma in de boerderij. Daarnaast maakt ze als kunstenares niet alleen schilderijen en potten, maar ook kralen die ze allemaal alleen via internet verkoopt.

‘Show, don’t tell’ wordt vaak gezegd als het over het schrijven van een boek gaat. Terwijl dit boek leuke personages heeft en verschillende interessante thema’s aankaart, komen deze niet helemaal tot hun recht doordat er vooral veel wordt verteld. Hierdoor wordt er veel voor de lezer ingevuld en wordt er weinig aan de verbeelding overgelaten . Daarnaast bevat de roman veel lange dialogen, waar niets mis mee hoeft te zijn, maar regelmatig worden deze in Verdwaald nog eens samengevat in de vertellerstekst. Doordat alles zo uitgebreid wordt beschreven wordt er weinig spanning opgebouwd en is het verhaal soms saai.

"Op dit moment was de warboel in haar hoofd compleet. Om die chaos een uitlaatklep te geven, zette ze een leeg doek op de ezel. Na het overlijden van oma had ze gemerkt dat dit een prima manier was om haar emoties te verwerken. Even later was ze dan ook bezig aan de ontlading."

Dit is jammer, want Vriens probeert duidelijk iets te vertellen met deze roman. Ze probeert niet alleen zware onderwerpen aan te kaarten zoals dementie en vertrouwen, maar aan de hand van Fleur wordt ook duidelijk hoe belangrijk het is om de juiste keuzes te durven nemen in het leven, wil je gelukkig worden.

Verdwaald is een roman met interessante personages en duidelijke thema's. Het heeft alles in zich om een goed verhaal te worden, alleen zorgen de uitgebreide beschrijvingen en herhalingen ervoor dat er weinig spanning wordt opgebouwd, waardoor de roman regelmatig saai is.