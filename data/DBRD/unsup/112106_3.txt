Het is 1679. In het burgerweeshuis van Amsterdam sluiten Flora en Mare vriendschap. Jaren lang zijn ze op elkaar aangewezen. Hoewel ze het in het weeshuis redelijk goed hebben (ze hebben kleding, eten en een bed om te slapen), is het hard werken en wordt ongehoorzaamheid streng gestraft.
Na het weeshuis zijn meisjes zijn elkaar uit het oog verloren, maar vergeten hebben ze elkaar niet. De belofte vriendschap blijkt van groot belang, als er in 1697 een beroep op Mare wordt gedaan.

Een mooi historische roman die zich afspeelt tegen de achtergrond van Amsterdam en Haarlem. Het leven in het burgerweeshuis wordt goed beschreven, evenals het reizen met de trekschuit, de stad Amsterdam en ook Haarlem. De geldende normen en waarden. Interessant is de verwerking van bestaande historische personen als Frederik Ruysch met zijn rariteitenkabinet en zijn dochter Rachel. En de heer van Roonhuysen, een pionier op het gebied van moeizame bevallingen.
Het dolhuis komt voorbij en meer specifieke historische plekken, wat een compleet beeld geeft van die periode.

Het fictieve deel van de roman is soms wat verwarrend door het verspringen van tijdlijnen en tussen de twee personages Flora en Mare. Met name in het begin als de tijd wisselt tussen 1679 en 1697. De getallen lijken teveel op elkaar. Latere jaartallen maken het iets overzichtelijker. Maar in het ‘nu’ verhaal (1697) zijn er delen waar Mare terug denkt aan bepaalde gebeurtenissen en dat is niet direct duidelijk. Het is voor de lezer van belang om goed op te letten bij het lezen van deze stukken, want ze gaan bijna naadloos in elkaar over waardoor de rode draad gemakkelijk is kwijt te raken.

De opbouw van het verhaal zit wel goed in elkaar. De afwisseling van de verhalen vanuit perspectief Mare en Flora zorgen ervoor dat het blijft boeien. Het leven van Mare en Flora wordt gedoseerd verteld en komt aan het einde mooi samen. Toch wordt niet alles verklaard. Zo is het de tante van Flora die haar in het weeshuis stopt en haar er ook weer uithaalt. De reden van beide keuzes is niet erg duidelijk. Ook het einde van het verhaal levert nog wat vragen op.
Een interessante en boeiende roman die een goed beeld schetst van het leven eind zeventiende eeuw.