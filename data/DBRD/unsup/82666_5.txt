Hoe vaak gebeurt het dat je echt niet kunt stoppen met lezen? Dat je het koken nog maar even uitstelt, omdat je een boek niet wilt neerleggen? Dat gebeurt alleen als je een gruwelijk spannend verhaal in handen hebt. Zoals Buiten Bereik, de eerst thriller voor volwassenen van schrijfster/illustrator Iris Boter. Tot het allerlaatst zo spannend dat ik het in een keer uit moest lezen. Absoluut een aanrader voor liefhebbers die het heerlijk vinden om nagelbijtend door te lezen tot het boek uit is.

Buiten Bereik gaat over een jong stel. Vader Daniël gaat een weekje naar Terschelling met zoontje Jonas van vijf, zodat moeder Katja al haar deadlines kan halen. Een modern gezin met gewone sores en een speciaal kind. Terwijl Katja de kant-en-klaar-lasagne ontdooit en voor de vorm nog wat tomaatjes snijdt, voel je al aankomen dat hier meer aan de hand is. En inderdaad: man en kind komen die avond niet thuis. En de dag erna ook niet. Er is iets helemaal mis. Dan spring je met Daniël terug in de tijd en kom je er stap voor stap achter wat er is gebeurd. Terwijl Katja ondertussen wanhopig op zoek gaat.

Iris Boter heeft gekozen voor een ingenieuze opzet waarin je als lezer steeds een stukje van de puzzel ontdekt. Je springt heen en weer in de tijd, je maakt mee wat Katja voelt en wat Daniël meemaakt. En geleidelijk stijgt de spanning en wil je weten hoe het zit. En hoe het afloopt. Vaardig strooit Boter met cliffhangers, perspectiefwisselingen en flashbacks, zonder dat ze de spanningsboog verbreekt.

Tegelijkertijd is het een boek van deze tijd met herkenbare situaties, bekende plaatsen en moderne verwikkelingen. Nooit over the top of overdreven, maar juist herkenbaar en prettig realistisch. Met haar soepele schrijfstijl sleurt Boter ons door het verhaal dat tot het einde toe intrigeert.