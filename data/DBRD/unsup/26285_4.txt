Dex gaat bij zijn beste vriend Kai wonen waar feestjes, meiden, drank en veel lol wekelijkse kost is. Wanneer hij Mila ontmoet is hij gelijk weg van haar. Lange blonde haren, prachtige blauwe ogen en een goddelijk lichaam. Na onverwachtse ontmoetingen leren ze elkaar steeds beter kennen, maar één ding blijft voor beiden een grote rol in hun leven spelen. Het is iets dat Dex haar nooit zou kunnen geven.

Zodra je begint met lezen weet je het direct; dit is een echte New Adult. Het leest gemakkelijk weg, heeft voldoende afwisseling tussen zwijmelmomenten, humor en een vleugje drama en Dex is een echte dreamboy.
Er wordt afwisselend uit twee perspectieven verteld; die van Dex en het meisje Mila waar hij verliefd op is. De hoofdstukken van Dex vond ik erg prettig om te lezen, die van Mila wat minder omdat ik haar een tikkeltje te oppervlakkig vind.
Het probleem wat het koppel gescheiden houdt is herkenbaar maar een beetje duizend in een dozijn.
Dit doet echter niets af aan het boek zelf dat goed geschreven is en waar je heerlijk bij kan wegdromen. Behalve Dex, worden ook de andere jongens beschreven wat je nieuwsgierig maakt naar hun verhalen.

Kortom; Dex is een echt NA boek voor op vakantie of met een lekkere beker thee op de bank.
Ik ben nieuwsgierig naar de rest van de serie en ga de andere boeken ook zeker lezen!