￼Verbroken - Linda Jansma
Genre: Thriller
Epub met digitaal watermerk
ISBN: 9789461091642
Uitgever: De Crime Compagnie
Verschijningsdatum: juni 2015

Speciale dank aan de Crime Compagnie voor dit recensie exemplaar.

Over de auteur;
(bron; lindajansma.nl)
Linda Jansma (1967) schrijft al sinds haar kinderjaren, eerst voornamelijk voor zichzelf, later ook voor vrienden en in de schoolkrant. Op haar twaalfde stuurde ze haar eerste manuscript, een jeugdboek, naar een uitgeverij. Het werd niet uitgegeven, maar de positieve reacties over haar fantasie en beeldende schrijfstijl zijn sindsdien haar drijfveren geweest om verder te schrijven.

In 2009 veroverde ze een vijfde plaats bij de schrijfwedstrijd Beste Manuscript, waarna het niet lang duurde voordat ze in 2010 met haar eerste thriller Caleidoscoop debuteerde bij uitgeverij De Crime Compagnie.
Linda schrijft psychologische thrillers met een maatschappelijk thema, bijna allemaal gebaseerd op waargebeurde verhalen. Inmiddels heeft Linda zes titels op haar naam staan, waaronder Vrij spel, Schuilplaats en de bestsellers Tweestrijd en Kwetsbaar – de heruitgave van Caleidoscoop (2010) – waarmee zij de Schaduwprijs 2011 won, de prijs voor het beste Nederlandstalige debuut. Daarnaast werd Schuilplaats uitgeroepen tot Beste Vrouwenthriller 2013, stond Kwetsbaar op de longlist van de Gouden Strop en Houvast op die van De Diamanten Kogel.

Korte inhoud;
De geheime informatie die Mara ontdekt brengt haar leven ernstig in gevaar... Tijdens een routineklus voor haar werk, ontdekt Mara de Wolff informatie die niet voor haar ogen is bestemd. De gegevens brengen niet alleen haarzelf, maar ook duizenden Nederlanders in gevaar. Ongewild raakt ze betrokken bij een complot dat haar voor een duivels dilemma stelt: meewerken of haar kinderen die door haar ex-man zijn meegenomen, nooit meer terugzien.

Samenvatting;
Mara de Wolff, ethisch hacker, is al negen jaar de trotse eigenaar van haar eigen bedrijf SecuryComp. Zij voert, in opdracht testen uit van bedrijfsnetwerken op veiligheidsrisico’s. Als zij op een dag telefoon krijgt van Richard Moorman om zijn bedrijf te scannen op veiligheidsrisico’s, haalt zij een grote opdracht binnen.

Tijdens deze klus ontdekt zij echter iets vreemds. Naast een IP-adres dat niet lijkt te passen tussen al de rest, ontdekt zij ook een beveiligde map in het Arabisch en terwijl ze die open klikt wordt haar scherm zwart.
￼Om geen onnodige risico’s te nemen, neemt zij terug contact op met Moorman, maar die lijkt van de aardbodem te zijn verdwenen.

Als zij zelf dreigementen ontvangt beseft ze dat ze in iets verwikkeld is geraakt waar ze best zover mogelijk vandaan moet blijven, maar voor Mara het weet zit zij in een kluwen van chantage en terrorisme met als inzet haar kinderen. Als er wordt ingebroken in haar appartement, heeft zij geen enkele bewijs meer om naar de politie te stappen. Samen met haar onderbuurman Rudy die zij in vertrouwen neemt, probeert zij hieraan te ontsnappen, maar daarvoor blijkt het te laat. Ze wordt verplicht mee te werken aan iets groots, waar niet alleen zijzelf bij betrokken is maar waar ook duizenden Nederlanders door in gevaar komen.

Beoordeling;
Dit is mijn eerste kennismaking met Linda Jansma en ze heeft me verrast. Een spannend verhaal, vlot geschreven, actueel en realistisch. Je merkt dat Jansma research gedaan heeft en op de hoogte is van wat ze schrijft. Het onderwerp is gedurfd.

Terrorisme, de Islam en IS zijn de dag van vandaag niet meer weg te denken uit het nieuws en dat zoiets ook in Nederland zou kunnen gebeuren is niet enkel een gegeven, maar pure realiteit. Tijdens het lezen voel je dan ook een zekere angst en komt het allemaal wel heel dichtbij.

Daarnaast loopt ontvoering en poging tot terugontvoering, waar ik trouwens nog nooit van gehoord had, als een rode draad door het verhaal. Mara die haar man, de liefde van haar leven al op jonge leeftijd verloren heeft, trouwt enkele jaren daarna met zijn beste vriend Juda, een Irakees. Samen krijgen ze een tweeling, Jamil en Isra. Juda blijkt echter niet te zijn wie zij dacht dat hij was, en er volgt een scheiding. Als Juda de kinderen na zijn bezoekrecht niet terugbrengt, blijkt dat hij ze te heeft meegenomen naar Irak. Haar zoektochten zijn tevergeefs en het is jaren geleden dat zij haar kinderen zag.

Op deze manier laat Jansma verschillende verhaallijnen samenkomen. De spanning weet zij langzaam op te bouwen en zo werkt zij naar de plot toe. De informatie krijg je maar mondjesmaat. Het verhaal is beeldend beschreven en je wordt meegezogen in Mara haar wereld van hacken. Jansma weet waarover wat ze schrijft en door geen ingewikkelde termen of woorden te gebruiken, lees je ook hier vlot doorheen.

Door in verschillende tijden te schrijven, wat zeker niet storend is, was het in het begin zeker opletten en wist ik niet goed welke kant het verhaal op zou gaan. Het maakte mij echter zo nieuwsgierig, dat ik het boek moeilijk kon wegleggen. Ik moest weten wat het één met het ander te maken had en hoe dit zou aflopen.
Knap hoe naar het einde alles duidelijk wordt.

Door het verhaal van Mara, dat zich in het heden afspeelt, in de ik-vorm te schrijven, word je als lezer ook meer in het verhaal betrokken en kan je alleen maar sympathie voelen voor haar. Zij wordt een vrouw van vlees en bloed waar je jezelf, min of meer, mee kan identificeren.

Conclusie;
Het verhaal boeit van begin tot het einde. Het is op een menselijke manier geschreven, met menselijke gevoelens, zowel over liefde, angst, wraak en wat dit met een mens kan doen. Het gaat over keuzes maken en over loslaten, op welke manier dan ook.

‘So if tomorrow starts without me, don’t think we’re far apart, For every time you think of me, please know I’m in your heart.’

￼Ik heb genoten van dit boek. Overtuigend en vooral realistisch geschreven, met alle ingrediënten voor een spannend verhaal.

Linda, je hebt er een fan bij.
Ik geef graag 5 fonkelende sterren.
Karin Team DPB