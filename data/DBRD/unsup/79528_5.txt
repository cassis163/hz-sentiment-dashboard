Samuel Bjork, pseudoniem van Frode Sander Oien. Een veelzijdig man, romancier, toneelschrijver en singer-songwriter. Met zijn debuut gelijk al genomineerd voor de Noorse Boekverkopers award in 2013.
Ik reis alleen krijgt een wereldwijde lancering in 21 landen en Warner Bros zal het gaan verfilmen.
Dan kan het toch eigenlijk niet meer mis gaan zou je zeggen?!

Het Noorse platteland ligt lam na de vondst van een zesjarig meisje, opgeknoopt aan een boom. Gekleed in poppenkleren en een label met de tekst “Ik reis alleen”. Welke zieke geest zit hier achter en blijft het bij deze ene moord?

Het boek begint vrij kalmpjes, zoals we dat vaker zien bij de Scandinaviërs. Maar na een aantal hoofdstukken pakt het je en laat het je niet meer los. Bjork laat ons kennis maken met Holger en Mia, een rechercheursduo die ja al snel in je hart zult sluiten en waar je van zult houden. Diverse karakters en verhaallijnen worden ons voorgeschoteld, het ene stuk nog mooier geschreven dan het andere en van nagelbijtende spanning tot op het puntje van je stoel, zodat je alles om je heen vergeet en je zo nu en dan even vergeet adem te halen.

Erg jammer om nu voorlopig afscheid te moeten nemen van dit duo, die me voorlopig nog wel even bij zullen blijven en ik kijk dan ook nu al met smart uit naar meer!
Ik kan het niet vaak genoeg benadrukken, maar het is ongelooflijk hoeveel talent er zit in de Scandinavische landen, het lijkt wel of ze ze uit de bomen plukken. Wederom kunnen we hier een auteur aan toevoegen, die alleen al met dit debuut bewijst een veelbelovend auteur te zijn!