De jongen die met draken leefde is het vervolg op De jongen die draken kweekte. In het eerste deel ontdekt Tomas een drakenfruitboom in de tuin van zijn grootvader. Hij neemt een stuk fruit mee naar huis en schrikt wanneer daar een draak uitkomt. Hij vindt dit ontzettend cool en noemt zijn draakje Fikkie. Tegelijkertijd begint hier een groot avontuur… want hoe houdt hij dit draakje verborgen? Zijn vrienden Ted, Kat en Kai willen ook wel een draakje. Na een nacht logeren in de tuin van grootvader hebben zij ook een draakje. Deze draakjes hebben ieder een eigen karakter en zijn zeer ondeugend.
In De jongen die met draken leefde lezen we hoe de vier vrienden in het park een geweldige verstopplek hebben, hun Drakennest. Hier komen ze bij elkaar om hun draken te trainen en plannen te smeden. De draken zijn niet gemakkelijk te temmen en zorgen voor heel wat hilariteit. Daarnaast krijgen de vrienden twee problemen op te lossen. Liam, hun klasgenoot, is iets van plan en het gaat niet goed met de drakenfruitboom in de tuin van grootvader.
Het is weer volop genieten. Wat een geweldig vervolg is De jongen die met draken leefde. Van begint tot het eind blijft het boeien. Tomas neemt de lezer weer mee in een verhaal vol avontuur, spanning en humor. Er gebeuren dingen, die in werkelijkheid niet kunnen. De draken ontsnappen uit de inloopkast en zorgen voor een grote rommel in de kantine. Lees hoe de draak van Liam vuur spuwt, waarna alles ontzettend gaat groeien en dit zelfs de drakenfruitboom raakt. Gelukkig is Tomas altijd “helder” en weet zijn draak Fikkie hem de juiste raad te geven, zodat alles weer op zijn pootjes terecht komt.
Sarah Ogilvie heeft ook in het tweede deel de illustraties verzorgd. Ze heeft een geweldige bijdrage geleverd. De prenten zijn zwart wit getekend, verrassend en grappig. Ze variëren van heel klein tot pagina groot en zorgen dat je helemaal in het verhaal zit. Kleine poepklodders of geschroeid papier zijn kleine details die ervoor zorgen dat het lijkt of er een draak aanwezig is.
Tot slot lezen we dat grootvader met Tomas een afspraak maakt. De draken worden groter en vier grote draken kun je niet bij je laten wonen. Gelukkig is het zomervakantie en Tomas weet nog niet wat hij met de draken gaat doen en prikkelt zo onze nieuwsgierigheid voor deel 3.