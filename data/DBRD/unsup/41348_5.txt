Dit boek bundelt tips, rust, levenslessen, opluchtingen, handleidingen en relativering. Drie richtingen waar Dobelli uit put: wetenschappelijk onderzoek, de Stoa en de traditie van investmentliteratuur. Klinkt misschien ingewikkeld, maar Dobelli slaagt erin om de 52 levenslessen die hij uit deze drie richtingen destilleerde, in zeer begrijpelijke, toegankelijke en makkelijk leesbare brokken te presenteren.
'Een gereedschapskist met mentale denkhoudingen' noemt hij het zelf in zijn nawoord. En daar zegt hij niets teveel mee. Leer omgaan met je 'disease to please', met je neiging tot zelfetalering via social media, met je kooplust, durf een saaie piet te zijn. Leer dat een 'roeping' niet bestaat, je reputatie er niet zoveel toe doet, en dat het zinloos is om je zorgen te maken over je laatste uren. Lees hoe je je kunt wapenen tegen de meningenvulkaan die smartphones ons brengen, tegen afgunst en tegen innerlijke onrust. Lees waarom je beter problemen kunt vermijden dan oplossen, en hoe je rust kunt krijgen ten aanzien van ellende in de wereld.
Klein minpuntje is dat Dobelli hier en daar zichzelf iets tegen lijkt te spreken en dat enkele van de 52 punten op hetzelfde neerkomen of beter gebundeld kunnen worden. Maar 4 sterren is gewoon te weinig, vandaar toch de 5. Een boek om meermaals te verslinden.