Norah Roberts werd wereldwijd bekend door haar liefdesverhalen. Haar alter ego JD Robb doet dat op haar beurt met thrillers, maar kan het niet laten om in enkele passages terug te grijpen naar de stomende scènes van haar romantische boeken. Haar protagonist is Eve Dallas, inspecteur bij de New Yorkse politie.

Eve Dallas wordt opgeroepen voor de moord op een oude stoepslaper. Zijn lichaam is amper verminkt. Alleen zijn hart is er met chirurgische precisie uit gehaald, de wond met zorg gesloten. Dallas onderzoekt de zaak, maar als ook in andere steden dakloze mensen worden vermoord en hun organen verwijderd, bijt ze zich vast en wordt het haast een obsessie om uit te zoeken waarom ongezonde organen geoogst worden van iemand die binnen afzienbare tijd een natuurlijke dood zou sterven. In het onderzoek wordt ze bijgestaan door haar trouwe collega Peabody. Door haar eigenzinnige aanpak en bot karakter, maakt ze veel vijanden binnen het korps. Een van hen, Ellen Bowers, dient zelfs een officiële klacht tegen haar in. Enkele dagen later wordt de dame vermoord teruggevonden. Eve Dallas wordt beschuldigd, moet haar penning inleveren en wordt op non-actief gezet.

Vermoorde harten  speelt zich af in de nabije toekomst, waardoor sommige onderzoeken en attributen die de politie gebruikt, voor de lezer onbekend zijn. Het is het achtste vertaalde boek in de serie ‘In Death’ die in totaal uit 41 delen bestaat. Er is dus nog heel wat vertaalwerk te doen voor de uitgever, want JD Robb schrijft aan een duizelingwekkende snelheid. Vermoorde harten  is in veel opzichten een thriller. Er zit spanning in, hoewel die af en toe verwatert door overbodige dialogen die het verhaal ophouden. De afhandeling van het onderzoek wordt iets te lang gerekt en heeft te veel zijsprongen, maar afgezien daarvan leest het verhaal zeker prettig. Robb hanteert een schrijfstijl waar, in het hoofdverhaal, weinig clichés voorkomen. Ze vermijdt ook overbodige adjectieven. In de seksueel geladen scènes wemelt het echter van clichés en komt de aard van haar romantische boeken naar boven. ‘Hij ontlaadde zich in haar’ en ‘Hij deed zich aan haar te goed’. Stereotieper kan het echt niet.

En dan is er nog een technisch element in het boek dat sommige lezers misschien niet echt stoort, maar hier vaak verkeerd wordt gebruikt. Perspectief! Een voorbeeld? Goed. Een telefoongesprek waarbij de personages elkaar dus niet zien: ‘Ze legde de situatie uit en stelde haar vragen terwijl haar gesprekspartner lichtelijk verveeld keek.’

Het personage Eve Dallas komt in Vermoorde harten  niet echt sympathiek over. Ze is constant boos op iedereen, deelt bevelen uit op een manier die te wensen overlaat en is hopeloos gefrustreerd. Alleen bij haar partner Roarke, een perfecte man in alle opzichten, kan ze zich ontspannen. Op de eerste pagina, Eve Dallas’ personeelsdossier, wordt toegelicht waarin deze frustratie haar oorsprong vindt en dat verklaart veel. Op het einde wordt als teaser het eerste hoofdstuk van haar volgend boek opgenomen.

De plot is ingenieus geconstrueerd en laat de lezer ruimte om zelf mee te denken. Het is geenszins verwonderlijk dat JD Robb een schare fans heeft. Met een verkoop van meer dan 500 miljoen boeken is ze een van de meest gelezen auteurs van deze tijd.