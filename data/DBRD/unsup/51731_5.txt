Op het omslag staat wervend 'Van de bedenker van CSI' maar aangezien ik geen CSI-fan ben aarzelde ik even met het oppakken van dit boek. Maar gelukkig maakte de omslag me nieuwsgierig genoeg en toen ik het eenmaal oppakte, had ik gelukkig de tijd om het in één ruk uit te lezen. Dit boek is een hoogtepunt uit mijn stapel recensieboeken van dit jaar.
Level 26 gaat over een man met de schuilnaam Sqweegel. Deze heeft hij te danken aan de enige die hem ooit van dichtbij heeft gezien en het nog kan navertellen: een jongetje van vier. Zijn moeder is door de onbekende in stukken gehakt terwijl ze in de auto zat in de autowasstraat, en het jongetje herinnert zich nog de geluiden die zijn moeder daarbij maakte...Een béétje sterke maag is gewenst, lezer, voor dit boek!
Maar, na een fors aantal onbegrijpelijke moorden is er dan toch een groep mensen bijeengeroepen om een eind te maken aan de praktijken van deze Sqweegel. Hij is namelijk gevaarlijker dan welke seriemoordenaar ooit.
Tom Riggins is degene die belast wordt met het vinden van Sqweegel. Hij ziet geen andere oplossing dan daarbij de hulp in te roepen van ene Dark, de laatste die ooit de confrontatie met Sqweegel aanging. Dark wil uiteraard eerst niet meewerken, vooral niet omdat hij zijn leven net weer een beetje op orde heeft, maar geeft dan toch toe.
Level 26, daar moet je niet over praten, dat moet je lezen! Elk hoofdstuk begint met een prachtige onheilspellende tekening en sluit af met een verwijzing naar de films die Sqweegel van zijn slachtoffer maakte. Riggins en Dark krijgen eigenlijk net zoveel diepgang als Sqweegel zelf, en de combinatie maakt dat dit boek echt mijn favoriet is voor dit jaar. Het is onbeschaamd spannend, intrigerend en intelligent neergezet. Het heeft een diepgaande karaktertekening, een feilloos plot, een heel hoog doorleesgehalte en het laat je huiverend achter. Maar wel zo dat je eigenlijk nog meer wilt lezen van Anthony Zuiker.