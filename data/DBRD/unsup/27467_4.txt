Met het boek "Een Mann" beschrijft Rindert Kromhout drie maanden uit het leven van een telg uit de beroemde familie Mann, namelijk Klaus Mann. Kromhout neemt je mee in het verhaal en een deel van het leven van de Mann-dynastie.

Klaus is 19 jaar en wil graag in de schrijvers-voetsporen van zijn vader treden, maar heeft steeds het gevoel dat hij door zijn vader, Thomas Mann, niet voldoende wordt gewaardeerd. Hierdoor voelt hij zich niet gezien, heeft het gevoel steeds de zoon-van te zijn en daardoor in de schaduw te staan van zijn vader. De vader-zoon-relatie verloopt in de ogen van Klaus moeizaam. Het bijzondere is dat hij zich w√©l geaccepteerd voelt in zijn maniertjes en keuze van kleding, maar het feit dat hij homoseksueel is blijkt een heikel punt.
De relatie met zijn oudste zus, Erika, is erg belangrijk voor Klaus en zij maakt dan ook een belangrijk deel van zijn ontwikkeling mee.

Hij besluit zijn vader een brief te schrijven, waarin hij zijn jeugd en gevoelens beschrijft. Hij beschrijft hierin tevens de vader-zoon-relatie, zoals hij die ervaart, zijn eigen geaardheid en de vriendschappen met anderen. Hij wil graag antwoorden op de onzekerheden die hij met zich meedraagt. Deze brief is de roman "Een Mann" geworden.

Kleine hoofdstukken die hij "intermezzo" noemt, vertolken de belevenissen die zich in het "hier en nu" afspelen. Het boek is in een gemakkelijke en vlotlezende stijl geschreven, wat de lezers doet vermoeden dat het een YA-boek is.
Een niet onbelangrijke bijkomstigheid voor de lezer is toch het feit dat er veel inspiratie kan worden opgedaan, doordat er diverse werken van de schrijvende "Mannen" de revue passeren, die de lezer nieuwsgierig kunnen maken naar andere werken.