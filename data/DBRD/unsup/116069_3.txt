Een Schotse die een boek schrijft dat zich in Londen afspeelt, Annie Robertson doet het in I love Nora. Robertson volgde een opleiding tot klassiek muzikant, maar is niet meer gestopt met schrijven toen ze eenmaal van het vak geproefd had. I love Nora is het eerste boek van deze schrijfster dat in Nederland verschijnt.
Nina is al heel lang bezig met haar script dat het vervolg moet zijn op de film When Harry met Sally. Ze heeft geen hoop het ooit af te ronden, totdat ze ontdekt dat haar vriend Will haar bedriegt. Ze zal hem weleens laten zien wat ze in haar mars heeft. Nina begint met schrijven en producent Castel Rock toont interesse in haar verhaal. Maar er moet wel wat aangepast worden. Als ze erachter komt dat ze hierbij hulp krijgt van de gladde Benjamin zakt de moed haar in de schoenen.
I love Nora is een titel die ontzettend goed bij dit verhaal past. Nora Ephron, bekend als scenarioschrijver van When Harry met Sally, is de Nora die in de titel bedoeld wordt. Nina schrijft een vervolgscript op de populaire film van Ephron en door het hele boek heen wordt de liefde van Nina voor Ephron duidelijk. Zo moet het script wel zo gemaakt worden, dat Ephron zich er goed bij zou voelen.
En dat is lastig. Want het script is geschreven, maar moet de nodige aanpassingen hebben, vindt de producent. Nina vindt het erg moeilijk om haar darlings te killen en ook nog eens te voldoen aan de wensen van Nora Ephron. Gedurende het verhaal zien we Nina dan ook met het script stoeien. Voor beginnend schrijvers, of auteurs met een writers block, kan dit boek dan ook een inspiratie zijn om het (manus)script eindelijk af te maken.
Nina werkt in een boekwinkel. Het gaat niet goed met Love Books – zoals de winkel heet – en Nina en haar vriendin en collega Astrid doen er alles aan om de winkel draaiende te houden. Als boekenliefhebber zit je wat dat betreft met dit boek goed. Je leest over de creatieve ideeën tijdens de kerstperiode en daarna en het is fijn om te lezen dat Nina en Astrid het ondanks de tegenwerking van de eigenaar toch weten te redden.
Deze recensie is in november geschreven. Dit is een ideale tijd om dit boek te lezen. Het verhaal start een paar weken voor kerst, wanneer Nina onder andere met haar moeder de kerstversiering van zolder haalt, maar we maken ook de jaarwisseling en het nieuwjaarsdiner bij Nina’s zus Narissa mee. Het lezen van I love Nora in deze periode geeft iets extra’s aan het verhaal. Je kunt je nog beter inleven en genieten van de dingen die Nora meemaakt.
Lange tijd gebeurt er niet al te veel in I love Nora. Nina werkt aan haar script en de mensen om haar heen lijken allemaal in een relatiecrisis te komen. Of denkt Nina dat alleen maar? De liefde laat voor Nina lang op zich wachten, en voor een echt love story ben je met dit verhaal dan ook niet aan het juiste adres.
Toch is I love Nora een heerlijk boek om te lezen. Het geeft een inkijkje in het schrijven en aanpassen van een script, laat je de gemoedelijke sfeer van het werken in een boekwinkel proeven en neemt je mee op een reis door de koude, maar ook gezellige, wintermaanden. De herkenning in het boek zal net even wat sterker zijn wanneer je Harry en Sally uit de film kent. Voor deze recensent de hoogste tijd om die eens te gaan kijken, want na het lezen van dit debuut, is er nog maar één vraag: hoe goed sluit het script van Nina aan op de film?