Titel: Hallo liefde
Auteur: Petra Vollinga
Uitgever: Meulenhoff Boekerij B.V.
Genre: Feelgood
Verschijningsdatum: 03 juli 2018
Blz.: 320

Over de auteur:
Petra Vollinga (1969) studeerde Nederlandse taal- en letterkunde in Leiden, waarna ze voor zichzelf begon als tekstschrijver. Jarenlang schreef ze artikelen en interviews in bladen als Cosmo, Marie Claire, Ouders van Nu en Flow. Tegenwoordig werkt ze als copywriter voor diverse reclamebureaus en merken. Eerder verscheen van haar het non-fictieboek Het grote co-ouder doeboek. Haar tweede roman Hallo liefde is in juli 2018 verschenen.

Het verhaal:
Zes totaal verschillende mensen: een bedroefde weduwnaar die na het verlies van zijn vrouw moeite heeft om opnieuw zijn draai te vinden; een gay casting director met een ingedutte relatie; een overbelaste werkende moeder van een tweeling die na een vechtscheiding nooit meer aan de man wil; een mooi pubermeisje met grootse dromen die héél anders zijn dan haar dagelijkse schoolleven; een ogenschijnlijk hippe geneeskundestudent die in zijn hart verlangt naar eenvoud; en een jonge kassière in een buurtsupertje die het leven het overzichtelijkst vindt met alleen haar kat als huisgenoot, want die heeft tenminste geen verborgen agenda. Ze wonen allemaal in het centrum van Amsterdam, maar lijken aanvankelijk niets met elkaar te maken te hebben. Tot hun levens op onvermoede manieren met elkaar vervlochten blijken te zijn, en de liefde om de hoek komt kijken.

Mijn mening:
Met Hallo liefde heeft Petra Vollinga een mooie afspiegeling neergezet van het alledaagse en toch zo bijzondere leven van een ieder individueel in onze maatschappij.

Het gras aan de overkant lijkt misschien soms groener, maar wat dan nog? Moet je altijd het groenste van het groenste hebben? Vertrouwd gras, waarvan je precies weet wanneer je het moet maaien, en wanneer het water nodig heeft en wanner je het met rust moet laten, is toch veel fijner?

Zes totaal verschillende mensen met ieder een eigen karakter en een persoonlijk verhaal, maar dat hebben we tenslotte allemaal.
Petra Vollinga is erin geslaagd om de dagelijkse beslommeringen waar we allemaal mee te maken hebben om te zetten in een romantische zoektocht naar liefde, en die tocht is voor iedereen anders. Het gaat om het volgen van je hart, dat is de boodschap.
De schrijfstijl is prettig, vooral to the point en nergens omheen draaien. Elk hoofdstuk is vanuit één van de zes hoofdpersonen geschreven, elk leven is totaal anders maar wordt naar het einde toe verweven tot een mooi geheel. “De wereld is klein” is een gezegde dat dit verhaal past als een warme jas, net zoals “op elk potje past een dekseltje”.
Hallo liefde is een feelgood die je laat genieten van de kleine dingen van het leven, geen abnormale uitspattingen maar tevreden zijn met wat je hebt.
Het is een feelgood zoals een feelgood hoort te zijn, genieten van de liefde, zwijmelen en een lach op je gezicht toveren. Hallo liefde is wat mij betreft opvallend door zijn eenvoud.

Hallo liefde krijgt van mij 4 sterren.
Bianca