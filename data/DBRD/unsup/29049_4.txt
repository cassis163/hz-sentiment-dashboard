Onder het pseudoniem ‘Ingrid Black’ gaat een mysterieus Iers schrijversechtpaar schuil. Zij is journaliste en hij wenst onbekend te blijven. Onder de pakkende titel The Dead debuteerde het echtpaar afgelopen zomer in eigen land. In Nederland verscheen onlangs de vertaling ervan. In Gevallen meisjes volgen we één week lang de gebeurtenissen in het leven van de Amerikaanse Saxon, een voormalige FBI-agente, die naam maakte door boeken te schrijven over seriemoordenaars. Haar laatste project bleef onafgerond door de plotselinge verdwijning van de seriemoordenaar Ed Fagan. Op de eerste dag van het verhaal ontvangt de Dublinse krant The Post een brief van Fagan die vijf jaar geleden ineens ophield met moorden. In de brief kondigt de schrijver nieuwe slachtoffers aan. Direct wordt Saxon benaderd door de onuitstaanbare journalist Nick Elliot van The Post. Vanaf dat moment worden zij en haar partner, hoofdinspecteur Grace Fitzgerald, in een nieuwe zaak getrokken waarin heel lang onduidelijk is wie verantwoordelijk is voor de onstuitbare moorden in de Ierse hoofdstad. Alles wijst naar Ed Fagan, terwijl Saxon zéker weet dat hij het niet kán zijn.

Gevallen meisjes is meer dan een spannend boek. Het echtpaar Black heeft iets bijzonders op papier gezet, niet in de laatste plaats door de opvallende Saxon, de lesbische, sigarenrokende, whiskydrinkende en eigengereide hoofdpersoon. De Blacks houden het súperspannend en tot op het aller-aller-allerlaatste moment houden ze alle opties open. Frustrerend, omdat er echt veel te veel mogelijke daders overblijven. Is het de journalist Elliot die zijn eigen carrière positief probeert te beïnvloeden? Is het de zoon van Fagan, die het al eerder gemunt had op prostituees in Londen? Of heeft de rancuneuze profielschetser Mort Tillman, die ineens van de aardbodem verdwenen lijkt, er iets mee van doen? Saxon is een mens van vlees en bloed, maakt dito fouten en verbergt ook nog eens een groot geheim. Gevallen meisjes is een aanwinst voor je boekenkast én voor de hedendaagse misdaadliteratuur.