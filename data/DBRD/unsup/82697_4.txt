Bob Woodward is een gerenommeerd auteur die samen met Bernstein het Watergate onderzoek heeft gedaan, aanleiding voor uiteindelijk het aftreden van Nixon. Hij zal alles wat hij opschrijft via meerdere bronnen geverifieerd hebben.
Het boek Fear is dan een weergave van het opereren van het Witte Huis dat schokkend genoemd kan worden. Trump wil altijd winnen en ziet alles als een te winnen deal. Alle zaken die zijn "staf" aan hem presenteren na uitgebreid onderzoek en raadplegen van deskundigen veegt hij van tafel en noemt alles bullshit wat niet past in zijn beeld, vooral gevormd door het urenlang kijken naar zijn favoriete TV-zender Fox. Hij ontslaat stafleden met het grootste gemak en stelt al anderen als vervangers aan terwijl de oorspronkelijke persoon door middel van een gepubliceerde tweet zijn ontslag verneemt. Iedereen in zijn directe omgeving kan zomaar binnenlopen en een geuite gedachte, niet per se doordacht, kan worden omgezet in een decreet, want hij wil elke dag wel een decreet tekenen.
Er wordt veel gevloekt en gescholden en hij wordt door veel direct betrokkenen een "fucking liar" genoemd.
Hij vindt dat je machtig bent als je angst weet te zaaien, en daar is Trump goed in.
En toch weet hij vele Amerikanen achter zich te krijgen, omdat hij wel vele zaken doet die hij beloofd heeft en dat is nieuw in de Amerikaanse politiek. Kiezers zijn over het algemeen ervan overtuigd dat wat er beloofd wordt, nooit wordt gedaan.
Maar alleen op basis van decreten, er is naast de aangepaste belastingwetgeving, die vooral de rijken heeft bevoordeeld, nog geen wet aangepast of uitgebracht. Het politieke proces wordt in feite genegeerd.
Het boek maakt duidelijk dat er alleen maar amateurs aan het roer staan en dat na de periode Trump er een behoorlijke ravage is aangericht die niet zomaar hersteld kan worden.
Woodward schrijft heel soepel en geeft in levende beelden weer hoe een en ander in het Witte Huis werkt. Een bij spannend te noemen boek, als je niet kijkt naar wat er echt aan het gebeuren is, en daar wordt je niet vrolijk van.