Schokgolf is een verrassend goede thriller van Hollandse bodem. Het verhaal speelt zich af in de desolate natuur van IJsland. Op de cover is te lezen dat de auteur een beroepsavonturier is en alle plekken die in het boek voorkomen ook daadwerkelijk zelf heeft bezocht. Tevens is hij wildernisgids die het liefst te voet, op ski’s of per kano de wildernis en de onherbergzame gebieden van Alaska, Canada of Scandinavië intrekt. Zijn avonturen verwerkt hij in zijn thrillers.
Het is in zijn verhalen duidelijk te merken dat de auteur veel research heeft gedaan naar allerlei wetenschappelijke onderzoeken en feiten.

Schokgolf is een prachtige combinatie van feiten en fictie, waarbij de feiten het verhaal heel geloofwaardig maken. Het verhaal bestaat uit twee draadjes die synchroon lopen in de tijd en aan het einde naadloos bij elkaar komen.

Tom Brandt, oud-marinier en fotograaf, krijgt van National Geographic de opdracht om een reportage te maken op IJsland. Daartoe daalt hij in een vulkaankrater af.
Tijdens de afdaling raakt hij betrokken bij een ongeval en het liftbakje stort naar beneden. Er is spraken van mysterieuze trillingen en er wordt gevreesd dat er wellicht sprake is van een aardbeving of mogelijk een naderende vulkaanuitbarsting. Tom weet zichzelf in veiligheid te brengen en tracht hulp te halen voor de overige slachtoffers.

De MIVD, zijn tweede werkgever, geeft hem de opdracht om op expeditie te gaan met een internationale groep geologen, om een geheim wapen te testen. Wat volgt is een reeks bizarre tegenslagen en de vraag rijst dan ook wie er wél en wie er níet te vertrouwen is.

Tegelijkertijd is Absanullah, in opdracht van IS, bezig om een terroristische aanslag voor te bereiden, met een bereik waar het hele noordelijke halfrond de gevolgen van zal ondervinden.
Het vliegverkeer en het klimaat zullen hierdoor ontregeld raken.
Daar IJsland het enige NAVO-land is zonder eigen leger, is Tom Brandt degene die de aanslag zou moeten verijdelen.

Het boek eindigt met een ware apotheose waarvan de spetters de lezer bijna letterlijk om de oren vliegen.

Eindoordeel: 8.83 punten 4.5 sterren