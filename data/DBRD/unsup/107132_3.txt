Anouk heeft een periode vol tegenslagen achter de rug. Nu woont ze nog in het huisje van haar overleden oma, maar ze heeft het financieel moeilijk. Om te voorkomen dat ze een nieuw onderkomen moet zoeken is Anouk noodgedwongen een huisgenoot te vinden. Gelukkig is daar altijd nog goede vriend Thomas die altijd voor haar klaar staat.

Jack komt van oorsprong uit Texas en hoewel hij al achttien jaar in België woont, blijft hij een Texaan in hart en nieren. Na al die jaren lijkt hij eindelijk een plek voor zichzelf gevonden te hebben, maar het verleden wil hem nog niet loslaten. Om de rust te vinden die hij zo nodig heeft, is het van belang dat hij gebeurtenissen uit het verleden onder ogen komt.

Jaimie Pisonier (1978) volgde verschillende schrijfcursussen. Op haar site zijn meerdere korte verhalen te lezen. Met het in eigen beheer uitgebrachte Vriendschap en Liefde debuteert Pisonier als romanschrijver.

Vriendschap en Liefde is opgebouwd uit korte hoofdstukken die afwisselend de verhaallijn van Anouk en Jack volgen. De hoofdstukken zijn erg kort en tellen zelden meer dan vijf pagina’s. Hierdoor leest het verhaal lekker snel weg, maar er is hierdoor ook weinig ruimte voor diepgang. In plaats daarvan zweeft het verhaal een beetje aan de oppervlakte.

Pisonier heeft een vrij directe schrijfstijl en laat hiermee weinig over aan de verbeelding van de lezer. Iets meer show don’t tell was op zijn plaats geweest. Ook de dialogen zijn vaak oppervlakkig en voelen soms een beetje gekunsteld aan, alsof er een checklist afgevinkt moest worden om zeker te zijn dat alle dingen gezegd zijn.

In eerste instantie stellen Anouk en Jack zich nogal afstandelijk tegenover elkaar op. Maar in zeer korte tijd groeien ze steeds meer naar elkaar toe. Het echte omslagmoment blijft echter een beetje onduidelijk, waardoor het verloop een beetje onnatuurlijk en gehaast aanvoelt.

Groot pluspunt van deze roman is de plot, deze is doordacht en zit goed in elkaar. Hiermee laat Pisonier zien dat ze zeker potentie heeft als romanschrijver. De verhaallijn wordt langzaam opgebouwd en het mysterie dat Jack met zich meedraagt wordt beetje bij beetje ontrafeld. Maar zelfs wanneer je denkt te weten hoe het zit, heeft Pisonier nog een plottwist in petto.