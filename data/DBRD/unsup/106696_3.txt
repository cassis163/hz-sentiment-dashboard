Dan en Olivia zijn al zestien jaren samen en ze zijn wel gelukkig getrouwd maar er ontbreekt nog één ding in hun leven en dat is kinderen. Na vele ivf- behandelingen lukt het haar toch om zwanger te geraken en beiden zijn dan ook dolgelukkig als ze vernemen dat het een tweeling is.
Het is nog een kwestie van weken voor Olivia moet bevallen en dan komt Dan thuis van zijn werk met slecht nieuws, hij is ontslagen en is zeer aangedaan. Olivia haalt hem over de positieve kanten te zien, ze zijn nu immers samen als de baby’s er zijn en hij heeft een mooie ontslagpremie gekregen waardoor ze het een tijdje financieel goed zullen hebben. Olivia heeft er alle vertrouwen in en misschien is dit wel iets goeds dat hun overkomt.
Dan heeft een vriendin uit zijn studententijd op Cambridge, Francesca. Zij heeft hem altijd al bijgestaan en gesteund in goede en slechte tijden. Zij heeft een totaal ander leven dan hij. Woont in Zwitserland en heeft ook een flat in Londen. Ze is stinkend rijk en doet alles naar hartenlust maar op de een of andere manier is ze niet echt gelukkig met haar leven. Als ze hoort dat Olivia zwanger is bedelft ze hen onder de cadeaus en geeft hen ook aan hen financieel te steunen mochten ze het niet redden.
Omdat de kinderen, Stan & Bea, in hartje winter geboren zijn en Olivia niet van de koude houdt en haar mama en zus wil zien, vertrekken ze met z’n allen naar Argentinië waar ze tenslotte twee jaren zullen verblijven. Dan vindt dat het tijd is om terug naar Engeland te keren maar er is maar een probleem en dat is een woonst en ze moeten rekening houden met geld. Francesca biedt hun een cottage aan in Renniston Hall. Dat is een groot landhuis dat haar echtgenoot Walt heeft gekocht en waar ze mettertijd zullen intrekken. Olivia en Dan maken gretig gebruik van deze aanbieding. Op die manier kan Dan aan zijn boek verder werken en ze hoeven ook geen huishuur te betalen. Dan is niet zo happig om in de cottage te trekken maar ze kunnen zich niets anders veroorloven. Olivia is zeer gelukkig dat Francesca zo’n geweldige vriendin is die hen altijd helpt.
Maar Francesca heeft zo haar eigen redenen waarom ze dit doet. Op een gegeven moment staat ze dan ook aan de cottage onder het mom dat ze de werkzaamheden in het oog moet houden en zodoende baant ze zich een weg in het leven van dit gezin. Langzaamaan verandert de sfeer in de cottage en Olivia begint onraad te ruiken. Wat is er eigenlijk tussen die twee gebeurd en wat voor geheimen houden ze achter?

Conclusie
Dit boek bestaat uit vier delen en er zijn twee verhaallijnen. De ene van Olivia, Dan en Francesca. De hoofdstukken worden afgewisseld vanuit ieders perspectief. De andere verhaallijn speelt zich af in Renniston Hall in 1959 toen dit landhuis een meisjesschool annex internaat was voor de welgestelden. Het is een verhaal van twee meisjes die daar op school zaten. Meer zeg ik hier niet over, dit zal je wel lezen over het hoe en wat vanwege spoilergevaar.
Vanaf het begin voel je al een constante onderhuidse spanning en die loopt op naar het einde toe. Met flashbacks van alle hoofdpersonages kom je uiteindelijk te weten wat er zich allemaal heeft afgespeeld. Francesca die in een fantasiewereld leeft en denkt dat ze zich alles kan permitteren omdat ze stinkend rijk is. Dan die na tien jaar zijn job kwijt is en die zich nu bezighoudt met schrijven en zich op die manier kan verstoppen in zijn werkkamer. Tot slot Olivia die tuinontwerper is en tuinboeken schrijft maar die zich nu fulltime bezighoudt met de tweeling. Voor mij ook wel een beetje ongeloofwaardig dat ze voor een lange tijd ook zo kunnen leven. Het zijn anderen die hen het hoofd boven water houden bij wijze van spreken.
Francesca is de enige die me kon bekoren in dit verhaal. Ook al wordt ze niet netjes neergezet, bij dit personage zat veel afwisseling terwijl bij het echtpaar een alledaagse sleur was die je moest ondergaan. Gewoon stereotypes die niet veel waarde aan het verhaal bijdragen en ze bleven als het ware gewoon ter plaatse trappelen, hoe vermoeiend de kinderen wel niet waren terwijl ze alle twee thuis waren en nog zo van die kleine zaken die me begonnen te storen.
Ik ben in dit boek begonnen met de gedachte dat het een thriller was zoals op de cover staat maar op een bepaald moment werkte dit niet meer voor mij. Ik heb verder gelezen met de opvatting dat dit een roman was en op die manier kon ik mij nog enigszins in dit verhaal vinden. Wat ook al een groot deel van het verhaal weggaf was de proloog en dan ook nog eens het feit dat de auteur zelf al een spoiler weggaf in het boek voordat het nog aan bod moest komen in het verhaal. Het is een boek voor degenen die graag romans lezen en die er een paar leuke uurtjes leesplezier mee hebben maar mij kon het helaas niet zo erg bekoren. Spijtig want ik denk dat Lulu Taylor al andere en betere verhalen heeft geschreven maar dan in het genre roman.
Ik geef dit boek 3 sterren