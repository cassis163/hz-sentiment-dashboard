Bevrijding is deel 4 van de Cazalet serie van Elisabeth Jane Howard en speelt zich af na de Tweede Wereldoorlog wanneer het Verenigd Koninkrijk bezig is met wederopbouw. Er is nog gebrek aan allerlei dingen en veel artikelen zijn op de bon. De vooroorlogse onbezorgdheid en weelde waarin de familie leefde met veel personeel en overvloedige maaltijden zijn een verre herinnering. Dit deel van de serie is minder traag dan de eerdere delen omdat er veel gebeurt. De kinderen waarmee we kennis maakten zijn volwassenen geworden. Ze zijn bezig met het opbouwen van hun levens, hebben banen gevonden en zijn verliefd geworden. Er is sprake van zwangerschap, scheiding en huwelijk. De broers Cazalet en hun zus Rachel gaan ook verder met hun levens en bij hen is sprake van scheiding, hertrouwen en een moeizame relatie nieuw leven inblazen. Ook overlijden enkele bejaarde familieleden.

De familieleden waren in de oorlogsjaren verzameld op het buitenverblijf Home Place. Nu de oorlog voorbij is gaan ze terug naar Londen waar woningen heropend worden of nieuwe woningen worden gekocht of gehuurd.

Het verhaal wordt vanuit meerdere perspectieven verteld, ook vanuit het perspectief van personeel en verre familieleden. Zij voegen een extra kijk toe op de verhalen van de familieleden en de ontwikkelingen in de naoorlogse maatschappij.

Ik vind dit boek het mooiste deel van de serie tot nu toe. Vanwege het hogere tempo en de vele gebeurtenissen in de levens. Er is ook nog een deel 5 en wie weet blijkt dat nog boeiender te zijn. Dit laatste boek werd 20 jaar later geschreven en ik ben benieuwd naar de voortzetting van het verhaal. De schrijfster heeft in zo'n lange tijd toch een enorme ontwikkeling doorgemaakt en ik wil graag weten hoe dat uitpakt voor het verhaal.