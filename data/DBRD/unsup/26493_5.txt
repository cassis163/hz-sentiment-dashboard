Na twee turbulente jaren in de sekte ViaTerra probeert Sofia Bauman haar leven weer op te bouwen. Maar dat is moeilijker dan ze dacht. Ze wordt geconfronteerd met veel vooroordelen en achterdocht, en wordt gekweld door nachtmerries. Tegelijkertijd groeit haar verlangen naar vergelding.
Sekteleider Franz Oswald zit in de gevangenis, in afwachting van zijn proces. Hij maakt zich echter geen zorgen en toont geen enkel berouw. Met behulp van zijn advocaat spint hij een web dat de muren van de gevangenis ver overstijgt. Hij heeft slechts één doel: wraak nemen op Sofia.
Wanneer Sofia besluit haar ervaringen met betrekking tot haar leven in de sekte te delen met de buitenwereld, verandert haar leven in een hel. Er is slechts één oplossing: ze moet alles achter zich laten en ergens anders opnieuw beginnen.
Maar Oswald laat zich niet tegenhouden...
In de dramatische nasleep blijft er één vraag overeind: kun je ooit echt ontsnappen aan een sekte?

De beklemmende sfeer in dit verhaal heeft me geraakt. Ik had het ook met het eerste deel. Hoewel ik het een tijdje geleden gelezen heb, kon ik de draad meteen weer oppakken.
Zelf vroeger te maken gehad met diverse vormen van pesterijen. Erg meegeleefd met de hoofdpersoon en hoe moeilijk het is om je eigen leven op te gaan bouwen. Hoe die vreselijke man invloed blijft houden op veel mensen heeft me natuurlijk geïrriteerd. Maar ook hij is erg goed neergezet. Aan te raden is om de hele serie te lezen. Ik denk dat de schrijfster haar doel heeft bereikt.