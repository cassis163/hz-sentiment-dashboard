Een nieuw YA-boek van Harper Collins! Ik was heel enthousiast, vooral omdat het boek met twee verschillende covers werd uitgebracht.

In het begin was het boek wat traag, ondanks dat het met een goeie opening kwam. Alleen die opening zorgde ervoor dat ik door wilde blijven lezen om erachter te komen hoe het verhaal tot dat moment kon leiden.

Maar hoe verder ik in het boek kwam, hoe meer de personages voor mij vervreemden. Dat kwam waarschijnlijk doordat ik me niet echt met deze personages kon identificeren. Desondanks heeft de schrijfster het zo gemaakt dat ik me wel kon inleven in hun wereld, maar niet in hun denkbeelden. De idolen wereld ligt waarschijnlijk te ver van mij af om me in te leven.

Bij sommige boeken heb ik het gevoel dat ik meeleef met een van de hoofdpersonages, dat zijn vaak boeken die in de eerste persoon zijn geschreven. En aangezien Rivalen uit meerdere perspectieven wordt geschreven en uit de tweede persoon, denk ik dat het meer op een film leek. Want dat moet ik de schrijfster wel na geven, de wereld wordt ontzettend goed neergezet en het gaat ook voor je ogen leven. Voor de personages gold dit voor mij wat minder, maar dat is waarschijnlijk een kwestie van smaak.

Het boek bleef toch genoeg boeien om verder te lezen en te willen weten hoe het afliep. Aan het eind bleven er voor mijn gevoel nog wel wat te veel vragen onbeantwoord. Ik had zo mijn hypotheses en had graag een aantal van deze bevestigd gekregen of juist helemaal niet. Het is het eerste deel uit de Beautiful Idols serie, dus ik ben ondanks een aantal minpuntjes toch zeker van plan om deel 2 nog te gaan lezen als deze uitkomt in het Nederlands. Al met al beoordeel ik het boek met drie sterren omdat het me toch mee heeft gesleept in een totaal andere wereld waar ik nog niet veel over had gelezen.