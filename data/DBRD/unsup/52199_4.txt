Shawn, de oudere broer van William (Will) is neergeschoten op straat toen hij in de verkeerde wijk crème voor het eczeem van zijn moeder wilde kopen. Will is niet gek, hij kent de regels en weet dat het – als enige overgebleven broer – aan hem is om wraak te nemen. De volgende ochtend pakt hij het pistool van zijn broer en stapt in de lift om degene te zoeken die verantwoordelijk is voor Shawns dood. Tijdens zijn weg naar beneden stapt er op elke verdieping iemand in de lift, iemand die steeds een stukje toevoegt aan het grotere verhaal. Het maakt Will aan het twijfelen, is wat hij op het punt staat te doen echt het enige, het juiste om te doen?

Wat direct opvalt aan 67 seconden is de opzet van het boek, het is namelijk poëzie, geschreven in vrije vorm. Elke pagina is een hoofdstuk, soms lang en soms heel erg kort. Elk hoofdstuk voegt iets toe aan het verhaal van Will. De lezer komt met elke bladzijde een stukje meer te weten over het wat, waarom en wie van de schietpartij. De eindeloze, destructieve cirkel waar Will in gevangen zit wordt langzaam duidelijk en zal vooral herkenbaar zijn voor jongeren die zich in vergelijkbare situaties bevinden. Naast het indringende verhaal, de bijzondere vorm waarin het wordt verteld, valt ook de manier waarop Reynolds dit doet op. De auteur speelt met woorden, anagrammen en betekenissen totdat het een prachtig geheel vormt. Je krijgt constant de neiging om briefjes te plakken bij mooie zinnen en quotes die je later nog een keer wilt bekijken. Door de poëzievorm leest het boek heel snel, maar dit betekent niet dat het een eenvoudig boek is. Juist niet, het is een heftig en intens verhaal dat de lezer laat nadenken. Voor de welgestelde blanke Westerse lezer is 67 seconden hét boek om eens uit een comfortzone te stappen.

Ik heb echt genoten van 67 seconden en ik hoop dat Blossom Books meer boeken van Jason Reynolds op de markt gaat brengen. Van de eerste tot en met de laatste bladzijde zit je gevangen in de gewelddadige wereld van Will en de hoop dat hij als eerste in staat zal zijn de vicieuze cirkel te doorbreken verwarmt je hart.