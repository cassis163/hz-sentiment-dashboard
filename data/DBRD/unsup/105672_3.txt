Vorige jaar verscheen van het schrijversduo Heuvel & De Waal al het eerste deel van de serie over C.J. van Ledden Hulsebosch, kriminalist. Helaas heb ik daar nog niet de hand op kunnen leggen. Helaas, omdat deel twee een leuk boek is. In De wraak van de keizer wordt de kriminalist C.J. van Ledden Hulsebosch meegetrokken in een onderzoek naar de dood van notaris Kesper. De man zou zich verhangen hebben, maar C.J. weet op eenvoudige wijze vast te stellen dat het geen zelfmoord k√°n zijn. Een motief voor moord wordt gezocht in de connecties die Kesper met de afgezette Duitse keizer Wilhelm II had, die in Huis Doorn woont. De kriminalist past allerlei trucs toe om de dader te pakken. Hij heeft met zijn snor, bolhoed en zelfingenomendheid wel iets weg van Hercule Poirot. Aan Sherlock Holmes moet ik denken vanwege allerlei wetenschappelijke en chemische tests.

De karakters in het boek zijn oppervlakkige typetjes. Keizer Wilhelm II en hoofdcommissaris Marcusse zijn regelrechte karikaturen. Daarom leest deze detective soms meer als een mierzoet kinderboek. Is dat bezwaarlijk? Nee, zolang je je daaraan niet stoort. Eerlijk gezegd wijkt dit boek dermate af van de meeste boeken die ik lees, dat het "weer eens wat anders is", hoewel het soms wat minder zoetjes en minder houterig mag. Zoals ik in het begin zei, is dit tweede deel leuk om te lezen. Komische situaties worden afgewisseld met korte, spannende momenten. Ik moet toch maar eens dat eerste deel op de kop tikken...