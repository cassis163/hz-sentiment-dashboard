Ik had het geluk te worden ingeloot voor de Hebban leesclub van ‘Onder de sterren van Montpellier’ door Marina Folkers. Het leek mij een heerlijk romantisch boek waarvan ik verwachte dat het mij wel wat zwijmelmomentjes zou gaan bezorgen! Toen ik het boek thuisgestuurd kreeg ben ik dan ook snel begonnen met lezen.

In het boek ontmoeten we Cleo, een jonge Engelse vrouw die al sinds haar jeugd wordt achtervolgd door pesters en roddelaars. Dit heeft haar zelfvertrouwen geen goed gedaan. Wanneer Cleo het aanbod krijgt een paar maanden in Zuid-Frankrijk te gaan wonen om daar een huis op te knappen van kennissen grijpt zij deze kans dan ook met beide handen aan. Eenmaal in Frankrijk ontmoet Cleo buurman Luc, een knappe Fransman die op zichzelf is maar haar een aantal keren uit de brand helpt. Ook Luc heeft een verleden en daarnaast een leven wat je op z’n zachtst gezegd ongewoon kunt noemen. Hij laat Cleo hiervan in het ongewisse. De twee zoeken elkaar steeds vaker op en voelen zich meer en meer op hun gemak bij elkaar. Het enige wat ze niet doen is hun geheimen met elkaar delen, wat natuurlijk zorgt voor allerlei complicaties……

‘Onder de sterren van Montpellier’ heeft mijn verwachtingen zeker waargemaakt. Het is een heerlijk boek dat vlot leest en niet makkelijk weg te leggen is. Ook al las ik dit boek in de winter, ik waande mij in het zonnige en warme Zuid-Frankrijk en voelde de zon op mijn huid terwijl ik een drankje dronk op een terras in Montpellier. Cleo en Luc zijn interessante karakters om te lezen, je wordt tijdens het verhaal nieuwsgierig gemaakt naar hun leven en wat er zoal gebeurd is in het verleden. Het is een romantisch verhaal maar zeker niet zoetsappig! Ik hoop stiekem op een vervolg, want ik heb nog niet genoeg gelezen over Cleo en Luc….