Het gebeurt niet vaak dat een boek mij tranen met tuiten laat huilen, maar tijdens het lezen van “Duet met jou” kon ik het niet droog houden. Je bent dus gewaarschuwd!

In “Duet met jou” volgen we Ally en Charlotte die elkaar bij toeval na jaren weer tegenkomen in de familiekamer van de intensive care. Hun echtgenoten zijn die avond opgenomen en vechten voor hun leven.

Mede door toedoen van Charlotte is zo’n zeven jaar geleden een einde gekomen aan de relatie van Ally en David, de huidige echtgenoot van Charlotte. Na de breuk zijn David en Ally elkaar uit het oog verloren. Maar niet uit het hart... En hoe speciaal David al die jaren voor Ally is gebleven, blijkt aan het eind van het verhaal. Charlotte en Ally zijn op z'n zachts gezegd niet blij dat ze elkaar weer tegenkomen. Het wordt voor de vrouwen een lange en emotionele nacht waarin het verleden wordt opgerakeld en oud zeer naar boven komt.

Het verhaal wordt afwisselend door Ally en Charlotte verteld en speelt zich af gedurende een avond en een nacht. Als een verhaal zich in zo'n korte tijd afspeelt, bestaat de kans dat het langdradig wordt. Dat is bij "Duet zonder jou" absoluut niet het geval. Het boek begint in het heden waarin je als lezer in het kort kennis maakt met David en Joe, de echtgenoten van Charlotte en Ally. Na deze introductie nemen de vrouwen de vertelling over en blikken zij afwisselend terug naar wat er negen, acht, zeven en vier jaar geleden is gebeurd, tijdens en na hun studietijd. Tussendoor wordt de lezer weer meegenomen naar het heden waar David en Joe vechten voor hun leven. Door de wisseling van tijd is het verhaal van begin tot eind boeiend.

Enig minpuntje vond ik de uiteindelijke ontknoping. Die vond ik niet origineel. Maar behalve dat is “Duet met jou” een aanrader.