Tempo, spanning, actie. Een schitterend debuut, zeker voor de liefhebbers van rechtbank entertainment en daarbij is het dan ook nog een pure actiethriller. Eddie Flynn, een serie is in de maak.
Steve Cavanagh is geboren en getogen in Belfast, Noord-Ierland. Op zijn 18e ging hij studeren in Dublin, Business & Marketing. Naar eigen zeggen stond hij echter in de verkeerde rij bij de inschrijving en lap, hij was ingeschreven voor de rechtenstudie. Het lot zoals hij zegt. Je kan dus wel degelijk zeggen dat dit boek onderbouwd is uit eigen ervaring. Cavanagh wordt al vergeleken met John Grisham, die schrijft ook uit eerste hand.
Dit boek is een pure roller coaster. Van de eerste zin word je in het verhaal gesmeten en niet meer losgelaten. Het gebeuren in de rechtszaal is heerlijk om te lezen. De actie is superbe. En dat samen is een super spannend verhaal dat dan ook nog eens heel erg knap in elkaar zit. Het moet wel gezegd dat het verloop ongeloofwaardig klinkt, hoeveel geluk moet je hebben zodat alles uiteindelijk netjes op zijn plaats valt en je zowaar ongeschonden uit de strijd komt? Maar dat kon ondergetekende niet deren. Toch de vijf sterren omdat het zo ongelooflijk spannend en goed geschreven is en puur leesplezier. Eddie Flynn is dan ook nog eens een personage dat je zeer zeker nog eens wil tegenkomen, en dat gaat lukken. Boek twee is geschreven, het is alleen nog wachten op de vertaling.
Geen tijd om te sterven van Steve Cavanagh is een boek naar men hart.