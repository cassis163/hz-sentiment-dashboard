Dit is een verrassend boek. Ik begon er in met het idee dat dit een roman is met daarin een geheimzinnig verleden. Dat klopt enigszins, maar het is ook een thriller en uiteindelijk een verhaal dat op diverse gebeurtenissen uit het verleden is gebaseerd. En dat maakt het behalve mooi, spannend en boeiend ook nog schrijnend. Samantha (Sam) vindt brieven bij haar oma: brieven van ene Ivy uit de jaren 50 van de vorige eeuw die in een tehuis voor ongehuwde moeders woonde. Daarmee begint haar fascinatie voor het verhaal achter dit tehuis: wie was Ivy die afschuwelijke dingen schreef en een en al wanhoop was, wat gebeurde er met haar en met alle andere meisjes in datzelfde tehuis? Wat had een farmaceutisch bedrijf ermee te maken en wie is Kitty? Het is een heel ingewikkeld maar zeker realistisch verhaal en je moet er goed je aandacht bij houden. Maar het laat je niet meer los, dus dat is niet zo moeilijk. Wat een aanrader!