'Onheilig' van Roos van Rijswijk is een knap geschreven debuut. Zowel de titel als de omslag intrigeren de lezer direct om op zoek te gaan naar de reden voor die keuzes.

Het boek gaat over de terminaal zieke Angelique en haar zoon Miguel, met wie Angelique al heel lang geen contact meer heeft. Miguel woont in Duitsland, in Nieheim (what's in a name...) en heeft zich ontfermd over de verstandelijk gehandicapte Jorge, die groot fan is van de hardrockband Unheilig.

Miguel en Angelique gaan zonder het van elkaar te weten naar elkaar onderweg, een onderneming die gedoemd is te mislukken. Als lezer voel je aan alle kanten het onheil namelijk naderen. Toch blijf je tegen beter weten in hopen op een kentering.

Vanwege het wisselende perspectief en de mooie schrijfstijl van Roos van Rijswijk, is het boek prettig leesbaar. Het is voor een lezer echter alleen lastig om zich te identificeren met één van de hoofdpersonen. Angelique is overwegend onsympathiek, van Miguel mis ik diepgang in het karakter. Er is een bepaalde afstandelijkheid in het boek, die het meest tot uiting komt in de relatie tussen Angelique en Miguel. Ook als lezer heb ik een bepaalde afstandelijkheid tot het boek ervaren, hoe mooi ik de schrijfstijl ook vond. Maar als je op zoek bent naar verstilling, is Onheilig een goede keuze.