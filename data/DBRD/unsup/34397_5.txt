Rosa, Tess, Emma, Tara en Ollie zitten op ballet. Binnenkort gaan ze een voorstelling dansen: De vlinderdans. Alle kinderen oefenen mooie passen en dansjes. Als kleinste van de groep krijgt Rosa de rol van gloeiworm. In eerste instantie is Rosa helemaal niet blij met deze rol, ze wilde graag een vlinder zijn. Oma, juf Amy en Emma laten haar zien hoe mooi de rol van gloeiworm eigenlijk is, ze mag het lichtje zijn en aan het begin en eind van de show heeft de gloeiworm een belangrijke taak. Kijk mee hoe Rosa de show steelt!

Het prentenboek De balletvoorstelling is geschreven door Maryann Macdonald en de illustraties zijn gemaakt door Mandy Sutcliffe. De prenten zijn prachtig getekend en gedetailleerd. Er zijn veel ronde vormen en lichte kleuren gebruikt waardoor de tekeningen er lieflijk en aantrekkelijk uitzien. Elke pagina is gevuld met een prachtige illustratie. De teksten staan om de tekeningen heen en hier en daar hebben belangrijke woorden een opvallende opmaak, zodat deze woorden eruit springen.

Het verhaal gaat over jonge kinderen die een balletvoorstelling gaan dansen. Ze moeten veel oefenen en hebben in het begin nog niet alle passen onder de knie, maar door elkaar te helpen lukt het om de voorstelling goed voor te bereiden. Daarnaast laat het verhaal zien dat iedereen in de voorstelling nodig is, hoe klein of groot je rol ook is. Het verhaal van De balletvoorstelling is een mooi voorbeeld voor kinderen, hoe je elkaar kunt helpen en opvrolijken als iets moeilijk is. Samenwerken en vriendschap zijn daarmee belangrijke thema’s die terugkomen in dit boek. Ook is er plek voor humor en worden er grapjes gemaakt. Zo is De balletvoorstelling een boek met een leuk en grappig verhaal en een mooie boodschap erin verweven.

Prentenboek De balletvoorstelling draait helemaal om ballet, deze klassieke dans is een kunstvorm en daarom past dit boek goed bij het thema kunst. In het boek zie je kinderen die allerlei balletpassen maken, met de juiste benamingen, zoals de pirouette en sautés. Kinderen kunnen door dit prentenboek meer leren over ballet en zien hoe leuk het is om met elkaar te dansen en elkaar daarbij te helpen.

De Balletvoorstelling is een prachtig geïllustreerd prentenboek met een aandoenlijk verhaal over ballet, samenwerken en vriendschap.
@In de Boekenkast