Het verhaal van Lockwood & Co speelt zich af in het Londen van de toekomst. Ongeveer vijftig jaar geleden is het Probleem ontstaan: verschijningen van verschillende soorten geesten zijn opeens talrijk en ook nog eens heel gevaarlijk geworden in het dagelijks leven. De regering heeft een aantal maatregelen getroffen om de situatie onder controle te houden. Zo is het DEPOT in het leven geroepen om onderzoek te doen naar paranormale activiteit en om toezicht te houden op de talloze bureaus die ingehuurd kunnen worden om lastige geesten te verjagen. Kinderen zijn in het bijzonder gevoelig voor het opspeuren van de verschijningen en zij worden dan ook ingezet om ze onschadelijk te maken.  

Lucy is zo iemand; zij is geboren met een uniek Talent: ze kan geestverschijningen zowel zien als horen. Ze sluit zich aan bij Lockwood & Co, een klein bureau dat geleid wordt door Jonathan Lockwood en zijn collega George. Om het bedrijfje van de ondergang te redden nemen ze een winstgevende opdracht aan van John Fairfax, de eigenaar van de grootste staalfabriek in de wijde omtrek. In zijn landgoed spookt het zodanig dat zelfs een eerder onderzoeksteam niet levend is teruggekeerd. Aan Lucy, Jonathan en George de taak om het huis veilig te stellen en de beruchte Rode Kamer en de schreeuwende Wenteltrap het hoofd te bieden.  

De Britse Jonathan Stroud is al van kinds af aan verslingerd aan fantasyverhalen. Net als met zijn ‘Bartimaeus’-trilogie probeert hij zich met Lockwood & Co weer te richten op jonge én volwassen lezers. Daar is hij met dit eerste deel van zijn nieuwe reeks ruimschoots in geslaagd. Lockwood & Co is een combinatie geworden van traditionele spookverhalen en hightech apparatuur, passend bij een wereld in de toekomst. De theorie achter de geestverschijningen en de middelen om je ertegen te wapenen is niet onnodig ingewikkeld gemaakt en deze eenvoud maakt juist dat het zo’n sterk boek is geworden.  

Het verhaal is opgedeeld in vier hoofdstukken en wordt verteld vanuit Lucy. Ondanks het feit dat de lezer daardoor wat meer te weten komt over haar achtergrond blijven de drie, overigens hele leuke, hoofdpersonen oppervlakkig. Om geloofwaardige personages te worden moeten zij wat dieper worden uitgewerkt. Ditzelfde gaat op voor de oorsprong van het Probleem: vijftig jaar geleden was het er opeens, maar Stroud geeft nauwelijks nog enige achtergrondinformatie. Dit gaat hopelijk alsnog gebeuren, aangezien de auteur heeft aangegeven dat de serie uit zeker vijf delen zal bestaan.  

Uiteindelijk is De Schreeuwende wenteltrap een veelbelovende start geworden van een nieuwe serie. In een mooie, vloeiende schrijfstijl heeft de auteur in een hoog tempo een ontzettend spannend en kloppend verhaal neergezet waarin ook de humor niet ontbreekt. Wij lezers worden erg blij met een boek als dit en het goede nieuws is dat deel twee binnenkort in de winkel ligt.