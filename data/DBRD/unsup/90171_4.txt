In zijn dankwoord wordt oma niet vergeten. Zij zorgde voor hem toen hij klein was  en liet hem naar films kijken die gemaakt moesten zijn voor zijn geboortejaar 1965. Zijn bewondering en liefde voor de Gouden Eeuw van Hollywood is toen geboren en nooit meer verdwenen.

Dat is duidelijk te merken in deze roman die zoals de uitgever aangeeft ‘speelt op het snijvlak van spanning en roman.’ En dat is tegelijkertijd het probleem met dit boek. Ellory houdt twee verhaallijnen aan die spelen in de filmwereld enerzijds en het maffiamilieu aan de andere kant.

Waar gaat het boek over?

De immigranten Nicky en Lucia Mariana, broer en zus, afkomstig van een klein dorpje op Corsica, San-Nicolao, ontvluchten de armoede van hun eiland en dromen van een betere toekomst in Amerika. Het zijn niets anders dan wat wij nu betitelen als economische vluchtelingen. De Ier Danny McCabe doet zich ook als zodanig voor maar is in feite een politieke vluchteling die de naam Francis ‘Frankie’ Madden aanneemt.

Lucia droomt van een carrière als filmster en wil daar alles voor opzij zetten, eerzuchtig als zij is. Nicky is de onbeduidende ritselaar die leeft voor en droomt van geld. Daar heb je beide verhaallijnen beet: de filmwereld en de maffia omgeving.

Ellory laat Lucy kennis maken met beroemde figuren uit de de begintijd van de filmtijd. maar ook met Errol Flynn, James Stewart, Orson Welles en de aanstormend acteur Ronald Reagan en  talloze anderen. Een cynische kijk op het filmbedrijf, waar ego’s als surfplanken en geld de toon zetten. Maar ook ontmoet zij een klagende F. Scott Fitzgerald die in 1938 klaagt over z'n boek 'The last tycoon' dat hij maar niet af krijgt.

LA wordt geregeerd door Jack Dragna, Bugsy Siegel en Micky Cohen, drie maffiakopstukken van het oude stempel. De stank van corruptie drijft de kantoren uit, vanuit de burgemeesterszetel tot het LAPD. We maken kennis met rechercheur Louis Hayes een integere vent, die zich vast bijt in de zaak Sandy Mayweather. Sandy  staat symbool voor alle mooie plattelandsmeisjes die met een papieren koffer naar Hollywood gaan om roem en succes te scoren, maar in de goot of lager terecht komen.
Kwalitatief is de  maffiasectie veruit superieur aan de verhaallijn die speelt in de filmwereld. Jammer, de laatste lijn ontstijgt grotendeels de Boeketreeks niet. De rode lijn van de  keuze waar de hoofdrolspeler voor gesteld worden - ligt de loyaliteit bij het bloed of bij de liefde ? – is niet overtuigend.

Een  aantal goede tot fantastische hoofdstukken hebben betrekking op de  strijd tussen Nicky Mariana en Louis Hayes, de strijd van het goede tegen het kwade, waarbij de goeden niet altijd even recht in de leer zijn en de kwaden ook hun goede kanten hebben. Zoals het schitterend hoofdstuk over de afroomincasso's waarbij Bompensiero het vuur aan de schenen legt bij Roberto ' Bobby' Danza, Marco Angiletti en Sergio 'Zazzy' Azzaro.

Kwantitatief komt de lezer niets te kort. Met 458 bladzijden biedt het boek veel leesstof. Het slot van het boek, pakweg de laatste 100 bladzijden, is ijzersterk. Dat is onvoldoende om het boek naar het peil te tillen dat we van Ellory gewend zijn uit 'Een stil geloof in engelen', 'Bekraste zielen', 'Een mooie dag om te sterven' en vele andere titels uit zijn mooie oeuvre. Onderstaande waardering moet in dat licht bezien worden.

Drieënhalve ster.