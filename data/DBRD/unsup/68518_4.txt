‘Dear Evan Hansen. Today is going to be an amazing day, and here’s why.’
Evan Hansen is een onzekere scholier met weinig sociale vaardigheden. Hij schrijft als onderdeel van zijn therapie iedere dag een brief naar zichzelf om zo de dag positief te beginnen. Als een van die brieven in de handen van Connor Murphy belandt, zijn de gevolgen groot. Connor pleegt die avond zelfmoord en door een misverstand denken zijn ouders dat Evan zijn beste vriend was. Evan corrigeert ze niet direct en vindt het fijn om contact te hebben met mensen. Deze ‘leugen’ wordt echter steeds moeilijker vol te houden…
Dear Evan Hansen is van origine een musical, die ontzettend populair is op Broadway en inmiddels al zes Tony Awards heeft gewonnen. Het verhaal is geschreven door Steven Levenson en de liedjes door Benj Pasek en Justin Paul. Omdat het niet voor iedereen mogelijk is om naar Broadway te komen en de musical te zien, is er nu ook deze roman. Omdat ze zelf geen romanschrijvers zijn, vroegen ze Val Emmich (bekend van The Reminders) om de romanversie te maken.
‘What I do know for sure is that these people all seem to have a desperate desire to connect with someone.’
Omdat Evan moeite heeft om contact te maken met ander mensen, heeft hij weinig vrienden op school. Feitelijk is Jared de enige, en dat is volgens Jared eigenlijk vooral omdat hun moeders bevriend zijn. Jared helpt hem om de leugen dat Connor zijn beste vriend was geloofwaardiger te maken. Samen faken ze de e-mails die moeten laten zien dat Connor en hij bevriend waren.
Hoewel zoiets absoluut verkeerd is, ligt je sympathie toch bij Evan. Evans intenties zijn niet slecht, en zijn leugen helpt de familie van Connor ook echt met hun rouwverwerking. Zelf voelt hij zich bovendien eindelijk minder eenzaam en minder onzeker. Toch weet je ook dat de leugen niet verborgen mag/kan blijven.
‘That’s the gift that he gave me… to show me that I wasn’t alone. To show me that I matter.’
Nieuw in het boek is dat er ook een aantal hoofdstukken vanuit Connors perspectief worden verteld, waarin hij als geest meekijkt naar de gebeurtenissen na zijn zelfmoord. Deze toevoeging is interessant omdat je daardoor ook meer te weten over de redenen voor zijn zelfmoord. De roman blijft verder vrij dichtbij de musical, hoewel Emmich her en der kleine aanvullingen doet.
Voor wie de soundtrack al kent, zullen grote delen van de dialogen bekend voorkomen (waardoor je soms automatisch al het desbetreffende liedje hardop gaat zingen). Natuurlijk zijn niet alle liedjes makkelijk om te toveren naar dialogen en daar zijn mooie oplossingen voor gevonden. Zo is Connors zusje Zoë in het boek gitarist en songwriter, wat Emmich de gelegenheid geeft om haar de liedteksten Requiem en Only Us te laten schrijven. Hoewel er in het beleven van de emoties nog een groot verschil is tussen het lezen van de roman en het luisteren van de musical, is het belangrijk om de roman niet alleen in vergelijking met de musical te beoordelen. Ook als op zichzelf staand boek heeft het verhaal genoeg diepgang en weet de plot de lezer te overtuigen.
Dear Evan Hansen is een aangrijpende Young Adult-roman over moeilijke thema’s zoals eenzaamheid, en zelfmoord, maar ook over vrolijke thema’s als vriendschap en liefde. Voor wie zich niet even een tripje naar Broadway kan veroorloven, is deze roman een mooi alternatief. Het verhaal van Evan zal voor veel lezers herkenbaar zijn, en zal je laten zien: ‘You are not alone’.