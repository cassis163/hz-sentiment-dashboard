Michelle Maxwell is agent bij de Secret Service en heeft de opdracht de presidentskandidaat John Bruno te bewaken. Tegen de regels in, maar vooral omdat Bruno er op aandringt, laat ze hem alleen achter in een onbewaakte ruimte. Niet veel later is hij verdwenen. Het heeft er alle schijn van dat hij is ontvoerd. Acht jaar eerder is voormalig Secret Agent-agent Sean King als gevolg van een soortgelijk voorval door de dienst ontslagen. Maxwell vermoed dat beide zaken met elkaar te maken hebben en brengt King een bezoek. Vanaf dat moment gaan ze, waarbij ze geholpen worden door Joan Dillinger, op onderzoek uit en stuiten daarbij op onverwachte en hachelijke momenten.

Onbewaakt ogenblik is de eerste thriller van David Baldacci waarin de personages King en Maxwell hun opwachting maken. Deze personages worden in de eerste hoofdstukken uitvoerig uitgewerkt en dat zorgt al meteen voor een goede kennismaking met de twee. Gedurende het verloop van het verhaal kom je nog meer over hen te weten. Daaruit blijkt duidelijk dat Baldacci er in gedachten al mee bezig was om een serie rond dit tweetal te schrijven.

Het verhaal komt rustig op gang, maar naarmate het vordert komt de snelheid er steeds meer in. De schrijfstijl van Baldacci is prettig, nergens wordt het ingewikkeld en zelfs de veelheid van personages zorgen er niet voor dat het overzicht niet behouden blijft. Deze ingrediÃ«nten zijn ongetwijfeld van invloed op het succes dat Baldacci al jarenlang heeft.

Hoewel het boek een thriller is, is de zinderende spanning ver te zoeken. Boeiend is het daarentegen wel. De vele plotwendingen die maken dat zich nogal wat onverwachte situaties voordoen, geven het verhaal een levendig en interessant karakter. Daarnaast is de uiteindelijke ontknoping verrassend. Want het is een ingenieus bedachte finale die je tijdens het lezen niet voor mogelijk had gehouden.

Het debuut van King en Maxwell leidt tot een fascinerende samenwerking. Beiden hebben verschillende en uiteenlopende karakters, maar staan wel voor eenzelfde doel. Misschien is dat juist wel de kracht die een serie nodig heeft om succesvol te worden. Onbewaakt ogenblik is in ieder geval al een goed begin.