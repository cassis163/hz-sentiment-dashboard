Het boek bestaat uit vier delen met een overzicht van de personages achterin. Helemaal klaar om verfilmd te worden!

Een prachtig verhaal met veel stof tot nadenken. Ik bleef er in vast zitten en kon er niet van loskomen totdat het verhaal uit was. Het is een grensverleggend en spannend boek om te lezen, waarin ik veel herkenningspunten tegenkwam uit het leven van alledag.

De aarde, de sterrenhemel en de kosmos komen aan de orde, evenals de tweezijdigheid van heel veel onderwerpen zoals tweelingbroers, bipolariteit, goed en slecht, toeval en geen toeval, iets en niets, gevoel en rede, hemel en aarde, verleden en toekomst, jong en oud en traditie en vernieuwing.
Diego is een Lhasa Apso. Dit hondenras wordt ook wel 'hond met twee hoofden' genoemd.
Enorm veel om over na te denken dus. Ik kon ook niet meteen beginnen met mijn recensie. Allereerst heb ik een en ander opgezocht om zeker te zijn van wat ik gelezen heb. Onderaan deze recensie kunnen jullie zien wat ik hiermee bedoel.

Voor in het boek: 'Die Gedanken sind frei'.
Heel toepasselijk hier. Dit is de titel van een Duits volkslied uit de periode van de boerenoorlogen in Duitsland rond 1500. Het is één van de eerste protestsongs, een aanklacht tegen censuur en controle. Dit lied werd door Hitler verboden. Dit lied wordt ook nu nog vertolkt door o.a. Leonard Cohen en Nena.

'We kennen de wereld niet waarin we leven, ook al denken we naïef dat we haar volledig hebben bestudeerd.'
Met deze woorden van Andrej Tarkovski, een van de grootste filmkunstenaars uit de geschiedenis is het begin gemaakt met het tweede deel van dit verhaal.
Alles gebeurt met een reden in dit verhaal, soms kom je daar pas later achter. Maar het heeft een reden. Bijvoorbeeld waarom een wijn 'wijn van de ziel' wordt genoemd, wordt verderop in het verhaal duidelijk.

Alle karakters, zowel mens als dier, spelen een belangrijke rol in het verhaal en diegene van wie je dit niet zou verwachten ontpopt zich als de regisseur op de achtergrond, van al hetgeen er gebeurt.
Salinger, de president van de Verenigde Staten gaat even terug in de tijd wanneer hij ultrageheime achtergrondinformatie leest, hij herkent iets uit zijn eigen dromen. Wat is de betekenis hiervan?
En is het toeval dat zijn naam is afgeleid van de legendarische koning Salomon, 'die hart en verstand zodanig liet samenkomen dat het goede kon gedijen?'

Zoals ik hierboven al aangaf heb ik een aantal dingen opgezocht. Dit heb ik gedaan omdat ik een nieuwsgierig aagje ben en wil weten waarom iets ergens geschreven staat. Kijk hieronder voor het resultaat van mijn research.

Het boek is onderverdeeld in 117 hoofdstukken waarvan 112 de naam van een scheikundig element dragen, genummerd naar hun atoomnummer (aantal protonen van een atoom). 112 is het scheikundig element Copernicium dat in 1996 voor het eerst gevormd werd.
Daarna volgen de vier stoffelijke elementen; Aarde (113), Water (114), Vuur (115) en Lucht (116) en als laatste; 117 Kwintessens. Kwintessens is in de oude filosofie het vijfde immateriële element.
Ook wel: de kern van de zaak. (Heel toepasselijk)
Volgens Plato, Grieks filosoof en schrijver en een van de meest invloedrijke denkers in de westerse filosofie, is de kosmos gemaakt van Kwintessens.

Ik heb wederom enorm genoten van dit boek van Govert Derix. Het was moeilijk om te stoppen met lezen omdat ik wilde weten wat er ging gebeuren. Soms dacht ik 'wat als...' en werd alleen al van deze gedachte blij!