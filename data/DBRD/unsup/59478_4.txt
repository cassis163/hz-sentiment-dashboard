Om te beginnen heb ik eigenlijk helemaal niets met schilderkunst. Toch werd ik tijdens een uitzending van Pauw, waarin Jan Six het schilderij aan het publiek toonde, gegrepen door een onverklaarbare motivatie om dit schilderij in het echt te gaan bekijken. Misschien omdat zo’n ontdekking van een nieuwe Rembrandt niet alledaags is en het doek misschien aan een museum in New York verkocht zou worden.

In ieder geval, zo gezegd en zo gedaan. Het betreden van de zaal waar het Portret van een jonge man hing voelde even alsof ik op een speciale audiëntie kwam. Alsof ik met veel eerbied en respect het schilderij moest bekijken, en ook andere bezoekers fluisterden. Alsof Rembrandt of de jonge man zelf ons als bezoeker zou kunnen zien en horen.

Eigenlijk wist ik op dat moment te weinig om het schilderij echt gedetailleerd te kunnen bestuderen. Op de terugreis naar huis had ik op het treinstation waar ik moest overstappen bij de boekhandel dit boek gekocht. Ik wist niet zeker of het me zou boeien, want de inhoud zag er zo in een oogopslag nogal technisch uit en zoals gezegd, ik had nooit echt speciale interesse in schilderkunst gehad. Ik zag het boek in ieder geval als een soort souvenir, een blijvende herinnering aan het gaan bekijken van het Portret van een jonge man in de Hermitage. Nu achteraf bezien, had ik het boek maar gelezen vóórdat ik het schilderij ging bekijken. Ik weet nu veel meer waar ik op had moeten letten.

Het boek is ook heel leerzaam, uiteraard. Zo heb ik er nooit bij stilgestaan dat het onderzoek van schilderijen zo diepgaand kan zijn. Daarnaast heb ik ook meer geleerd over de schilderkunst op zichzelf en heeft het ook mijn interesse in de schilderkunst aangewakkerd. Wat het boek me verder deed beseffen is dat bij de aanschaf van een dergelijk schilderij meer kosten gemoeid gaan dan louter de aanschafprijs. Denk bijvoorbeeld aan alle kosten voor onderzoek en restauratie.

Jan Six zal het boek niet geschreven hebben met het doel zich negatief uit te laten over het veilinghuis Christie’s, maar toch blijft bij de lezer een wansmaak achter zodra de woorden Christie’s opduiken. Van zo’n gerenommeerd veilinghuis zou men toch mogen verwachten dat ze zorgvuldig zijn in hun kennis, vooronderzoek en documentatie. Daarentegen blijkt het team van experts in Nederland een knap staaltje werk geleverd te hebben. Misschien betekent het wel dat Nederland op het gebied van schilderkunst voorop ligt.

Misschien komt het doordat ik een brede belangstelling in praktisch alles heb. Maar twijfel je het boek aan te schaffen, laat je dan niet afschrikken door de vele technische beelden terwijl je er doorheen bladert. Het boek bevat veel interessante informatie die op een heel begrijpelijk manier is uitgelegd.