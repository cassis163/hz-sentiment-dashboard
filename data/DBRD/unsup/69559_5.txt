Op de achterflap staat een verslag van het Ministerie van Buitenlandse Zaken. Na dit verslag te hebben gelezen ben je nog niet veel wijzer geworden. Het gaat over het repatriëren van Orphan X. Verder valt er zo goed als niets te lezen over hoe het verhaal in elkaar steekt en waar het precies over gaat, waardoor mijn nieuwsgierigheid toenam.

Jack Jones werkt voor de overheid aan het Orphan-project en hij rekruteert kansloze jongens zoals de twaalfjarige Evan Smoak. Voor dit project is een jarenlange training vereist en wordt men opgeleid om te moorden.

Alle deelnemers aan dit project worden Orphans genoemd en tijdens missies wordt in principe alleen gewerkt, maar als een deelnemer bij hoge uitzondering met iemand samen op missie moet, wordt die persoon alleen als Orphan met de een letter als toevoeging geduid..

Orphan X is een mysterieus personage en dat blijft zo tot op enig moment. Tijdens zijn deelname aan het Orphan project is zijn empathie op een laag pitje gezet, want men heeft maar één doel voor ogen en dat is de opdracht te vervullen zonder vragen te stellen.

Na een gebeurtenis is hij van de radar verdwenen en wordt er op hem gejaagd met het doel hem te elimineren. Orphan X weet te veel en hij opereert zelfstandig als de Nowhere man die uitsluitend gebruik maakt van een RoamZone telefoon die hem in verbinding stelt met de hulpbehoevende medemens. Als ze hem bellen op deze telefoon neemt hij alleen op met de vraag ‘Heb je hulp nodig?’

In het verhaal draait het om verschillende uitgangspunten. Wie kan en mag hij vertrouwen en wie is de mol. Dan raakt hij verzeild in hachelijke situaties waardoor het verhaal wordt voorzien met een dosis spanning die je bijna aan den lijve ondervindt.

Na vele actiescènes is er tijd om rustig bij te komen en dan komt er toch iets van menselijkheid bij hem naar boven.

Greg Hurwitz heeft Orphan X beschreven als een gewelddadige killer, met een achterdeur naar zijn privéleven, dat op een kier staat waardoor het verhaal geloofwaardige is.

Orphan X is een thriller die bol staat van spanning en de actie. Menig mannenhart zal er sneller van gaan kloppen. Het verhaal rond deze geheimzinnige man schreeuwt om verfilming, maar tot die tijd moeten we het doen met de boeken van dit nieuwe seriepersonage.