Waardering ***

Gerrit Hoogstraaten levert met Wie vleugels heeft zijn debuutroman af onder de vlag van uitgeverij Brainbooks. Eerder verschenen er van zijn hand al 2 verhalenbundels bij andere uitgeverijen. Al 20 jaar lang is Hoogstraaten actief in de wereld van het amateurtheater; hij schreef en regisseerde verschillende producties en stond ook met een eigen kleinkunstprogramma op de planken.

In Wie vleugels heeft draait alles om het theaterstuk “Pippin” dat door een amateur musicalgezelschap opgevoerd gaat worden. Ze hebben een nieuwe regisseur in de arm genomen om hen daarbij te begeleiden. Bij de verdeling van de rollen krijgt de vaste decorbouwer van hem ook een deel van de hoofdrol toebedeeld, alhoewel hij nog nooit eerder in het spotlicht heeft gestaan. Al vanaf het eerste begin leidt dit tot problemen, wanneer de scheidslijn tussen werkelijkheid en toneelrol vervaagt. Als de regisseur dan ook nog de keuze maakt om het slot een andere wending te geven, heeft dit dramatische gevolgen.

De cover van Wie vleugels heeft is zeer passend bij de inhoud van het boek en daarnaast mooi om te zien. Met een spannende proloog weet Hoogstraaten direct de aandacht te prikkelen en je nieuwsgierig te maken naar dit verhaal. Vanuit perspectief van de regisseur en nieuweling binnen het musicalgezelschap is het plot geschreven, waarin de lezer vanaf de eerste repetitie tot aan de “grande finale” meegenomen wordt. Het verhaal is grotendeels retrospectief geschreven en bevat veel van de overwegingen en zelfreflecties van de regisseur. Wat op een hele boeiende wijze door Hoogstraaten wordt neergezet is de wijze waarop de regisseur zijn keuzes voor zichzelf probeert te verantwoorden, soms in zijn eigen gedachten en soms in dialoog met zijn vrouw. De verschillende karakters in het boek zijn voldoende uitgewerkt voor de rol die ze hebben, waarbij ook de onderlinge dynamiek een belangrijke rol speelt in het geheel. Hoogstraaten weet vooral de onderhuidse spanning goed neer te zetten, wat maakt dat je als lezer nieuwsgierig bent naar hoe het afloopt en op welke wijze de proloog zal passen bij het verhaal.