Dit salade kookboek heeft recepten voor maaltijdsalades, bijgerechten en tussengerechten. Het is een verzameling van de 100 beste recepten uit het gelijknamige tijdschrift Delicious. Salades met kaas, kip of vis, vegetarisch of met groenten of fruit. Het boek geeft informatie over de verschillende sla- en groentensoorten en verklapt slaweetjes.Daarnaast krijg je uitleg over het maken van een goede basis vinaigrette en het keukengereedschap wat je nodig zult hebben. Over het algemeen zijn de ingrediënten goed te verkrijgen bij de gemiddelde supermarkt. De aantrekkelijke foto’s helpen je om een keuze te maken voor de salade die je wilt maken met eventueel met behulp van de ingredienten die je in huis hebt. De salades presenteren zoals op de foto is ook heel goed haalbaar.

Geroosterde peer met geitenkaas en honingdressing
Voor lunch- of tussengerecht (8-12 personen)
150 gr rucola
250 gr veldsla
30 gr zonnebloempitten
30 gr pompoenpitten
6 stevige lekkere handperen (bv. Doyenne du comice)
Sap van 1 citroen
30 gr boter
2 el vloeibare acaciahoning
350 gr verse, zachte geitenkaas

Dressing
4 el citroensap
1 el vloeibare acaciahoning
1 el groene kruidenmosterd
4 el walnotenolie
4 el zonnebloemolie
6 el (groene) olijfolie

Was de rucola en veldsla, slinger droog en bewaar tot gebruik in een ruime plastic zak in de koelkast. Verhit een koekenpan droog voor, en rooster hierin de beide zaden rondom tot ze poffen, schud ze direct uit de pan en laat ze afkoelen.
Doe de ingredienten voor de dressing in een jampot met wat zeezout en peper uit de molen, sluit af en schud krachtig door elkaar.
Snijd de peren met schil horizontaal in dikke plakken. Schep ze in een schaal met citroensap om. Verwarm de boter in een ruime koekenpan en bak de peerplakken hierin rondom bruin in 3-4 min. Bedruppel de peer met de honing en laat zachtjes karamelliseren, terwijl je ze af en toe voorzichtig omdraait.
Verdeel de sla over een grote schaal en druppel de dressing er royaal over maar houd wat achter voor over de geitenkaas. Verdeel de plakken peer erover, brokkel de kaaserover en bestrooi met zaden. Druppel nog wat van de dressing over de kaas en peren. Geef de rest van de dressing er apart bij.

Deze salade is echt heerlijk en een prima maaltijdsalade met de kaas en peer. Het was wel even een zoektocht naar de groene kruidenmosterd. In het boek staat aangegeven dat dat je het bij een delicatessenzaken of goed gesorteerde supermarkten maar dat is zeker niet overal het geval. De bereidingstijd van ca. 35 minuten klopt wel ongeveer. Wat niet in het recept staat maar wel handig is om te weten is dat je de peer niet allemaal tegelijk kunt bakken. Daarvoor zou je een reuzenpan nodig hebben. Bereid je dus voor om deze in rondes klaar te maken en even ergens op af te laten koelen. Ik ga zeker nog meer recepten proberen uit dit kookboek nu het lente is en de zomer voor de deur staat.