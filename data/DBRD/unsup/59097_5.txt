Het goede nieuws over de Warrior Cats is, dat na een eerste en tweede reeks, er een derde reeks is uitgekomen in februari 2015. Voor mij ligt het eerste boek uit de eerste reeks ‘De Wildernis in’. De paperback bestaat uit 316 pagina’s vol katten in onderlinge strijd.

Rufus is een huiskat, hij woont bij de tweebenigen. Hij maakt wel eens een ommetje met zijn vriend Vlekje, ook een poesiepoes. Tijdens een tocht wordt Rufus aangevallen door Grijspoot maar weert zich kranig. Grijspoot is in training bij de DonderClan, hij wordt krijger. Rufus bevond zich in hun territorium. Tijdens hun gesprekje worden ze betrapt door Blauwster (Leidster van de DonderClan) en Leeuwenhart. Ze hebben het gevecht van hun leerling bewonderd, maar ook de kwaliteiten van Rufus zijn opgevallen en ze vragen of hij zich aan wil sluiten bij hun Clan. Hiervoor moet hij afscheid nemen van zijn mensenhuis. Nadat ze zijn halsband verwijderen dopen ze Rufus om tot Vuurpoot. In het begin heeft Vuurpoot als poesiepoes het niet gemakkelijk. Hij moet zichzelf dubbel zo hard bewijzen.

Door Vuurpoot’s ogen maakt de lezer kennis met alle leden van de DonderClan en gaandeweg lezen we over het ontstaan van de Clans, de territoria, alle bijbehorende regels en gebruiken. Voorin het boek staat een lijstje met alle Clans, hun Leiders, Commandanten, Medicijnkatten, Leerlingen, Moederkatten en Oudsten worden met naam en toenaam vermeld. Dit lijstje maakt het gemakkelijk het grote overzicht te bewaren. Een zeer gedegen basis wordt gelegd voor de opvolgende delen. Dit alles in een spannend avontuur waarin de DonderClan bedreigd wordt, hun kittens ontvreemd, dappere krijgers sterven onder verdachte omstandigheden en er een ongenode gast ten tonele verschijnt. Wie kunnen ze vertrouwen, is er soms een verrader onder hen? Houdt de SchaduwClan zich nog wel aan de regels?

Het boek wordt gehuld in nevelen en mystiek. Vol gewoonten en overleveringen van voorouders. Met regelmatig een verrassende wending houdt dit boek mijn aandacht goed vast. De kaft past erg goed bij de sfeer van het boek. De boeken zijn ook geschikt voor volwassenen, dus van 12 tot 99 jaar.

‘De Wildernis in’ is oorspronkelijk in 2003 uitgebracht. De Nederlandse uitgave, vertaald door Huberte Vriesendorp, is in 2009 uitgegeven door Fantoom, Amsterdam. Dit boek is de vijfde druk, herbewerkte editie in paperback, 2014 Bakermat, Mechelen.

/Lmcmr