Op het continent Earthasia is het overbevolkt. Medische zorg is nauwelijks beschikbaar, mensen hebben honger omdat voedsel schaars is en ze werken in shifts om zo de bewoning van huizen te kunnen verdelen. Oplossing biedt het andere continent Piloria, alleen is dat het terrein van gevaarlijke dinosauriërs. De regering komt met een idee en heeft hiervoor vrijwilligers nodig. Storm en haar beste (en enige) vriend Dell zijn net oud genoeg om zich aan te melden en de gedachte aan een paar dagen lang een volle buik door vorstelijke maaltijden, zorgt ervoor dat ze zich aanmelden. Er zijn tal van aanmeldingen en deze eerste beproeving zal vrijwilligers elimineren. Geen probleem voor Storm en Dell, omdat die stiekem alleen voor het eten gaan. De zware proeven zien ze als bijkomstigheid, een volle buik is het belangrijkst! Dan blijkt dat Storm het beter heeft gedaan dan verwacht en de groep van 100 winnaars wordt naar Piloria gebracht. Hun taak is om zoveel mogelijk eieren van dino's mee terug te nemen naar Earthasia. De winnaar zal rijkelijk beloond worden...

Ondanks dat dino's en gevaarlijke beproevingen zeker niet nieuw zijn in de boekenwereld, is Susan Wilson erin geslaagd om een tof boek neer te zetten. Het begint wat standaard, maar neemt als snel wendingen die erg leuk zijn en die je ook zeker niet altijd aan ziet komen. Storm is wees en leert tijdens deze beproeving wat het is om andere mensen in je wereld te laten. Vriendschappen bloeien op, maar tegelijkertijd huist er gevaar, manipulatie en verraad. Want niet alleen zitten de deelnemers elkaar op de hielen om als eerst de eieren terug te kunnen brengen, maar ook schuilen de gevaarlijke dinosauriërs in de dichtbegroeide bossen.

Het is zeker niet het meest originele plot, maar de realistische kijk op de dino's en de geloofwaardige acties van de deelnemers laten je hart smelten en zorgen ervoor dat je door wil lezen. Ook is het verademing om eens een Young Adult te lezen waarin liefde níét het middelpunt van het boek is!

Het is erg fijn en toegankelijk geschreven en het verhaal vlot snel. De personages zijn leuk en geloofwaardig. Ze worden in mate uitgediept, wat genoeg ruimte geeft om hier in het tweede deel, wat in juni 2018 uitkomt, verder op in te gaan. Je nieuwsgierigheid en verlangen wordt in The Extinction Trials nét genoeg gevoed. Goede manier om je uit te laten kijken naar een tweede boek!

Verwacht geen boek waarin dino's tot op het bot uitgediept worden, want dan word je teleurgesteld. Maar heb je zin in een leuk Young Adult boek dat je door de pagina's laat razen? Dan is The Extinction Trials een absolute aanrader! 4*.