Marijke Verhoeven volgde een opleiding aan de hotelschool. Dit is terug te vinden in haar boeken, want in haar verhalen hebben de hoofdpersonen vrijwel altijd iets met horeca van doen. Ze debuteerde in 2012 met de thriller Onder invloed. Hierna verscheen elk jaar een boek van haar hand. Het geschenk is haar zevende thriller en is na De beproeving en De laatste adem het derde deel van de 'Kenning' serie. Uit deze serie blijkt haar passie voor Denemarken. Voor de beschrijving van het fictieve Deense eiland Kenning heeft ze veel plaatsen gebruikt die ze tijdens haar reizen naar Denemarken heeft bezocht. Pittoreske huisjes die in de serie voorkomen zijn bijvoorbeeld te vinden op het Deense eiland Fanø, dat voor de kust bij Esbjerg ligt.  

Hoofdpersoon in de serie is de Nederlandse Nina Jensen die op Kenning Bed & Breakfast 'Sandmarken' runt. Deze B&B is gebaseerd op een villa met de naam Villa Nina die op het eiland Fanø te vinden is. Hoofdpersoon Nina is naar deze villa vernoemd. Nina is paranormaal begaafd en zij blijkt niet de enige op het eiland met deze gave.  

De twee pagina's tellende intro maakt de lezer nieuwsgierig. Blijkbaar is er iets ergs gebeurd. Vervolgens richt het verhaal zich op Nina die zwanger blijkt te zijn. Ze heeft een relatie met politieagent Torben, die nogal eens onder spanning staat. Haar Bed & Breakfast wordt verbouwd door de Nederlander Eddie, met wie Nina ook iets heeft gehad.
Het boek heeft twee verhaallijnen: een die begint in het verleden, in het jaar 1990, die verteld wordt in de derde persoon, en een tweede verhaallijn die in het heden speelt en verteld wordt in de eerste persoon vanuit het perspectief van Nina. In de loop van het boek sluiten de verhalen op elkaar aan. Dit gebeurt in een traag tempo, waarbij de lezer niet al te veel informatie aangereikt krijgt om zelf conclusies te kunnen trekken. Op de cover staat dat het verhaal een thriller is. Spannend wordt het echter pas als het laatste kwart van het boek nadert. Daaraan voorgaand is het een rustig voortkabbelend verhaal, voorzien van wat romantiek en passages waarin nogal eens wat herhaling voorkomt. Dat is jammer, want de schrijfstijl leest plezierig.  

In beginsel vormen romantiek en spanning de rode draad in Verhoevens boeken. In deze zin lijken haar boeken op die van de Amerikaanse auteur Nora Roberts, die na eerst louter romantische feelgood boeken geschreven te hebben, overschakelde naar 'romantic suspense'. In de serie over het fictieve eiland Kenning heeft Verhoeven wat spiritualiteit en humor toegevoegd aan de romantiek en de spanning door van de eilandbewoners eigenzinnige personages te maken. Het zijn qua onderlinge relaties goed uitgewerkte personages in een gemeenschap waarin iedereen elkaar kent. Volgens eigen zeggen lijkt hoofdpersoon Nina qua karakter veel op de auteur. Beide zijn wispelturig en eigenzinnig. Nina durft dit in het verhaal ook te uiten, hetgeen de schrijfster in de werkelijkheid minder schijnt te doen.  

Oorspronkelijk had Verhoeven het voornemen om een trilogie te schrijven, waardoor Het geschenk het derde en laatste deel van de serie zou worden. Inmiddels heeft ze al inspiratie opgedaan die tot een vierde deel kan leiden. Voordat ze hieraan toekomt, zal ze echter een nieuwe stand-alone presenteren die ook in Denemarken speelt, maar los staat van het eiland Kenning. Trouwe lezers zullen tot de zomer van 2019 hierop moeten wachten.