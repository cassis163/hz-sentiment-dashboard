Een pageturner van jewelste! Een dikke pil met meer dan 500 bladzijden maar eenmaal begonnen kun je bijna niet meer stoppen. Dit is pas het eerste werk van Dazieri wat in Nederland verschenen is maar wat mij betreft komen er snel meer boeken van hem uit.
Hoofdpersonen zijn de getraumatiseerde Colomba Caselli. Ze is met ziekteverlof na een heftige bomaanslag in Parijs. Ze overweegt om te kappen met het politiewerk. Nog tijdens haar ziekteverlof wordt ze door haar meerdere rechercheur Rovere gevraagd om de ontvoering van een jongetje te onderzoeken. Tijdens de ontvoering is zijn moeder vermoord. Rechercheur Rovere vertrouwt alleen Colomba. Ze wil weigeren maar besluit toch polshoogte te nemen.
Rovere koppelt haar aan Dante Torre. Dante is hoogbegaafd, briljant en een expert in het doorgronden van menselijk gedrag. Maar Dante kampt met paranoia en fobiën. Als kind werd hij eveneens ontvoerd en jarenlang opgesloten in een silo. Zijn enige menselijke contact met de buitenwereld was met de mysterieuze ‘Vader’.
Het onderzoek vindt plaats in het geheim. Rovere denkt iets groots op het spoor te zijn en vertrouwt alleen Colomba. De ontdekkingen zijn te gruwelijk voor woorden en is het allemaal wel waar? Colomba wil feiten zien maar Dante vertrouwt op zijn intuïtie. Gaandeweg ziet Colomba het feit onder ogen en dan kan ook zij het onderzoek niet meer loslaten en wil ze de onderste steen boven hebben.
Misschien een vreemde combinatie van twee getraumatiseerde mensen maar het werkt. Dazieri weet meer dan 500 bladzijden je aandacht vast te houden, het enige wat je wilt is doorlezen en dat is ook gebeurd. De angsten en trauma’s van Colomba en Dante zijn zeer uitvoerig beschreven waardoor de personen je weten te raken. Spanning en psychologie zijn goed met elkaar in evenwicht.

In het boek lees je ook cursief gedrukte stukken, dit zijn verhalen uit het verleden die de hoofdpersonen hebben meegemaakt en die iets van het verhaal prijs geven. Al met al een spannend boek met veel actie maar ook met psychologische diepgang. Een schrijver om in de gaten te houden!