In het eerste deel van de Wayward Pines serie kwam Ethan in het gelijknamige, idealistisch ogende dorpje terecht. Hij wist intuïtief dat er iets niet klopte en vertrouwde niemand in het dorp. Zijn intuïtie kreeg gelijk, alles in het dorp bleek nep. Ethan deed er dan ook alles aan om te ontsnappen. Meerdere voor hem hadden een poging gewaagt, maar wat nog niemand voor hem gelukt was, hij kwam levend over het hek. Als een ware Rambo doorstond hij alle gevaren. Helaas bleek het er achter de hekken van Wayward Pines nog bizarder aan toe te gaan en kwam hij uiteindelijk terecht bij de oprichter van het dorp. Deze gaf hem geen andere keus dan met hem mee terug te gaan naar het schijndorp.
In deel 2 wordt Ethan herenigt met zij gezin en krijgt hij een baan aangeboden die hij onmogelijk kan weigeren, de baan van sheriff. Hij heeft zijn gezin terug, hoeft niet meer te vluchten en heeft gratis kost en inwoning. Toch kan hij zo niet leven, het feit dat hij als enige weet wat er zich buiten de hekken afspeelt knaagt aan zijn geweten. Dan neemt Ethan en drastisch besluit......…

Deel 1 van deze spannende serie vroeg gewoon om meer, hooggespannen verwachtingen voor het tweede deel! Gelukkig worden die in deel 2 dubbel en dwars overtroffen. Een deel 2 van een driedelige serie is vaak wat lastig: Je moet in de meeste gevallen deel 1 gelezen hebben wil je er wat van begrijpen en er komt nog een derde deel dus je weet van te voren dat er (nog) geen einde aan het verhaal in zicht is. Verbeten zou je echter prima kunnen lezen zonder deel 1 te hebben gelezen, maar waarom zou je? Deel 1 is een ware pageturner en deel 2 leest minstens net zo gemakkelijk weg.

De serie heeft wel wat weg van tv series zoals Under the dome. Ook in dit verhaal zitten mensen om bijna onverklaarbare redenen vast in een dorp en moeten ze gezamenlijk roeien met de riemen die ze hebben. Wat deze thriller vooral interessant maakt is de combinatie van de verschillende genres. Zo zorgen de "monsters" achter het hek bijvoorbeeld voor horrorachtige situaties en de inwoners van het dorpje zorgen voor de psychologische wendingen. Verbeten is van begin tot het eind spannend en leest heerlijk gemakkelijk weg. Nu op naar deel 3.
Verbeten, spanning die je niet loslaat!