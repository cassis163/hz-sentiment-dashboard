Complex, een literaire thriller geschreven door Marelle Boersma is een zeer spannend verhaal, dat de lezer op geen enkel moment verveelt. Dit verhaal leest als een trein. Het boek verscheen in mei 2007 door Karakter Uitgevers B.V. waarna het in 2011 werd heruitgegeven als gevolg van een groot succes.

Fenna woont samen met haar dochter Tara in een woonboot. Ze is journaliste en wil samen met haar beste vriend en fotograaf Ben een reportage maken over een wat lijkt vrijgevige en begaande Nederlandse onderzoeker die een ziekenhuis runt in India. Het vreemde is dat de patiënten niet moeten betalen voor hun enorm dure ingrepen en medicijnen.
Marjet, de beste vriendin van Fenna besluit plots te kiezen voor plastische chirurgie, aangezien ze het altijd al moeilijk had met die grote neus van haar. Onverwacht ontdekt Fenna een gruwelijk verband tussen de gratis behandelingen en medicijnen in het ziekenhuis uit India, en de plastische chirurgie van Marjet in Nederland. Ze zal er alles aandoen haar vriendin en vele andere patiënten te helpen.

In elk hoofdstuk speelt een ander personage de hoofdrol. Er is steeds een auctoriële verteller die in het ene hoofdstuk vertelt over Fenna, dan weer over Ben en nog over enkele andere personages. Dit maakt dat de lezer de verbanden tussen de verschillende verhaallijnen steeds net iets sneller begrijpt dan de personages zelf, waardoor het boek enorm spannend is. De lezer denkt ook vaak alle verbanden te zien, maar plots neemt het verhaal opnieuw een totaal andere wending aan, waardoor het steeds boeiend blijft.

In het verhaal komen vele maatschappelijke thema’s aan bod waardoor de lezer zichzelf herkent in de personages. enkele voorbeelden hiervan zijn, puberende kinderen, ontevredenheid over het uiterlijk, liefde, misbruik via internet,... De link met ons dagelijks leven maakt het verhaal eens zo boeiend en zorgt ervoor dat we ons volledig kunnen inleven.
De simpele, vlotte schrijfstijl maakt dat de lezer diep in het verhaal wordt getrokken. Je wil geen enkel moment stoppen met lezen want op het einde van elk hoofdstuk is er weer een nieuwe cliffhanger die je wil onthullen, wat maakte dat ik het boek op één avond had gelezen.