Ik hou van boeken en katten, dus een boek over bibliotheekkatten was dan ook echt iets wat ik heel graag wilde lezen. Wat lijkt het me tof om in een bibliotheek te werken die katten heeft, hoewel ik niet weet of dat hier in Nederland echt mogelijk is.

Jan Louch nam twee katten in haar bibliotheek en ze werden wereldberoemd, misschien waren ze zelfs wel de voorlopers van grumpy cat. Om over Baker & Taylor te lezen als katteneigenaar is heel herkenbaar. Op sommige momenten moest ik me inhouden om niet hardop te lachen (vooral het stukje waar een van de twee vastzit in het hengsel van een boodschappentas en de bibliotheek doorrent om uit de tas te komen vond ik hilarisch), maar het einde vond ik ook ontroerend.

Tussen de verhalen over Baker & Taylor vertelt Jan Louch ook, op soms onderwijzende manier, over hoe de bibliotheek waar zij werkte zich ontwikkelde. De worstelingen met minder budget, meer technologie waar iedereen aan moet wennen, maar ook hoe er een fanclub voor de twee katten werd opgezet en de drukte die de beroemdheid van de katten met zich meebracht.

Maar ook lees je over Jan Louch’s persoonlijke leven, wat het boek net even iets meer leven lijkt te geven. Het draait niet alleen om de katten maar ook om de vrouw die al die tijd voor ze gezorgd heeft.

‘Baker & Taylor, een verhaal met een staartje’ van Jan Louch is een leuk, herkenbaar en ontroerend boek, dat iedereen die van de bibliotheek houdt (en gek is op katten) zal aanspreken.