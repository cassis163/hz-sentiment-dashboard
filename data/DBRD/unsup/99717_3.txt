Staat er Nicci French op de cover? Dat wordt dus weer een bestseller. Binnen een week op de eerste plaats in wat voor top tien dan ook. Let maar op. Het is niet voor niks dat vele andere schrijvers hun boeken al of niet gewild presenteren middels een omslagontwerp dat sterk doet denken aan de boeken van Nicci French. Vooral dan moet je kritisch blijven en niet afgaan op wervende kreten die je vanaf de omslag toeschreeuwen. Laat je ook niet overdonderen door mediahype. 'De nieuwe Nicci French!'. Ja leuk, maar is het een goed boek? Ik bedoel, kijk naar de massahysterie rond De Da Vinci code van Dan Brown. De man kan niet schrijven. Menigeen laat zich toch meeslepen door de mediagekte en zie daar: een bestseller is geboren. Vang me als ik val is desalniettemin een goed boek. Ik heb 't in twee avonden uitgelezen en het was leuk. Niet echt spannend maar toch meeslepend geschreven. De bladzijdes vliegen om. Verdient het de status van bestseller? Het is gevaarlijk om het op deze site te melden tussen alle Nicci French fans, maar ik vind van niet. Het verhaal kabbelt wel erg gemakkelijk voort en echte plotwendingen zijn er nauwelijks. De schrijftaal is eenvoudig; lange zinnen worden nadrukkelijk vermeden. Het leest dus lekker weg. Geen vuurwerk maar wel drie sterren...