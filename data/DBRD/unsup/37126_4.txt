In Leslies wereld van Andrea Badenoch, een Engelse schrijfster, wordt het verhaal verteld van twee broers, Leslie en de autistische Geordie. Het speelt zich af begin jaren zestig van de twintigste eeuw in Newcastle. De Engelentweeling wordt vermoord en Geordie wordt hiervan verdacht. Zijn broer Leslie gelooft in zijn onschuld en zet alles op alles om zijn kwetsbare broer te redden.

Leslies wereld is een mooi geschreven, diepzinnig en melancholiek boek. Verval lijkt het hoofdthema te zijn. Andrea Badenoch schetst, naast het verhaal over de broers, een indringend beeld van de afbraak van een wijk en de onrust onder de bewoners. Ook gaat het over de aftakeling van een gezin, schoonheid verliezen, jeugd en idealen verliezen. De afbraak van de stadswijk kondigt rampspoed aan, het dagelijkse leven schudt op zijn grondvesten. Er moet een zuivering plaatsvinden voordat de nieuwe tijd haar intrede kan doen. Er gloort hoop op betere tijden, meer welvaart en schoner werk. Nieuwe technologie zal het stoffige verleden doen vergeten. Het moderne tijdsbeeld wordt kracht bijgezet door opkomst van de popmuziek en de introductie van moderne gebruiksvoorwerpen die gemak geven. Maar hieraan vooraf gaat altijd de worsteling van het afschudden van oude veren. En dit proces beschrijft Andrea Badenoch met veel stijl.

De schrijfster creeert geloofwaardige karakters. De broers zijn innemend. Dit geldt ook voor zijdelings betrokken figuren als : Ratty, Sammy, Schotse Iris, Desperate, tante Ada. De Engelentweeling vertegenwoordigt het kwade. We komen ze allemaal tegen: kleine boeven, halve prostituees, corrupte politici, maar ook vriendelijke medebewoners. Nergens worden het karikaturen mede omdat het verhaal vanuit verschillende personages wordt verteld. De schetsen van deze kleurrijke figuren pakken soms humoristisch uit.

Leslies wereld vind ik meer een roman dan een misdaadroman. De moord of het speuren naar verdachten staat niet centraal. Ik heb genoten en vond het een boeiend en integer boek. De ontknoping en de onthulling van de dader zijn zeer verrassend, een aantal lijnen valt mooi samen. Dit is het eerste boek van Andrea Badenoch in Nederlandse vertaling. Ze heeft er in totaal 4 geschreven. Helaas zullen er geen nieuwe romans meer van haar hand verschijnen. De schrijfster overleed in januari 2004 op 52 jarige leeftijd aan de gevolgen van borstkanker. Deze prachtige, postuum verschenen uitgave van De Geus voelt als een soort eerbetoon.