Een zware bom ontploft in het hart van Parijs. Een paar dagen later is het raak op de Albert Cuypmarkt in Amsterdam. Er vallen honderden slachtoffers, en de internationale veiligheidsdiensten draaien overuren. Ze roepen uiteindelijk de hulp in van Gabriel Allon – meesterspion én kunstrestaurateur.
De terreurdaden blijken het werk te zijn van een onbekende terrorist die zich Saladin noemt. Om hem te ontmaskeren rekruteert Gabriel een jonge vrouw, Natalie. Zij zal afreizen naar het kalifaat en daar infiltreren in Saladins cel. Gabriels taak? Zorgen dat Natalie het overleeft…
Na het lezen van de achterflap van “Het zwarte gif” was mijn interesse gewekt. Dit moet wel een griezelend spannende thriller zijn!
Bij het lezen van de eerste hoofdstukken moest ik mijn aandacht er goed bijhouden. Er komen veel personages en veel verschillende plaatsen voorbij, waardoor het boek in het begin ietwat chaotisch op mij overkwam. Als op een bepaald moment Nathalie in het verhaal komt, wordt het geheel duidelijker en overzichtelijker. De personage Nathalie wordt levensecht beschreven; haar moed en lef zijn te bewonderen. Het verhaal is spannend en huiveringwekkend realistisch en heeft een bizarre ontknoping.
Dit fictieve verhaal is ingehaald door de werkelijkheid; een werkelijkheid, die niemand had kunnen voorspellen, Juist dat maakt dit boek levensecht en bijzonder. Het zwarte gif is een heerlijke spannende, realistische thriller! Goed voor vele uren leesplezier!