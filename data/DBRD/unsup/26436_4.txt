Controle! is een verhaal van een doorsnee vrouw die worstelt met de problemen van alledag. Maar ook een verhaal van een vrouw die behoorlijk wat meemaakt. Misschien wel teveel voor 1 persoon. Maar dat vergeef ik de schrijfster. De dingen die gebeuren zijn misschien wat veel, maar hebben wel een functie in het boek. Het zijn verhalen die vertelt moeten worden.
Voor een deel is het verhaal ook persoonlijk zoals we kunnen lezen in het nawoord. Ik vind het dapper dat Esther zo open en eerlijk over de beslissing durft te schrijven. Preventief je borsten verwijderen omdat je een grote kans hebt op borstkanker lijkt mij een moeilijke beslissing waar niet iedereen begrip voor op zal kunnen brengen. Zoals je ook kan lezen in het boek.
De moeilijke familierelaties zijn ook herkenbaar. Al is het in het boek wel heel extreem, iedereen heeft wel moeilijkheden met zijn of haar familie.
Wat voor mijzelf herkenbaar was is de eenzaamheid door het geen partner hebben. Ik heb geen kinderen, en in die zin is het wellicht anders, maar ook ik herken het missen van de geborgenheid. De arm om je schouders.
Het is het verhaal van een vrouw die controle van haar leven kwijt lijkt te zijn en er alles aan doet om deze weer terug in handen te krijgen.
Het boek zal voor veel vrouwen momenten van herkenning, en misschien ook erkenning, opleveren. Esther schrijft op een prettige en toegankelijke manier.
Ik heb het boek met plezier gelezen.
3,5 sterren