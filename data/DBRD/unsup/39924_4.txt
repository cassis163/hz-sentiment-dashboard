Verzwegen aandeel is het verhaal over een aantal studievrienden die een verschrikkelijk geheim delen, namelijk de ware oorzaak van het fatale ongeluk van een vriend, tien jaar geleden, tijdens een boottocht. Een bekend thema waar Michael Ridpath op een hele eigen wijze mee aan de slag is gegaan. In het verhaal volgen we Chris, die na een noodlottige financiele misser werd ontslagen door een pretentieuze investeringsbank. Samen met de mysterieuze Lenka, een ex-collega trainee bij dezelfde bank, runt hij in Londen een effectenmakelaarskantoor. Wanneer Lenka wordt vermoord ontdekt Chris dat de oorzaak weleens zou kunnen liggen in het geheim dat ze nu al jaren met zich meedragen. Uiteindelijk lijkt niemand in het vriendenclubje te vertrouwen en heeft iedereen wel een reden om de ware toedracht van het ongeluk geheim te houden.

Op de cover prijkt 'financiÃ«le thriller', maar Verzwegen aandeel is meer dan dat. Ridpath heeft een thriller afgeleverd waarin een aantal zeer uiteenlopende personages grip proberen te krijgen op de reeks van mysterieuze gebeurtenissen. Vriendschap en juist vergane vriendschappen staan hierin centraal. Michael Ridpath heeft een prettige schrijfstijl en laat je continu schakelen tussen de mogelijke daders. Hij houdt het spannend - ookal weet je op een bepaald moment al precies hoe de vork in de steel zit. Maar zelfs dan nog weet de auteur met een verrassende ontknoping te komen. Erg knap. Laat je verrassen door Ridpath!