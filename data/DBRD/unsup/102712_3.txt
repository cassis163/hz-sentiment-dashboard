ILJA LEONARD PFEIFFER: LA SUPERBA
Ofwel: Hoe overleef ik Genua?, want de hoofdpersoon heeft het niet altijd makkelijk in de Noord-Italiaanse stad. Hij woont er nog niet zo lang en de taal heeft hij ook nog niet helemaal onder de knie. Iedere mogelijkheid om zich verder te bekwamen in het Italiaans grijpt hij met beide handen aan. Maar ook al spreek je vloeiend Italiaans, dan nog ben je die buitenlander die de mores van de Italianen in het algemeen en die van de Genuezen in het bijzonder (nog) niet kent. Zal de man uit het Noorden Genua en haar bewoners ooit echt leren kennen?
La Superba is een persoonlijk verslag van een immigrant uit Nederland. (Ilja Leonard Pfeiffer zelf is een aantal jaar geleden naar Genua geÃ«migreerd, maar hoe verhoudt hij zich tot de hoofdpersoon in het boek?) Het boek is een ultieme stadsgids voor nieuwsgierige en ondernemende reizigers. Globetrotters die zich niet bang laten maken door verhalen over ratten en hoeren en kots in afgelegen donkere straatjes waar je van gruwt. Nee! de bezoeker van Genua moet zich realiseren dat dat er ook bij hoort.
Tussen het dagelijks leven van Leonardo Ilja (of andersom), die schrijver-dichter (of andersom) is, wordt de lezer ook onderwezen over de roerige geschiedenis van de stad. De vele emigranten die tussen 1880 en 1940 naar Amerika gingen om daar een beter bestaan op te bouwen. Over de zwarte dood in de 14de eeuw. Over de kruistochten om het ware geloof met hand en tand te verdedigen. Natuurlijk zijn alle geschiedenislessen naar aanleiding van iets wat nu gebeurt.
Ook de stadgenoten van Leonardo komen voor het voetlicht. Twee worden speciaal uitgelicht: zij krijgen een podium. De ene is een Brit die eerlijk gezegd gewoon aan lagerwal is geraakt. En de tweede is een vluchteling uit Senegal die de huidige vluchtelingen representeert die momenteel naar Europa komen. Zij komen voor een beter bestaan, net als de 20 miljoen Italianen die 100 jaar geleden naar La Merica vertrokken.
Genua is een trotse stad. Ze trekt aan, maar stoot net zo makkelijk weer af als je niet met haar kunt dealen. Het is een stad met een gebruiksaanwijzing. Ilja Leonard Pfeiffer heeft de gebruiksaanwijzing geschreven.