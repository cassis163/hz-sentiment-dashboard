Ik vond het een erg goed boek, maar afgaande op de lyrische reacties elders had ik er iets meer van verwacht.
Het boek is spannend genoeg. Op de dag dat zij zelfmoord wil plegen omdat zij zich verantwoordelijk voelt voor de dood van haar dochter, wordt Ira betrokken bij de gijzeling van een groep mensen in een radiostudio. De gijzelnemer eist dat zijn verloofde, van wie hij denkt dat die is ontvoerd, wordt vrijgelaten. Maar... deze verloofde is bij een auto-ongeluk om het leven gekomen. Dat bezweert iedereen: de politie, het OM, de patholoog die sectie heeft gepleegd. De gijzelnemer gelooft dit niet en dreigt zijn gijzelaars één voor één dood te schieten.
De onderhandelinge worden live op de radio gevoerd, waarbij de gijzelnemer verbazingwekkend veel lijkt te weten over Ira en haar dochter. Langzaam maar zeker bekruipt haar het gevoel dat hij wel eens gelijk kon hebben: zijn verloofde leeft. Maar waarom is zij dan 8 maanden geleden verdwenen en waarom houden de autoriteiten dan vol dat zij dood is? En wat is de link tussen de gijzelnemer en Ira zelf? De spanning loopt torenhoog op, zowel in de studio als daarbuiten.
Erg goede psychologische thriller met onverwachte ontwikkelingen die de lezer aan zijn stoel gekluisterd houden. Het boek is zeer vlot geschreven en ook vlot leesbaar, mede door de afwisseling van langere met korte, staccato hoofdstukken.