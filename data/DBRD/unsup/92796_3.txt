Chan Koonchung is een bekendheid in China. Hij schreef vele boeken, was hoofdredacteur van een tijdschrift én produceerde tal van films.
Het boek Vette jaren mocht van de overheid in China niet worden uitgegeven, maar doet het goed op de zwarte markt!

Vette jaren speelt zich af in de nabije toekomst. Er blijkt een maand verdwenen te zijn uit alle officiële documenten. De maand die zit tussen het uitbreken van de economische crisis in de wereld en het begin van de Gouden jaren van China. Behalve een klein groepje vrienden lijkt het niemand iets te kunnen schelen. Iedereen is opvallend gelukkig en tevreden met zijn/ haar leven.
De vrienden gaan op zoek naar wat er achter deze verdwenen maand en het gelukzalige gevoel zit en komen tot een verrassende ontdekking.

Hoewel het boek geen thriller is en ik soms moeite had om door te lezen was het zeer beslist de moeite waard om te lezen. Het verhaal is origineel, gedurfd en zit goed in elkaar. Verder kreeg ik door de ontmoetingen die de hoofdpersonen hadden een goed beeld van het huidige China.
In 2010 stond China nog op nummer 1 in de lijst met de meest gelukkige inwoners van de wereld. Of al die Chinezen er na het lezen van dit boek nog zo over denken valt te betwijfelen. Het is een boek wat China en de rest van de wereld echt aan het denken kan zetten!