Eric Sanderson wordt wakker. Hij weet niet waar hij is en erger nog, hij weet niet wie hij is. Het huis waarin hij wakker wordt zit gelukkig vol aanwijzingen over zijn (duistere?) verleden. Allereerst vindt hij een briefje dat hem verwijst naar een therapeut, ene dokter Randle. Bij zijn eerste bezoek vertelt zij hem dat hij lijdt aan een zeldzame vorm van geheugenverlies. Deze ziekte is bij hem begonnen toen bij een ongeluk in Griekenland zijn vriendin omkwam. Nu is Eric overgeleverd aan de vaak cryptische brieven die hij zichzelf heeft geschreven toen hij nog goed kon denken
Gehaaid is een sensatie in Engeland en langzamerhand ook in Nederland. Diverse Nederlandse websites hebben de afgelopen tijd veel aandacht aan dit boek besteed, waaronder bijvoorbeeld www.nu.nl en diverse sites die nieuwe boeken bespreken. Dat is allemaal niet voor niets. Hoe je het boek ook omschrijft, woorden schieten eigenlijk tekort. Een ideeënroman zegt de een, een kind van The Matrix en Memento zegt de ander. Feit is dat je dit boek zelf moet lezen om te ervaren wat het allemaal met je doet. Er zitten zéker elementen in van beide genoemde films, maar Steven Hall heeft met Gehaaid een geheel nieuwe vorm gevonden om te omschrijven dat er meer is in deze wereld dan het oog kan zien.
De haai, die in het boek rillingen oproept die herinneren aan de eerste keer dat Jaws te zien was, blijkt een metafysisch wezen dat leeft op herinneringen. Eric Sanderson begint een speurtocht naar deze haai, waarbij hij er nogal plotseling achter komt dat hij niet de enige is die de haai zoekt. Er is namelijk meer aan de hand. Er bestaat een ánder akelig wezen, een wezen dat een bedreiging vormt voor de mensheid als geheel. Alleen een confrontatie tussen dat wezen en de haai kan het kwaad afwenden. Aangezien de haai dat natuurlijk nooit zelf zal gaan doen, moeten Eric en zijn medestanders dit voor elkaar zien te krijgen.
Alles is even vreemd in dit boek, maar als tegenwicht speelt de rode kater Ian een prachtige rol! Ik wil iedereen aanraden eerst dit boek te lezen, en dan pas alle commentaren op de diverse sites. Het is beter dit boek met een open geest ter hand te nemen; je wordt dan beloond met een zeer bijzondere leeservaring.