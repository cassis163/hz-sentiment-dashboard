Pippa is een 14-jarige tiener met gescheiden ouders. Ze woont doordeweeks bij haar moeder. Haar moeder heeft meer aandacht voor haar paarden dan voor haar kinderen. Haar moeder woont op het Platteland in een boerderij met veel paarden. In het weekend woont ze bij haar vader en zijn vrouw Tessa in de Stad. Haar vader en Tessa hebben een hekel aan het Platteland en dus moeten Pippa en haar zusje Poppy helemaal ‘ontsmet’ worden als ze naar de Stad komen.  

Gelukkig heeft Pippa haar dagboek, of Journal. Ze schrijft en tekent haar hoofd leeg in haar Journal. Pippa schrijft daarin over allemaal verwarrende dingen die ze moet uitzoeken. Bijvoorbeeld over haar gevoelens, haar twee beste vriendinnen (Dorris op het Platteland en Phine in de Stad) en haar ouders.  

Pippa is dol op paardrijden. Samen met haar vriendin Dorris beleeft ze de leukste dingen. Ze gaan bijvoorbeeld met z’n tweeën een paar dagen survivallen in het bos…   

Het leven van Pippa Leeuwenhart lijkt erg veel op de boeken in de serie ‘Hoe overleef ik …’ van Francine Oomen. Het leest daarom ook heel snel weg. Er zitten leuke pagina’s tussen waarop Pippa leuke dingen vertelt en laat zien. Op deze pagina’s tekent ze heel erg veel en ze legt op deze pagina’s ook onderwerpen uit die in het verhaal aan bod komen. Bijvoorbeeld de twee kanten van het wattenstaafje, letterlijk de beide kanten. Maar ook of je nou wel of niet wil dat het wattenstaafje vies is. En nog veel meer.  

Dat soort dingen zitten ook in de ‘Hoe overleef ik…’-boeken en ook in de ‘Dagboek van een Muts’-boeken. Die pagina’s maken het boek echt leuker. Er zitten dingen tussen die echt herkenbaar zijn, zoals het wattenstaafje. Maar je krijgt door die pagina’s ook een indruk van wat Pippa van mensen vindt, hoe ze over mensen denkt. Want op die pagina’s beschrijft ze ook bijvoorbeeld, haar vriendinnen en ouders.  

Pippa is lekker chaotisch en humoristisch. Ze vertelt allemaal nutteloze, maar erg grappige dingen in haar Journal. Zoals een discussie over hoe de wc-rol moet hangen. Maar ze heeft het ook over serieuze dingen, zoals het verschil tussen een vecht- en een echtscheiding, over de liefde en natuurlijk het grote probleem: haar ouders! Dat maakt het boek afwisselend. Het maakt het echt tot een dagboek dat herkenbaar en dus ook leuk is!  

Pippa lijkt erg veel op haar schrijfster. Barbara Tammes heeft in veel grote steden gewoond, zoals Londen en Milaan. Ze woont nu samen met haar man en twee kinderen op een boerderij vlakbij Amsterdam. Ze heeft net als Pippa heel veel dieren, namelijk vijf paarden, een hond, kat en kippen. Het aantal kippen kan nogal verschillen, dat hangt af van de eetlust van een vos en een kerkuil…  

De schrijfster laat echt allerlei onderwerpen in het boek naar voren komen. Rijk zijn en in de stad wonen, weinig geld hebben en op het platteland wonen, meditatie, geloof, en nog veel meer. Het geeft dus echt een beeld dat alles kan en dat alles ook goed is. Dat je als je weinig geld hebt en in een oude boerderij woont ook heel erg gelukkig kan zijn. Pippa heeft overal een ruime blik op, en ze maakt alles mooier:
Pippa wil dat de wereld mooi en goed is, en dat is nogal een lastige klus met twee ruziemakende ouders!