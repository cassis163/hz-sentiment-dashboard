Michael Berg heeft sinds 2008 al wat boeken op zijn naam staan, Hôtel de Lac is zijn vierde in de rij. Een standalone zoals ze zeggen.
Het is een heel ander soort boek dan Nacht in Parijs dat ik eerder las. Het thriller deel en de spanning kwam heel erg laat tevoorschijn en daardoor las het grootste deel van het boek eerder traag, vrijblijvend ook. Het ging gezapig zijn gangetje en betrokkenheid tot de spelers was ver te zoeken. Voortdurend werd er gewisseld tussen de tijd dat de vrienden elkaar leerden kennen in 1977 en de gebeurtenissen in Midden-Frankrijk dertig jaar later, altijd even moeilijk om je terug te situeren. Verder werd het wel netjes chronologisch verteld. En het moet gezegd dat deze werkwijze variatie bracht in het verhaal.
Ver over de helft kwam het verhaal dan toch nog op gang. Vanaf dan werd er gewerkt aan de spanningsboog en begon er schot te komen in de hele zaak. Uiteindelijk bleek de plot ook wel goed in elkaar te steken en waren er nog enkele verrassende plotwendingen. Je begon zowaar zelfs wat mee te leven met Maarten. Daardoor ben ik uiteindelijk toch nog bij drie sterren beland.
Hôtel de Lac is een boek dat mij minder goed lag maar dat neemt niet weg dat het goed geschreven is en we de schrijver toch in het oog blijven houden.