Victor is huurmoordenaar, maar dat is dan ook alles wat mensen van hem weten. Ook zijn contactpersoon weet niets van zijn achtergrond en zijn echte naam. De contactpersoon weet wel dat Victor een echte professional is, die steeds goed werk aflevert.
Een moord is voor Victor een klus die uitgevoerd moet worden en waarvoor hij veel betaald krijgt. Door zijn slachtoffer goed te bestuderen, weet hij steeds efficiënt op te treden.
Maar dan veranderen de zaken. Hij is voor een routineklus in Parijs. Een Let doden en de USB-stick die hij bij zich heeft meenemen. Maar Victor loopt in een val en is zelf doelwit geworden. Deze val kan volgens hem alleen opgezet zijn door mensen die van zijn opdracht weten en de USB-stick willen hebben. Hij weet zijn aanvallers op slinkse manier te doden, maar moet dan vluchten. Van jager wordt hij opgejaagd wild. Een vlucht door heel Europa, want Victor moet en zal weten wie er achter deze zaken zit en doet er alles aan om het te weten te komen.
Victor werkt altijd alleen en wil ook niet anders.
Dan neemt Rebecca, zijn contactpersoon, contact met hem op, omdat zij ontdekt heeft dat ook zij op de dodenlijst staat en Victor wil helpen met zijn zoektocht. Zij is CIA-agent, maar heeft geen ervaring met veldwerk. Victor wil in eerste instantie haar niet met hem laten samenwerken, maar zij heeft informatie voor hem.

“De jager” is een thriller met veel actie, achtervolgingen, geweld, explosies en daardoor ook veel slachtoffers. De scenes worden expliciet beschreven en het is dan ook niet moeilijk daar een beeld bij te vormen.
Het boek leest erg vlot door de vele hoofdstukken en korte zinnen, die vaart in het verhaal houden. De regelmatige van perspectief wisselingen belichten het verhaal vanuit meerdere kanten en veel personen. Het voordeel hiervan is dat het uitnodigt verder te lezen, het nadeel is dat je van veel personen slechts oppervlakkige kennis van hun beweegredenen leert kennen. Hopelijk zal er na dit debuut een vervolg komen waarin hieraan meer aandacht besteed zal worden.
Dat Victor als een soort superman neergezet wordt en elke aanval, die elkaar in snel tempo opvolgen, succesvol weet af te slaan, maakt het verhaal net iets ongeloofwaardig. Ondanks dat heb ik het boek met veel plezier gelezen en kijk ik uit naar een volgend boek van Tom Wood.