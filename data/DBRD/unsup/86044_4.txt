Nora is schrijfster. Ze is erg onzeker en op zichzelf. Ook houdt ze enorm veel van routine en maakt ze veel to-do-lijstjes. Op een dag wordt ze uitgenodigd op het vrijgezellenfeest van haar vriendin Clare. Ze heeft Clare echter al tien jaar niet meer gezien of gesproken. Na veel twijfel besluit ze samen met haar vriendin Nina toch naar het feest te gaan. Na veel spanning tussen de personages gebeurt er iets vreselijks in het afgelegen huis in het bos. Een verhaal vol mysterie, jaloezie en conflicten.

Wat ik het beste aan dit boek vond waren zeker de personages. Elk personage heeft een uniek karakter, dat heel herkenbaar is. Tijdens het lezen werd ik herinnerd aan mensen die ik ken, die ontzettend veel op deze personages lijken. Ze zijn zo realistisch dat je heel makkelijk met ze meeleeft. Ook zorgt dit ervoor dat je de acties van de personages beter kunt begrijpen. Een enorm pluspunt voor deze debutante!

Verder had het verhaal een constante spanningsfactor. Er zijn zoveel vragen die tijdens het lezen bij je opkomen. Wat is er gebeurd? Wie heeft het gedaan? Waarom? Door de grote hoeveelheid aan onwetendheid blijf je geboeid en in het verhaal zitten. Door de iets wat eenvoudige schrijfstijl lees je vlot door het verhaal heen.

Zelf had ik door de lovende recensies wat meer spanning verwacht. Sommige kleine dingetjes in dit boek vond ik wat clich√© en soms vond ik sommige reacties een beetje te dramatisch.

Dit boek is zeker een top-debuut en ik hoop dat het ook in Nederland populair gaat worden!