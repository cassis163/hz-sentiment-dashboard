Wat als je persoonlijk betrokken raakt bij een misbruikzaak? Je bent misdaadjournalist en je wilt dit tot op de bodem uitzoeken. Hoe dun is de scheidslijn tussen beroep en moederinstinct? Kun je nog onbevooroordeeld aan deze zaak werken?
Benthe Berg raakt verstrikt in de nachtmerrie van iedere ouder. Haar dochtertje is misbruikt door de pedofiel Rick V. Deze man heeft meer kinderen misbruikt maar de ouders zien af van aangifte. Waarom? Rick V woont in hetzelfde dorp als Benthe Berg en haar man en hun dochtertje. Benthe verdedigt zich met hand en tand en vindt de straf onrechtvaardig laag. In haar wanhoop ziet ze nog maar één uitweg, Rick V moet dood en boeten voor zijn lafhartige daden. Haar medebewoners uit Ringerdam denken er anders over en geloven dat het recht zo ook wel zegeviert. Benthe als ‘import’ verstoort het eens zo rustige Ringerdam. Echter rondom de familie van Rick V gebeuren ook de nodige raadselachtige zaken.
Tijdens haar onderzoek naar deze pedofiel en zijn familie is ze bezig met een andere zaak, ze interviewt een serieverkrachter en bij beide zaken raakt ze te nauw betrokken. Haar eigen leven komt in gevaar. Op het laatst wordt ze van de zaak afgehaald omdat ze niet meer met de nodige afstand aan het onderzoek kan werken. Haar mogelijke betrokkenheid bij de dood van Rick V bezorgt Benthe grote zorgen. Wie gelooft haar nog, haar motief is overduidelijk. De kaarten lijken geschud.
Het verhaal is enorm waarheidsgetrouw geschreven. Je merkt dat het huwelijk tussen Benthe en Raoul scheuren vertoont omdat ze allebei hun verdriet op hun eigen wijze verwerken. Ze kunnen elkaar hierin niet vinden. Dorpelingen die niet weten hoe te reageren en zich van de zaak afwenden en hun gram vieren op Benthe die uit de grote stad komt en volgens hen niets van een dorp en zijn bewoners begrijpt. Haar moederhart dat vecht voor haar kind en gerechtigheid. Heen en weer geslingerd tussen haat, woede en immens verdriet. Een thriller die je bij de strot pakt en je niet meer loslaat. Een rauw boek waarvan je hoopt dat je dit nooit mee zult maken.