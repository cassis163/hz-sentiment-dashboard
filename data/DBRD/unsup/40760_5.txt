Het derde en laatste boek van Ad van de Lisdonk over de Amazones. Na ‘het Amazoneverbond’ en ‘het Amazoneoffensief’ was ik meer dan nieuwsgierig naar hoe de trilogie zou eindigen in ‘het Amazoneconflict’.
Ik kan zeggen dat ik niet ben teleurgesteld! In tegenstelling.
Even moest ik weer wennen aan de personages, maar al snel wist ik weer hoe één en ander in elkaar zat met Laura Sieberg, haar broer Erik en Tim. Het verhaal gaat verder waar het ophield en direct zat ik weer in de rollercoaster van de vorige keer. Meegesleurd werd ik in het verhaal. Af en toe moest ik een stop inlassen met lezen. Steeds weer was ik nieuwsgierig, hoe het verder zou gaan en of de personages wel waren te vertrouwen. Stonden ze nu aan de kant van Laura of aan de kant van de Amazones? Als klap op de vuurpijl was er dan ook nog een onverwacht slot.
Erg fijn boek uit een fijne trilogie, waarin vanaf het eerste boek de spanning wordt opgevoerd naar het derde en laatste boek.
Een aanrader vind ik het! Ad van de Lisdonk heeft met deze serie een heel eigen genre neergezet. Het is een verhaal waar je niet een tweede van vindt. Waarom heeft deze schrijver niet meer naamsbekendheid? Durven mensen het leven van een dergelijk verhaal niet aan? Het spreekt namelijk wel enorm tot de verbeelding, is actueel en vol spanning en het is niet een specifieke vrouwen- of mannenthriller.
Reden waarom ik zeg, ga de boeken lezen, stel je open voor een heel ander soort verhaal en geniet ervan! Ad van de Lisdonk verdient een goede plaats in de boekhandel want hij schrijft ontzettend goed! Zelf ben ik heel benieuwd wat zijn volgende boek zal zijn.