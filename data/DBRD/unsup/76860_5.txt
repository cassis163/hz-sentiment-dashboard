“En weet dat u na het lezen van dit boek nooit meer dezelfde zult zijn die u daarvoor was”, aldus het voorwoord van niemand minder dan Thom Hartmann, internationaal gerenommeerd auteur (ADHD de complete gids voor kinderen en volwassenen) en psychotherapeut.

Ons kosmisch ei is de mentale schil die onze wereld vormt. Het is een metafoor voor het wereldbeeld dat onze geest heeft gestructureerd vanuit de behoefte aan een logische ordening van zijn universum. Binnen het ei is alles overzichtelijk en duidelijk. De barst in het ei staat voor de mogelijkheid gebeurtenissen te herstructureren in ons voordeel. Ons wereldbeeld is een cultureel patroon dat vanaf de geboorte onze geest vormt. Joseph Chilton Pearce daagt de lezer uit om uit zijn beperkende denkwereld te treden: uit zijn ei te stappen.

Hoe ervaren wij de relatie tussen onze geest en de wereld om ons heen en hoe kunnen we invloed hebben op het verloop van specifieke gebeurtenissen? Auteur geeft sprekende voorbeelden van onverklaarbare gebeurtenissen. Denk aan de vuurloopceremonies waarbij in een trancetoestand geen brandwonden ontstaan. Maar ook feitelijkheden uit de geschiedenis zoals de Droomtijd van de Aboriginals, en auteur vertelt zijn eigen eraring hoe zijn ongeneeslijk zieke vrouw op wonderbaarlijke wijze geneest door gebruik te maken van o.a. visualisatie. Hij schetst dat de werkelijkheid wordt beïnvloed door onze ideeën over de werkelijkheid waarbij culturele overtuigingen bepalend zijn.

Pearce introduceert de term autistisch denken; een autonoom, ongestructureerd en niet-logisch denken dat de sleutel vormt tot creativiteit doordat het vrij is van belemmeringen van de harde werkelijkheid. Hij geeft hierbij voorbeelden van experimenten en onderzoeken waardoor het begrip inzichtelijk wordt gemaakt. In het autistisch denken zijn dingen niet waar of onwaar, ze zijn eenvoudigweg.

Er wordt ons aangeraden om te luisteren met sympathie en open geest, en afstand te nemen van gangbare aannames opdat ons aandachtsniveau verhoogd wordt. We worden uitgedaagd om op een andere manier te geloven en ons los te maken van het alledaagse. Pearce benoemd de systemen en inzichten van Jezus en Carlos Castaneda’s Don Juan die unieke gebeurtenissen beleefden en waarvan wij buitenstaanders slechts toeschouwers zijn. Zodra je zélf het proces wordt en je geest focust kan er een nieuw aspect van de werkelijkheid ontstaan. Een aantal theorieën van Carl Gustav Jung, zoals het collectief onbewuste en Teilhard de Chardin, die zijn hele leven zocht naar antwoord op: wat is bewustzijn, wordt als illustratie meegegeven. Het is een voordeel voor de lezer wanneer er enige kennis van deze prominenten met hun ideeën aanwezig is.

De barst in het kosmisch ei (waarvan het eerste exemplaar al uit 1971 stamt) is nog steeds een zeer actueel boek met krachtige boodschappen zoals: laten we onze macht wijden aan de krachten in het leven die leiden tot bewustzijn en uitbreiding van ons potentieel in plaats van macht om ons leiderschap te bewijzen. Het is geenszins een makkelijk boek en het verdient aandachtig gelezen te worden. Dit fascinerende werk is groter dan ons brein kan bevatten en het zal nog lang kunnen duren alvorens alles begrepen wordt.

Een mix van natuurkunde, filosofie, wetenschap en spiritualiteit.