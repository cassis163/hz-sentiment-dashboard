"Schatje, ik ga je geen pijn doen. Je liet me mijn zin niet afmaken. Ik zei dat ik je geen pijn ging doen, ik sla alleen maar je hersens in, ik sla ze godverdomme helemaal in."
Stephen King is een Amerikaanse schrijver die zich toelegt op het schrijven van horror-thrillers. Zijn eerste werk was een onverwachte doorbraak: Carrie. Veel van zijn andere boeken of romans zijn eveneens grote bestsellers geworden. De Shining wordt gezien als een van zijn meest succesvolle werken, waarin hij zichzelf spiegelt in het hoofdpersonage: een man met een ernstig drankprobleem. Het boek werd in 1980 verfilmd door regisseur Stanley Kubrick als The Shining.
King geeft je ruim de tijd om de hoofdpersonages en hun ingewikkelde karakter grondig te leren kennen. Je leert de familie Torrance kennen als een gezin dat geld te kort heeft. De band tussen Wendy en Jack lijkt op het eerste zicht normaal en hecht, totdat hier en daar een aantal broze en gevoelige puntjes in hun relatie de kop opsteken. Jack is immers alcoholist. Wanneer ze voor de winter naar het Overlook verhuizen, lijkt het een perfect moment om hun gezinsband te versterken en Jack beslist tevens om van alle sterke drank afstand te doen. Niets is minder waar, want des te langer ze samen opgesloten zitten, des te meer Jack naar zijn alcohol verlangt en des te meer het hotel van de verergerende situatie gebruik maakt om Jack zelf en Dannys licht in zijn macht te krijgen. King doet erg zijn best om Jack lief te laten lijken terwijl hij gruwelijke daden wil verrichten. King benadrukt Jacks onmacht ten opzichte van de possessie van het hotel, wat zich zeer vaak uit in Jacks daden en gedachten. Hij wil Jack voorstellen als een lieve, bezorgde moordenaar. Het verhaal ontwikkeld zich tot een erg indrukwekkend einde.
De personages zijn erg goed uitgewerkt, want de auteur heeft veel tijd genomen om ze je te leren kennen. Dannys gedachten worden zo goed weergegeven via het medium dat het licht wordt genoemd, dat alles een tweede dimensie krijgt. King kiest ook voor een aantal voorwerpen met een krachtige waarde, die herhaaldelijk terugkeren in het boek zoals een roquehamer en hegdieren. Deze combinaties zijn erg geslaagd.
Het boek is een echte aanrader voor de horrorliefhebber. Het brengt een sfeer met zich mee die je niet vaak voelt tijdens het lezen. Je voelt de winterse afgeslotenheid van het hotel alsof je er zelf bij bent. Je leeft mee met het ontluikende drama van het gezin. Niet voor niets een bestseller!