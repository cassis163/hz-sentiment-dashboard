Lieve van den Berg woont in Sijbekarspel. Ze ontdekt op de middelbare school hoe boeiend het vak Nederlands is. Het schrijven van opstellen is een uitdaging. Na de middelbare school volgt ze de opleiding verpleegkundige A met kraamaantekening en verdwijnt het schrijven naar de achtergrond. Wanneer zij gaat werken als activiteitenbegeleidster, komt het schrijven weer naar boven. Door de kennismaking met Godijn Publishing komt haar schrijfcarrière in een stroomversnelling. Ze schrijft korte verhalen voor verhalenbundels. Een vervolg daarop is het schrijven van het jeugdboek “Reizende poefjes” waarvoor haar kleinkinderen Jonathan (13) en Lotte (11) haar grootste inspiratiebron zijn.

Wanneer Pol en Polleke bij oma logeren gebeurd er iets onverwachts. Pol schuift twee poefjes tegen elkaar om er op te liggen, en vliegt ineens met poefjes en al hoog door de lucht het avontuur tegemoet. Hij komt in het land van koning Barbaro terecht en wordt gevangen gezet in de kerker. Pol wordt vrienden met de reus Gigantus, die ook in de kerker gevangen zit. Samen met de reus en de pratende vogel Gijs ontsnappen ze en beleven spannende avonturen. Polleke gaat, zonder dat oma het weet, haar broer achterna en probeert hem op te sporen. Tijdens haar reis komt ze in Luilekkerland terecht waar heel vreemde dingen gebeuren. Zullen Pol en Polleke elkaar vinden en veilig naar oma terug kunnen keren?

Lieve van den Berg heeft een spannend verhaal geschreven voor jonge kinderen. Ze neemt ze mee in één groot avontuur. Het verhaal is fantasierijk geschreven en leent zich goed om voor te lezen, ook aan iets jongere kinderen. Door het gebruik van een grote lettertype en de korte hoofdstukken kunnen gevorderde lezertjes dit boek ook zelfstandig lezen. Hoewel het geen dun kinderboek is weet Lieve van den Berg de aandacht gevangen te houden doordat er zoveel te beleven is. We vallen van het ene avontuur in het andere. De moeilijke woorden die van de Berg gebruikt zijn een minpuntje. Ze zijn moeilijk te begrijpen voor deze leeftijdsgroep. Ook staan er hier en daar nog wat spelfoutjes en ontbreken er wat leestekens. Wellicht zou de schrijfster dit kunnen meenemen en verbeteren voor een tweede druk.