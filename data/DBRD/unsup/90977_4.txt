'Magycker 1 - De klauw' is het eerste deel van een trilogie van de Nederlandse fantasyschrijver Adrian Stone.

Het verhaal speelt zich af in de Pelargo archipel waar de magyckers van het eiland Aimerey al eeuwenlang een machtsmonopolie hebben op het gebruik van spreuken. Mensen kunnen tegen forse betaling een spreuk bestellen, maar deze mogelijkheid is enkel weggelegd voor de rijkste. Een spreuk kan ook maar eenmalig gebruikt worden. Om te vermijden dat de spreuk opnieuw gebruikt wordt, wist men het geheugen.
De monopolie op de macht dreigt doorbroken te worden als op een dag blijkt dat de broer van Marit, Auric, een autistische jongen, in staat blijkt te zijn om spreuken te herhalen. Het brengt de positie van Aimerey en de magyckers in gevaar en de jacht op de dader wordt geopend. Auric en Marit vluchten samen met Eamon, die zo zijn geheimen heeft.

Adrian Stone heeft met dit boek een klassiek fantasyverhaal gebracht vol spanning en onverwachte plotwendingen. De personages worden mooi uitgewerkt en ze hebben elk hun verborgen kantje. Het verhaal is vlot geschreven en het leestempo ligt hoog, maar toch is het verweven met de nodige visies en belangrijke thema's om het verhaal dat tikkeltje boeiender en spannender te maken.
Met dit boek heeft Stone een hele nieuwe wereld geschapen die zo realistisch is beschreven dat hij echt tot de verbeelding spreekt.

'De Klauw' is het eerste deel en het maakt je als lezer zeker warm om de volgende delen ook te lezen.