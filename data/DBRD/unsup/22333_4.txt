Tienduizend Hemels Boven Jou laat je wederom genieten van vele verschillende dimensies. Romantiek heeft nog wel de overtoom, maar de spanning bouwt zich op. Wat staat ons te wachten in het laatste deel van deze serie?

Laat ik even beginnen met hoe geweldig ingenieus ik deze serie vind! In veel boeken kan je jezelf maar in één wereld laten opslokken. Hier wordt je daarentegen nooit verveeld en kom je in heel veel verschillende dimensies en werelden terecht. Dat vind ik zo heerlijk aan deze serie, want je kan steeds wegdromen.

Net als in Duizend Stukjes van Jou zit je aan het begin van het boek meteen in een andere dimensie dan de “thuisbasis” van Marguerite. Het is meteen spannend, omdat Marguerite in een middeleeuwse dimensie terecht is gekomen en ze aangezien wordt voor heks. Daarom wordt ze achterna gezeten door een boze menigte. Uiteindelijk vindt ze, inmiddels haar vriendje, Paul. Hij was opzoek gegaan naar een medicijn voor Theo, die door het lange nachtschaduw gebruik, ernstig verzwakt is. Maar deze Paul is niet de Paul die Marguerite kende. Zijn ziel is namelijk versplinterd en verspreid over verschillende dimensies. Wyatt Conley sluit een deal met Marguerite en vanaf dan is meteen haar doel duidelijk in dit boek. Alle verloren splinters van Paul verzamelen om hem weer compleet de oude te maken. Maar tegen welke prijs?

Paul en Marguerite zijn dus inmiddels een stelletje, zoals het einde van Duizend Stukjes van Jou al deed vermoeden. Toen werd echter ook duidelijk dat Theo ook al een tijdje verliefd was op Marguerite. Omdat Theo met Marguerite mee gaat om Paul te redden en ze in verschillende situaties belanden, wordt deze liefdesdriehoek erg veel aangekaart. Eigenlijk te veel als je het mij vraagt. Marguerite is nogal een naïef meisje. Ik kreeg het gevoel dat zij denkt dat alles om haar draait en dus denkt ze er regelmatig aan dat er twee jongens zijn die op haar verliefd zijn. Dit brengt uiteraard allerlei dilemma’s en ellenlange gesprekken met zich mee. Drama, drama, drama… pfffft.

De dimensies die Marguerite bezoekt, zijn in dit boek wel een stuk spannender dan in het eerste boek. Een San Francisco in oorlog, een Russische maffiabende, een wereld waar Triad aan de macht is en nog meer. Er zijn vele plottwists aanwezig en dat vind ik echt super! Het had zo bloedstollend kunnen zijn, als het alleen maar allemaal wat sneller zou gaan. Het boek is vrij dik en daardoor zijn bepaalde delen wat langdradig beschreven. Vooral wanneer er weer eens het zoveelste liefdesdrama ding wordt besproken, slaakte ik een diepe zucht. Het had een zoveel spannender en stoerder boek kunnen zijn, als Marguerite niet zo naïef had geweest en eens voor haarzelf op een rijtje zette wat ze echt wilt. Maar ja, je weet wat ze zeggen. Liefde maakt blind.

Ik ben erg benieuwd naar het laatste deel van deze serie. Ik ben echt van het dimensiereizen gaan houden! Ook het einde van dit boek beloofd veel goeds. Ik denk dat alle spanning die miste in het huidige boek, dubbel en dwars terug zal komen in het laatste verhaal!

PS. Ik vind eigenlijk de titel van het eerste boek beter passen bij dit boek. In het eerste boek was Paul gewoon nog “heel”. Maar in het tweede boek is ie versplinterd, dus dan vind ik Duizend Stukjes van Jou daar beter bij passen.

PPS. Weer pluspunten voor Theo, omdat hij Mumford and Sons T-Shirts draagt *fangirling*

Uitgebreide recensie op mijn blog: https://readinge.wordpress.com/2016/10/07/recensie-tienduizend-hemels-boven-jou/