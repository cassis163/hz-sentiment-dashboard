Dag vreemde man is het tweede deel in een trilogie over de moord op callgirl Iris. Het boek draait rond de persoon van Karel, een kapper die Iris nog net voor haar dood heeft bezocht. Hij komt een man tegen in de gang bij het verlaten van haar hotelkamer. De politie arresteert een man, die zelfs bekent, maar dat is niet de man die Karel gezien heeft. Daarom gaat hij zelf op onderzoek uit. Dat alles kan niet los gezien worden van Karels persoonlijke zorgen. Zijn huwelijk loopt niet meer zo goed, en zijn klanten hebben nog steeds hetzelfde kapsel als tien jaar geleden. De confrontatie met Glen, zijn homoseksuele stagiair, brengt bovendien een klik teweeg in zijn hoofd. Hij doet dingen die hij vroeger nooit gedaan zou hebben.
Jan de Leeuw beschrijft treffend wat er omgaat in het hoofd van Karel De Wit, wiens leven is voorbijgegaan zonder dat hij er erg in had. Hij laat zijn cynisme achter zich en besluit zijn hart te volgen, ook al is dat een zware keuze. Dag vreemde man gaat geen taboes uit de weg en ontroert tot de laatste pagina. Het thrillerverhaal verdwijnt een beetje naar de achtergrond, maar een verrassende eindscène maakt wel nieuwsgierig naar het eerste én het volgende deel in de trilogie. De Leeuw, ook auteur van enkele jeugdromans, maakt een doordringende overstap naar de volwassen literatuur. Een prachtig, aangrijpend boek, als je even de taboes laat voor wat ze zijn.