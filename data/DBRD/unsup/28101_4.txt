Romanschrijfster Reina Crispijn heeft al meerdere titels op haar naam staan. Niet alleen heeft ze onder haar eigen naam Reina Bakker diverse jeugdboeken geschreven, samen met haar zus Margreet schreef ze meerdere romans en ook solo timmert ze aardig aan de weg. Met haar laatste alleen-geschreven boek Waar ben je?, dat in oktober met een prachtig, dromerig omslag verscheen via uitgeverij Zomer & Keuning, zal ze ongetwijfeld opnieuw veel lezers weten te boeien.  

Al op jonge leeftijd was de auteur, als was het een tweede natuur, gefascineerd door het verzinnen en vertellen van verhalen. Er waren derden voor nodig die haar aanspoorden de uitdaging aan te nemen haar verhalen in boekvorm te gieten en daadwerkelijk aan de man te brengen. Haar eerste titel was het kinderboek Rumour in de Monnikensteeg dat direct werd uitgegeven. Hierna volgden meer kinderboeken, totdat de auteur samen met zus Margreet begon met het schrijven van romans. Dit resulteerde in een vierluik, waarvan Het Lied der Seizoenen het eerste was.            

In Waar ben je? zijn de hoofdrollen weggelegd voor Florine Janson en Abby Velthuizen. Florine is in de jaren 80 begin twintig als ze ontdekt dat ze zwanger is en een tweeling draagt van haar minnaar Aurelio Mazarin. Florine is beginnend ontwerpster in de modewereld, Mazarin een gevierd designer die juist op dat moment de kans heeft gekregen naam te maken in de Verenigde Staten. In de overtuiging dat ze voor hem een van de vele vrouwen was die hij beminde, reist Florine met een goede vriendin af naar Zuid-Frankrijk, om daar in alle rust haar baby’s ter wereld te brengen in een klooster in het plaatsje La Roque-d’Anthéron. Tijdens haar periode in het klooster raakt Florine er meer en meer van overtuigd dat ze in haar eentje haar kinderen niet voldoende toekomst kan bieden en uiteindelijk besluit ze de baby’s af te staan ter adoptie. Voor haarzelf is dit een dusdanig zware beslissing dat ze kort na de bevalling met een ernstige depressie moet worden opgenomen in een psychiatrisch ziekenhuis. De baby’s, een meisje en een jongen, worden meteen na de geboorte geadopteerd door een Nederlands diplomatenechtpaar.            

Tweeëntwintig jaar later besluit Abby, de vrouwelijke helft van de tweeling, haar biologische moeder te gaan zoeken. In tegenstelling tot haar broer Maarten, heeft zij altijd het gevoel gehad zoekende te zijn. Met slechts beperkte aanwijzingen en een hoop doorzettingsvermogen weet Abby haar weg te vinden naar het klooster, om er uiteindelijk niet alleen op het spoor te komen van haar biologische ouders, maar ook de liefde te vinden.            

Waar ben je? schetst een verhaal zoals op televisie is te zien in programma’s als Spoorloos: adoptiekinderen die op zoek gaan naar hun wortels, daardoor gehinderd door allerlei ambtelijke regels en afspraken die de diverse partijen moeten beschermen in hun recht op privacy. Begrijpelijk, want adoptie moet een heel grote stap zijn, die de biologische moeder ongetwijfeld weloverwogen en met veel pijn in haar hart of misschien zelfs onder druk heeft genomen. Die eenzaamheid en wanhoop van de biologische moeder Florine heeft Crispijn mooi weergegeven. Maar ook in Waar ben je? blijkt de bloedband onuitwisbaar: ondanks de innige band die ze heeft met haar adoptiefouders, leeft er bij Abby een intens verlangen te weten waar ze vandaan komt en wat de reden was voor de adoptie.            

Waar ben je? is een feelgoodroman die zich grotendeels afspeelt op het platteland van Frankrijk en in de hoofdstad Parijs. De schrijfster is ongetwijfeld goed bekend met La Roque-d’Anthéron en omstreken, want veel details van het klooster en wetenswaardigheden over de nabije omgeving komen ter sprake. De enkele keren dat de auteur verzandt in een te uitvoerige beschrijving van de gedachtegang van Abby zijn haar vergeven: ze weet wel uitstekend de verwarde emoties en twijfels van Abby oprecht en warm weer te geven. Want als Abby haar wortels uiteindelijk heeft gevonden, blijft haar thuis toch bij haar adoptiefouders. Waar ben je? is een romantisch verhaal met een zoet einde, waar de eerlijke schets van een persoonlijke zoektocht fraai mee is verweven.