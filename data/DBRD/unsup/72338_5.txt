Het nieuwste kookboek van de Engelse chef-kok Jamie Oliver staat vol heerlijke, gezonde recepten voor zowel ontbijt, lunch als diner, waarbij ook het dessert en de gezondere tussendoor snack niet is vergeten. Recepten voor als je weinig tijd hebt om een gezonde maaltijd op tafel te toveren, maar ook voor als je ruimer in je tijd zit. Zoals alle boeken van Oliver, is ook dit weer een lust voor het oog. Als je erdoorheen bladert krijg je gewoon zin om direct aan de slag te gaan. Zo gezegd zo gedaan: de eerste keus viel op de Bombaykip & Bloemkool, Papadums, Rijst en Spinazie (pag. 156). Dit is een recept wat iets meer tijd kost (circa 40 minuten volgens Jamie, maar voor de minder ervaren kok komt daar toch snel nog een kwartiertje bij). Het resultaat was heerlijk, hoewel de bijbehorende munt dressing iets minder in de smaak viel. Zeker voor herhaling vatbaar, maar dan zonder de dressing. Het recept wat nog beter in de smaak viel was de Cacciatore van Kip en Pompoen, Champignons, Tomaat, Olijven, Brood (pag. 202). Binnen 20 minuten alles in de pan maar daarna nog wel één uurtje stoven in de oven. Echt superlekker.

Voor het ontbijt gekozen voor Geweldig Granolapoeder, Noten, Zaden, Haver en Fruit (pag. 18), want hoewel de foto er prachtig uitziet ging het Mexicaanse Eenpansontbijtje met Eieren, Bonen, Tomaat, Champignons (pag. 26) me waarschijnlijk iets te zwaar op de maag vallen. Als je het Granolapoeder eenmaal hebt gemaakt, kan je een paar weken lekkere snelle ontbijtjes maken zoals de fruitsoepjes op pag. 40. Ook de Vrolijke Fruitpotjes, Trendy Chia & Notenmelk (pag. 34) zijn niet te versmaden en de belegideetjes (pag. 70) voor op je boterham zijn ook niet verkeerd en behalve voor het ontbijt prima te doen als idee voor de lunch. Voor de lunch zijn de Salades in een Potje (pag. 114 en 116) ook een aanrader en makkelijk mee te nemen naar je werk.

Voor de lekkere trek gekozen voor de papadum met kaas & mangochutney (pag. 232). Binnen één minuut klaar en hapte heerlijk weg.
Kortom: een boek vol heerlijke recepten die goed te maken zijn en hoewel het resultaat van mijn kookkunsten er niet zo prachtig uitzag als op Jamies foto’s was de smaak er niet minder op. Een aanrader voor wie gezond, maar toch smakelijk wil eten.