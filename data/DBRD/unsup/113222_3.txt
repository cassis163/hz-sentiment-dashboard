Het boek Weerklank speelt zich voor het grootste gedeelte af in België in de begindagen van de Eerste Wereldoorlog. Kapitein Knapen krijgt van hogerhand de opdracht om een machine van de vijand af te pakken. Hij heeft in eerdere missies ondervonden dat er mensen in het leger zijn die hem, en dat is zachtjes uitgedrukt, tegenwerken. Daarom zoekt hij zelf een klein groepje jonge mannen, met elk hun eigen specialisme, bij elkaar, zodat hij weet dat zijn manschappen betrouwbaar zijn.

Na 30 bladzijden lezen overweeg ik om te stoppen met het lezen van het boek. Het is mij nog niet duidelijk waar het boek om gaat draaien. In over het algemeen vrij korte hoofdstukken worden steeds weer andere personen geïntroduceerd en het verhaal begint maar niet. Het lijken allemaal korte verhalen over de, overigens zeer duidelijk en op prettige wijze beschreven, personen. De achterflap geeft dan wat duidelijkheid en die mis je wat dat betreft wel bij een, in dit geval gratis, ebook. Google hielp om een omschrijving van het boek te vinden en die omschrijving deed mij besluiten om toch door te gaan met lezen.

Het boek is in hele prettige duidelijke taal geschreven. Niet te eenvoudig, maar ook niet te ingewikkeld. De introductie hoofdstukken van de door Kapitein Knapen gekozen mannen zijn bijna verhalen op zich. Het verhaal over Joseph sprong daarbij er voor mij overigens echt uit. Het is op zeer knappe wijze geschreven en de slotzin doet je de tranen in de ogen springen.
Toch heb ik ook na de 30 bladzijden meermaals overwogen om het boek aan kant te leggen. Het verhaal is regelmatig onduidelijk. In de ebook versie is geen ruimte tussen de paragrafen gelaten en dat maakt de switch tussen de scènes er niet makkelijker op. Er zijn veel namen te onthouden en je weet bijna niet meer wie wie is en waar hij bij hoort. De mannen van Knapen zijn altijd toevallig net weer op de goede plek. Bovendien blijken velen die dood lijken te zijn dat op wonderbaarlijke wijze toch niet te zijn. Dit alles doet de kwaliteit van het boek geen goed. Soms had ik zelfs wat een Laurel en Hardy gevoel. En dat is erg jammer, de schrijver heeft veel tijd in het boek gestoken. Hij heeft zich er niet afgemaakt met een kaal verhaal, maar het verhaal met enorm veel feiten uit de periode van de Eerste Wereldoorlog doorspekt.

De titel van het boek is goed gekozen en heeft niet alleen met het marcheergeluid van de manschappen te maken, maar ook met de machine die de Kapitein en zijn mannen in handen moeten zien te krijgen.

Omdat ik wel van veel gedeelten van het boek genoten heb geef ik toch nog ★★★☆☆.