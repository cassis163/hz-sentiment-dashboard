Het begin van de lente, geschreven door Penelope Fitzgerald, speelt zich af in het koude Moskou van 1913. Frank, een Engelse drukker woont en werkt in Moskou, hij heeft drie kinderen. Op een dag beslist zijn vrouw, Nellie, om te vertrekken. Zomaar, zonder enige uitleg is ze weg. En Frank blijft achter met zijn drukkerij en zijn kinderen in het drukke Moskou waar de lente in aantocht is. In 1988 stond dit boek op de shortlist voor de Bookerprize en ik begrijp meteen waarom. Voor het eerst werd deze titel vertaald naar het Nederlands.
Het is een mooie en eigentijdse vertaling waardoor het boek niet overkomt als klassiek in de negatieve zin. Integendeel je kan genieten van dit literaire werk dat niet voor niets een Bookerprize nominatie kreeg. Het taalgebruik is zo mooi, in alle betekenissen van het woord. De korte, vlotte en krachtige dialogen zorgen voor snelheid in het verhaal. Maar ze zorgen ook voor contrast tussen de verschillende personages die elk hun eigen wil hebben. Elk personage in het boek is uniek en blijft je doorheen het verhaal verbazen. Tegelijkertijd zijn de personages af en toe ook licht stereotiep wat dan weer voor een lach zorgt tijdens het lezen.
Toch blijft het begin van de lente een literaire roman met veel diepgang en lagen. Je kan zelf bepalen hoe diep je graaft maar hoe verder je leest en hoe meer je ontdekt, hoe meer lagen er naar boven komen. Verder is het boek origineel en niet voorspelbaar. Daarnaast is ook de sfeerschets van het Moskou uit 1913 heel mooi uiteengezet. Je voelt op de achtergrond de Russische cultuur, het politiek verzet en de koude van een land tegenover vreemdelingen. Wat ik ook een mooi contrast vond was het verschil tussen de Engelse en de Russische mentaliteit.
Verder is het een boek dat je vol spijt moet wegleggen en als je het opnieuw opneemt is het enkel en alleen genieten van de mooie zinnen. De verhaallijn komt in het begin nogal complex over omdat je verschillende personages leert kennen. Maar hoe verder je komt in het boek hoe meer je wordt opgeslokt door het verhaal en voor je het weet is deze prachtige roman ten einde.
Kortom, Het begin van de lente is een zeer goed geslaagde vertaling van nog maar eens een mooie klassieker van Penelope Fitzgerald, die zeker niet in je boekenkast mag ontbreken!