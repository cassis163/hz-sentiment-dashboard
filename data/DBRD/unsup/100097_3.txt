Amanda, een juriste en woonachtig in Florida, krijgt een telefoontje van haar ex-man die vertelt dat haar moeder, met wie ze jarenlang geen contact heeft gehad, in een hotellobby een onbekende man heeft vermoord. Aanvankelijk voelt Amanda er niet veel voor af te reizen naar Canada om haar moeder bij te staan. Ze kijkt met weinig plezier terug op haar jeugd. Uiteindelijk gaat ze toch en al spoedig ontdekt ze, samen met haar ex-man Ben, dat er misschien toch meer achter de moord zit dan ze eerst dachten...

Joy Fielding schrijft psychologische thrillers die, naar ik vermoed, voornamelijk vrouwelijke lezers zullen aanspreken. In dit boek is sprake van een zoektocht naar waarheid, een vleugje romantiek, een pittige, beeldschone, hoofdpersoon Amanda en een ingewikkelde moeder-dochter relatie.

De schrijfster heeft met Amanda een eigentijdse en eigenzinnige hoofdpersoon neergezet die boeit. Ze heeft het moeilijk met zichzelf en haar verleden, overschreeuwt dit regelmatig of versiert mannen bij de vleet. Maar ergens beseft ze ook dat ze op de vlucht is voor zichzelf.

Een lekker boek voor een ontspannen weekendje lezen. Het verhaal pakt je meteen, je vliegt er met veel gemak doorheen, aan het eind valt het kwartje (je zag het toch wel een beetje aankomen) en daarna leg je het boek terzijde en dat was het dan. Veel blijft er niet hangen, maar prettige uurtjes zijn voorbij gevlogen.

Lekkere ontspanning die ook nog ergens over gaat, goed geschreven, hier en daar wat romantiek en soms humoristisch. Een goed boek binnen dit genre.