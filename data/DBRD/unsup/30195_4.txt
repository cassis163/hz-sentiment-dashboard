Je kijkt wel, maar je ziet niks. Aforismen en andere observaties van Janne Schra

Het eerste boek van Janne is zoals Janne zelf: vrolijk, verfrissend en sprankelend van originaliteit.
Janne deelt met ons heer kijk op de wereld om haar heen. Haar wereld, haar blik, haar mening. En dat is geweldig fijn voor fans van Janne maar ook voor andere bewoners van de planeet aarde. Zij heeft de gave om het gewone bijzonder te maken en het kleine groots. Ik kan mij voorstellen dat er, net als bij moderne kunst, mensen zijn die denken ‘dat kan ik ook’. Aan die mensen zou ik willen zeggen ‘doe het dan’. Sommige dingen kunnen eenvoudig lijken maar pas als jet het zelf wilt proberen merk je dat het niet evident is. Omdat je Janne niet kan doen, je moet Janne zijn.

Echt grote Kunst (met hoofdletter) kan ingewikkeld en uitgebreid omslachtig zijn. Echte Kunst kan ook gewoon klein en fijn eenvoudig zijn. Het gaat om het raken, het er boenk op zijn. Met korte zinnen, simpele gedachten, verwoorden wat wij ook wel eens denken maar waarvan we eenvoudigweg vergeten het te noteren of te onthouden. En moesten we het toch proberen dan zou het ons niet zo treffend lukken.

Het wisselende lettertype en formaat én de grappige tekeningen van de auteur zelf maken dit een vrolijk boek om te lezen. Sommige teksten en afbeeldingen schreeuwen er om op sociale media te delen (met bronvermelding natuurlijk) en nog meer mensen fan van Janne te maken.

“Wat voelt een vlinder eigenlijk als hij verliefd is?”
Een boek om verliefd op te worden…