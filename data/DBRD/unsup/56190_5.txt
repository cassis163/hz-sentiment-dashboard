Sjongejonge wat een debuut! Dit is Young Adult / Fantasy in de categorie roman ten top. Voeg daar een vleugje thriller ook nog aan toe en…voilà!

Men neme een schoolreisje naar Stonehenge. Nido is mollig, onzeker, wordt gepest, heeft maar weinig vrienden en komt dan weer wel uit een heel fijn gezin. Dan raakt Nido even afgezonderd, ontmoet Rag en het avontuur begint!

En wat voor avontuur. In een zeer fijne en beeldende schrijfstijl zet Veyn hier prachtpersonages neer, een wereld vreemd van de onze die je moeiteloos voor je ziet en het is meeslepend van de eerste tot de laatste letter.

Nido komt terecht in Berlijn waar de BTD ( Berlin Training Devision ), onderdeel van De Orde van de Poortwachters, zich bevindt. De training is zwaar, bruut, en ze maakt naast directe vijanden gelukkig ook nieuwe vrienden. Dit blijkt een geweldige grondslag voor dit spannende en ook romantische verhaal. De persoonlijke groei van Nodi zelf is prachtig; langzaam maar zeker wordt ze sterker, zekerder. De vriendschappen die opgebouwd worden, de liefde die ontstaat; het staat recht tegenover de actie en de keiharde gruwel. Werkelijk zalig hoe deze tegenstrijdige ingrediënten meer dan mooi samensmelten in dit verhaal. Zwijmel en huiver!

Veyn weet het geheel prachtig af te ronden en ik kan gewoon nu al niet wachten tot het volgende deel verschijnt. Nido, Nolin, Deveah, Rag en uiteraard Berger, ze zitten onder mijn huid en op naar de volgende ronde!

Conclusie:

Hoe krijg je de jeugd aan het lezen? Nou zo. En het mooie is, ook voor volwassenen is dit gewoon een geweldig boek! Is Fantasy, regelrechte actie en romantiek jouw ding? Dan kan ik alleen nog maar zeggen: pak op dit boek.

Schrijfstijl: 4.5

Spanning: 4

Plot: 4.5

Originaliteit: 3.5

Leesplezier: 5

Psychologie: 4.5

Maakt vier en halve sterren voor De Orde van de Poortwachters.

Karin Meinen-Samenlezenisleuker