Door de titel had ik de indruk dat dit een loodzwaar boek zou zijn over hoe een Joodse familie slachtoffer wordt van de holocaust. Dat is echter niet het geval; het boek blijkt een uitgebreide familie-kroniek te zijn over de familie Meijer, een sage die al vanaf de negentiende eeuw begint en tot ruim in de twintigste voortduurt.

Lewinsky weet een prachtig liefdevol portret te maken van zijn personages, met al hun eigenaardigheden en zwakheden. Milde ironie en humor zijn nooit ver weg. De vertelling is hierdoor soms geestig en altijd meeslepend. Lewinsky’s schrijfstijl is prachtig poëtisch. Hierbij worden ook zeer geregeld Jiddische woorden gebruikt, hetgeen de vertelling heel geloofwaardig maakt. Ik vond het boek door dit alles soms wel wat lijken op de geschiedschrijving door Jonathan Safran Foer van het Joods-Oekraïense dorp Trachimbrod in ‘Everything is illuminated‘.

Natuurlijk kent het boek ook een zwaardere kant, als wordt verteld over de soms verborgen, maar altijd aanwezige sluimerende Jodenhaat, zelfs bij de bevolking van het toch redelijk vreedzame Zwitserland, waar het verhaal zich afspeelt. De Holocaust waaraan de nazi’s zich schuldig zouden gaan maken, kwam kort gezegd niet uit het niets voort! En natuurlijk laat dit boek ook de desastreuze gevolgen van de Wereldoorlogen zien voor de Joden.

Zo is dit al met al een behoorlijk briljant werk van een zeer goede schrijver. De flinke leesinvestering (want dit boek is zeker geen dunnetje) is dit boek hiermee meer dan waard. Lezen!