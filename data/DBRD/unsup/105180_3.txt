Elk kind zou het vast geweldig vinden om met dieren te kunnen praten en ze als maatjes te hebben, vrienden die altijd bij je zouden zijn en je altijd zouden helpen. De weesjongen Kra heeft dat, maar alleen met de diersoort kraaien. Hij leeft in een zelfgemaakte boomhut met drie kraaien als gezelschap: Sip, Knars en Witje. Niemand zorgt voor Kra, dat doet hij zelf wel, met hulp van zijn gevederde vrienden. De overheid weet niets van hem, hij gaat niet naar school en is behoorlijk uitgehongerd. Aan eten komen, veilig en warm blijven is een dagelijkse strijd.  

Zijn leven wordt verder bemoeilijkt als hij het meisje Lydia ontmoet. De problemen hopen zich op als hij zijn neus in andermans zaken steekt en het is uiteindelijk aan Kra en zijn vrienden, kinderen die elk een eigen diersoort hebben om aan te voeren, om de 'bad guys' tegen te houden. Kra ontdekt veel over zijn eigen verleden en zijn ouders in de aanloop naar de eindstrijd. Het blijkt allemaal helemaal anders in elkaar te steken dan hij altijd heeft gedacht.  

De kraaienfluisteraar is het eerste deel in de fantasyreeks ‘De Wildlingen’, van auteur Jacob Grey. Over de auteur is maar weinig bekend. Hij zou 's nachts over straat zwerven in een grote stad in de Verenigde Staten, pratend tegen kraaien. Het doet vermoeden dat Jacob Grey een pseudoniem zou kunnen zijn. Van wie is echter onbekend. Tijdens zijn nachtelijke zwerftochten verzint hij de wilde avonturen die hij in deze serie opschrijft. Het tweede deel, De zwerm, is inmiddels ook verschenen in het Nederlands, maar we hebben nog minstens twee delen tegoed in de toekomst.  

De serie is bedoeld voor de jeugd van tien tot twaalf jaar. De cover van De kraaienfluisteraar geeft best een heel duistere aanblik en dat komt deels ook wel in het verhaal terug. Er zijn flinke schrikmomenten, verdrietige scènes en spannende en griezelige confrontaties, maar die zijn allemaal kort genoeg dat ze keurig binnen het verhaal blijven en geen blijvend psychisch letsel bij een tienjarige veroorzaken. De ontspanning, steun van vrienden en luchtigere stukjes wisselen die nare momenten uitstekend af. Hierdoor krijg je een gebalanceerd verhaal dat voor een tienjarige toch echt wel een heel gaaf avontuur zal zijn. De omvang van het verhaal is echter vrij klein, waardoor het te vluchtig zal lezen als je een paar jaar ouder bent en toe bent aan ingewikkelder verhalen. Dit maakt het echter wel weer erg geschikt voor minder goed lezende tieners. Voor meisjes en jongens die een spannend avontuur wel lusten en eventueel graag over dieren lezen is De kraaienfluisteraar een uitstekend boek om op te pakken.