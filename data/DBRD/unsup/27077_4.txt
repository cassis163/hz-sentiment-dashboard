Ed Franck is een ervaren Vlaamse schrijver van jeugdliteratuur. Dertig jaar geleden, in 1985, bracht hij zijn eerste boek uit. Hij heeft verschillende prijzen gekregen voor zijn boeken en met Minne het mozaïekmeisje bewijst hij – alweer – dat dat terecht is.  

Minne het mozaïekmeisje vertelt het verhaal over een jongen die een meisje leert kennen. Vanaf het moment dat de jongen Minne ziet is hij betoverd. Ook al is ze afstandelijk en terughoudend, hij wil haar leren kennen. Moeizaam wordt er een vriendschap opgebouwd, maar Minne reageert vaak vreemd en de jongen kan haar maar niet begrijpen. Ze doet hem twijfelen aan alles waar hij ooit zeker van was. Beetje bij beetje laat Minne stukjes over haarzelf los. Zoals mozaïektegeltjes. Hopeloos probeert de jongen haar te ontcijferen.  

Ed Franck schrijft ook poëzie en dat merk je aan zijn schrijfstijl. Zijn zinnen zijn erg kunstig, wat alleen maar bijdraagt aan het mysterie. Ondanks de poëtische manier van schrijven leest het boek erg aangenaam. Je vloeit door het boek heen, alsof je op de woorden vaart. Erg bijzonder is dat elk hoofdstuk met een gedicht begint dat meestal iets met de jongen, het hoofdpersonage, te maken heeft.  

De jongen begrijpt niets van Minne, maar de lezer ook niet. Jij weet evenveel als hij, je ziet, voelt en hoort wat hij ziet voelt en hoort. Net als hem krijg je de kleine puzzelstukjes van Minne beetje bij beetje toegeworpen. Ze is een mysterie, wat haar een enorme aantrekkingskracht geeft. Dat komt de spanningsboog ten goede, want je wilt steeds meer weten. Elk puzzelstukje roept meer vragen op dan het antwoorden geeft. Net als de jongen wil je ontdekken wat het verhaal is achter Minne. Je wilt te weten komen hoe het verder gaat tussen hem en haar. Want naast het spannende mysterie gaat het boek ook over twee mensen die elkaar ontdekken, liefhebben en kwetsen.  

Het verhaal is intens en laat je niet los. Als je het boek neerlegt, blijft je hoofd afdwalen naar het mysterie. En net als bij de jongen, zet Minne ook jouw filosofische gedachten in gang.  

Minne het mozaïekmeisje doet je vragen stellen en laat je nadenken over het leven. En dat maakt het zo goed. Niet alleen brengt het boek van Ed Franck een ijzersterk verhaal, het beïnvloedt ook de manier waarop je denkt, het toont je nieuwe inzichten.

Het is zonder twijfel een aanrader. Een must-read door de poëtische teksten die je doen dromen en aan het denken zetten. Het is heerlijk om in het boek en het mysterie van Minne gezogen te worden. Stoppen is niet mogelijk, tot de ontrafeling.