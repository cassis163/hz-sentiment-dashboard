Ik had me voorgenomen na het verschrikkelijke 'Verloren onschuld' niks meer van Elizabeth George te lezen, maar zoals dat dan gaat zie je toch weer haar nieuwste thriller in de winkel liggen, ben je toch weer nieuwsgierig en vraag je je toch weer af of het volgende boek misschien z'n geld waard zal zijn. En dus koop je ook weer deel 19. Ik heb het me niet beklaagd. 'Dag des oordeels' is verrassend goed. Het kan natuurlijk zijn dat mijn oordeel zo positief is, omdat mijn verwachtingen bijzonder laag gespannen waren, maar toch. Ik heb het boek met veel plezier gelezen. Het is niet echt spannend, maar wel heel intrigerend. George zet een aantal boeiende personages neer, vooral de karaktertekening van Caroline Goldacre is heel goed gedaan. Het boek heeft bovendien een aantal zeer verrassende wendingen én ik had de dader niet zien aankomen. Daar komt nog eens bij dat Havers een heel interessante ontwikkeling doormaakt, niet alleen professioneel, maar ook privé!, waardoor je echt nieuwsgierig wordt naar het volgende deel: zien we bijvoorbeeld Rory Statham daarin terug? Alleen het privéleven van Lynley kan me niet echt boeien. Voorlopig vind ik Dairdre niet echt een interessant personage, en kan het me ook niet veel schelen of haar "relatie met Lynley zich nu tot iets serieus ontwikkelt of in het 'friends with benefits" -stadium blijft steken. Maar voor de rest: prima boek!