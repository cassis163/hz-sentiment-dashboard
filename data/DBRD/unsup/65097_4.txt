Dit denkt Bernie Gunther over zichzelf in Vergeven en vergeten, maar de wetenschap dat zijn schepper Philip Kerr inmiddels overleden is, geeft een andere lading aan deze zin. Bernie Gunther heeft in zekere zin al afscheid genomen van zichzelf in dit boek. Zijn avonturen uit de vorige delen hebben hem gedwongen om onder schuilnaam te leven. Hij werkt als de onopvallende Christof Ganz in een mortuarium, tot zich een interessante carrièreswitch voordoet. Het verzekeringskantoor Munich RE neemt hem in dienst om claims te onderzoeken. Dat brengt Gunther naar Griekenland waar een Duitse onderwaterfilmer beweert dat zijn schip is gezonken. Gunther is nog maar amper met zijn onderzoek begonnen, of hij zit tot over zijn oren in een moordzaak. Gedwongen door de Griekse politie zit er voor hem niets anders op dan zijn kwaliteiten als politieman weer in te zetten.  

Met Vergeten en vergeven is er een einde gekomen aan de serie omtrent Bernie Gunther waar Kerr hoge ogen mee gooide. De serie kenmerkt zich door uitstekende documentatie. Kerr wist iedere keer zijn verhaal op een logische manier in te bedden in ware gebeurtenissen met historische figuren. In Vergeven en vergeten behandelt Kerr hoe de Joden van Thessaloniki eerst alle kostbaarheden ontnomen werden door de nazi’s onder de belofte dat hen dat in veiligheid zou brengen, waarna ze alsnog gedeporteerd werden naar vernietigingskampen. Waar dat goud gebleven is, is nog steeds een raadsel. Eén van de theorieën luidt dat het ergens voor de kust van Griekenland zou liggen en daar heeft Kerr in zijn boek gebruik van gemaakt. Max Merten en Alois Brunner zijn ditmaal de historische figuren die Kerr opvoert. En ook ditmaal klopt alles weer wat Kerr over hen vertelt.

De hang naar trouw aan de feiten zorgt er overigens wel voor dat Kerr af en toe in een keurslijf zit. Vergeven en vergeten zou in de regel een ander einde hebben gehad, maar daar kon Kerr niet naartoe werken, omdat het niet zou overeenkomen met wat er daadwerkelijk gebeurd is.  

Onbedoeld moeten we met Vergeven en vergeten echt afscheid nemen van Bernie Gunther. De erfenis is een prachtige reeks boeken die op zichzelf ook geschiedenis hebben geschreven.