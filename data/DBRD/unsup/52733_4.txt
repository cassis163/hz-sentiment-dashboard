Op de vijfde verjaardag van Puck gaat haar moeder samen met ‘ome meneer’ samenwonen. ‘Ome meneer’ heeft veel geld en is erg gecharmeerd van de de kleine Puck. Ze wordt overladen met cadeaus, maar helaas wordt voor de lezer al snel duidelijk dat ‘ome meneer’ zijn handen niet kan thuishouden en Puck misbruikt. Jarenlang wordt Puck misbruikt wanneer haar moeder niet in de buurt is.

Misbruik bij jonge kinderen is een zwaar onderwerp, toch weet Kim van Kooten met Lieveling een heftig verhaal op een luchtige manier te vertellen, met zelfs een vleugje humor erin verwerkt. Van een slachtofferrol is geen sprake. Ondanks de luchtige vertelwijze of misschien juist daardoor komt het verhaal van Puck heftig binnen. Jarenlang is Puck misbruikt door haar stiefvader, zonder dat iemand dat doorheeft. Haar moeder heeft niets door en kijkt weinig om naar haar dochter. De vrouw geniet van het vele geld van haar man en winkelt graag. Het lijkt alsof de vrouw niet wil zien wat haar nieuwe man doet met haar dochter.

Puck gaat in dit boek een ontwikkeling door van een onschuldig meisje tot een puber die zich wel verzet tegen haar nieuwe ‘vader’. Als jong meisje heeft Puck niet door dat wat haar nieuwe ‘vader’ doet niet door de beugel kan. Later begint ze zich wel te verzetten tegen het misbruik, door niet meer te eten hoopt ze dat haar stiefvader haar onaantrekkelijk vindt en niet meer zal lastigvallen.

Als lezer leef je mee met Puck die lijdt onder haar pedofiele nieuwe ‘vader’ en haar domme, egoïstische moeder. Haar moeder gedraagt zichzelf nog als kind en Puck is eigenlijk de volwassene van de twee. Ook heeft Puck geen vrienden of familie bij wie ze echt zichzelf kan zijn zodat ze haar verhaal kwijt kan.

Lieveling is een ontroerend verhaal over misbruik. Confronterend om te zien dat zoveel mensen bewust of onbewust hun ogen sluiten voor de situatie van dit meisje. Het is goed als er meer aandacht komt voor dit onderwerp. Misbruik komt veel voor, maar wordt vaak niet opgemerkt, maar heeft grote effecten op een kind. Het is te hopen dat aandacht voor dit onderwerp leidt tot eerdere signalering van misbruik en een afname van de hoeveelheid misbruikte kinderen.