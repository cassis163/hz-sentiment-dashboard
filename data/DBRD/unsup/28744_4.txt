Een boek met absurde humor, hilarische passages maar toch soms ook met een trieste ondertoon. Het speelt zich bijna geheel af in de binnenstad van Groningen, extra leuk wanneer je het daar een beetje kent.
Hoofdpersoon Isebrand is wat contactgestoord, de relatie met zijn moeder en zus is nogal apart, hij weet niet of en hoe iemand te groeten, heeft problemen met het vinden van werk, en met het openen van zijn post. Dat laatste weet hij op te lossen door het oprichten van de zelfhulpgroep ,'Man en Post'. 'Gedeelde post is halve post'. En passant lost deze groep ook allerlei andere problemen van de deelnemers op.

Een ‘talig’ boek en dan bedoel ik dat het vaak over taal gaat. Uiteraard over het voorvoegsel ‘ont’, wat dat betekent, in woorden als ontregelen, ontwapenen, ontharen is duidelijk. Maar wat is ont in ontvangen,ontbijten, ontzien. Waarom kun je wel ontzien maar niet onthoren of ontruiken?? Plotseling ga je er zelf ook over nadenken en kom je steeds woorden tegen beginnend met ont. Grappig!

Meckering houdt redenaties als: ‘Ik heb ontdekt dat woorden die met st beginnen een belangrijke eigenschap met elkaar delen, te weten onbuigzaamheid. Denk aan stijf, star, stok, steel, staaf, stang, stroef en stram…..star is een ouderwets woord voor ster. Die stam keert terug in het werkwoord sterven. Iemand die gestorven is wordt stijf. Hij wordt een ster’. En zo gaat dat dan nog een pagina door.
Gewèldig is ook zijn uitleg over waarom de Martinitoren toch echt niet bestaat ondanks dat je hem van ver kan zien liggen!

Verder vind ik Valens fantastisch schrijven, zijn taalgebruik erg mooi en hij neemt je echt mee in zijn verhaal. Schrijft ook sfeervol en beeldend over de stad Groningen, de straten, natuur en gebouwen. En als ik weer eens in Groningen ben, ga ik beslist de metro eens opzoeken

Tot slot een bijzonder en bizar feitje: ik las in een interview met Valens dat hij gewerkt heeft als postbode!! Na het schrijven van 'Het boek Ont' had hij behoefte aan een baantje en zijn vriendin zag een oproepje voor postbode. Hij heeft een tijdje met gemengd plezier elke middag post bezorgd in Amsterdam. 'Het leukste is gewoon post bezorgen, maar veel van het werk bestaat uit folders. Zakken vol van die troep. Een heel gehannes.'