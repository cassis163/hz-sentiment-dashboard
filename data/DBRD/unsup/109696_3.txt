Gelezen januari 2008.
Uitgedaagd door haar ex-vriend Allan om vooral met haar nieuwe vriend op zijn bruiloft te komen, wendt Jacky zich ten einde raad tot een escortbureau. Ze heeft geen nieuwe vriend, maar wil dat absoluut niet tegenover Allan erkennen. Hij heeft haar zo vernederd bij het verbreken van hun verhouding, dat ze wil laten zien wat ze in haar mars heeft! Op de grote avond gaat de bel en staat de meest adembenemende man voor haar neusâ€¦. Er van uitgaande dat dit haar escort is, sleept ze hem mee naar de bruiloft. En dan begint het boek echt vaart te krijgen. Haar begeleider Mike die zij niet anders kent dan Alex, is namelijk niet de escort, maar de broer van haar flatgenote / vriendin en hij is verloofd met Lisa, maar valt als een blok voor Jacky. Wanneer hij de verloving wil verbreken, wil Lisa nog even de schijn ophouden om met opgeheven hoofd te kunnen zeggen dat zij hem de bons heeft gegeven. En wanneer Jacky er achter komt wie Mike/Alex in werkelijkheid is, is ze woedend en pakt haar biezen.

Het boek leest als een trein en toen ik eenmaal was begonnen, kon ik haast niet stoppen met lezen. Het eind van het boek vond ik eigenlijk het minste deel van het boek, omdat het allemaal wat te geforceerd overkwam. Maar na de laatste bladzijde kon ik het boek wel met een tevreden gevoel dichtslaan: ze hebben elkaar toch gekregen!

Dit is het tweede boek van deze schrijfster en, hoewel ik Liefde en Leugens, haar debuut, ook met veel plezier heb gelezen, vind ik de karakters in dit boek veel sprankelender en het verhaal veel vlotter. Het einde is voorspelbaar, maar dat is inherent aan het genre chicklit. Ik kan me heel goed voorstellen dat zij indertijd is genomineerd voor de Jill Mansell-prijs.