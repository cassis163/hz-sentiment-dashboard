Job (11) moet altijd maar op zijn zusje Kaatje (5) passen en daar is hij wel klaar mee. Hij is op gegeven moment zo woedend op zijn ouders die het altijd maar te druk hebben én op zijn zusje die een blok aan zijn been is, dat hij haar weg wenst. Wat hij natuurlijk niet verwacht is dat zijn zusje ook daadwerkelijk verdwijnt…
Een vreemde man – Kait heet hij zo blijkt later – haalt Job naar de wereld waar zijn zusje beland is. Hij krijgt de kans om zijn zusje te gaan zoeken en redden uit de nachtmerrie waarin ze gevangen zit. De zoektocht is niet zonder gevaar in het verraderlijke landschap vol vreemde wezens. Zeker niet als blijkt dat de gemene koning Kaatje helemaal niet kwijt wil, ze is namelijk met haar nachtmerries heel waardevol voor hem…
Gelukkig staat Job er niet alleen voor!

Deze lekkere dikkerd, 445 pagina’s, had ik heel snel uit. Wat een heerlijk spannend verhaal! Eenmaal in het verhaal vergeet je de dikte van het boek en wil je gewoon niks anders dan doorlezen.
Ik werd helemaal meegevoerd met Job naar die vreemde wereld vol bijzondere figuren. Wat heeft Iris het knap beschreven allemaal, het kwam echt tot leven voor me, ik kon het allemaal voor me zien. En hoe moedig is Job, dat hij niet opgeeft voordat hij zijn zusje heeft gered uit de nachtmerrie waar hij haar in opgesloten heeft. Hij gaat het avontuur aan…

En wat voor avontuur! Ik vond het echt fantastisch. Het kind in mij heeft onwijs zitten genieten van dit spannende en meeslepende verhaal. Voor mij had het nog lang niet afgelopen hoeven te zijn! Ik ben benieuwd of we in de toekomst nog meer te lezen krijgen over personages Kait en Nasta, want hun verhalen waren wat mij betreft nog niet klaar… Ik hoop op meer!