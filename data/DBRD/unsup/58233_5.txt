Hoop, geloof, liefde, wraak. Het zijn de vier woorden die de subtitel vormen van Geen weg terug, waarin auteur Marianne Hutters-Dijkhuizen de betreffende woorden heeft weten te verbinden, zonder aan de inhoudelijke en gevoelsmatige zeggingskracht van die woorden afbreuk te doen. Hoop, geloof, liefde en wraak. Elementen die ieder op hun eigen kracht stem hebben gekregen in verwoording. Verwoording die begint met de beschrijving van de vraag naar de tijdsduur van ontzettende stilte. Een stilte die wordt omschreven als een stilte die bijna doof doet worden. Een stilte die gebruikt wordt om bij te komen en te bedenken hoe verder te gaan vanuit de situatie die is gebaseerd op angst en op onveilig zijn. De lezer wordt deelgenoot gemaakt van het aangrijpende proces van hervinden van kracht. Het proces dat beeldend wordt beschreven in uiterst zorgvuldig gekozen bewoordingen, terwijl tegelijkertijd de afwisseling tussen dialogen en de eveneens toegepaste beschrijvende vorm inzicht biedt voor wat betreft de kracht die uiteindelijk overwint. De kracht van liefde die angst doet versmelten in de armen van veiligheid. Van harte en zonder enig voorbehoud mijn waardering met vijf sterren!