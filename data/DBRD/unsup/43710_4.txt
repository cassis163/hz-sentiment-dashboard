Vliegbinden? Nog nooit van gehoord, zeg je? Dat is niet zo gek, want het is natuurlijk erg specifiek. In de Victoriaanse tijd werd het vliegbinden tot kunstvorm verheven en gaandeweg rezen de prijzen voor het gebruikte materiaal, de prachtige veren van exotische vogels, de pan uit.

De schrijfstijl van Kirk Wallace Johnson is meeslepend. Over een onderwerp vertellen waar de meeste lezers geen kaas van hebben gegeten is een grote uitdaging. Je wil de lezer niet afschrikken door in herhaling te vallen, maar het geheel moet ook begrijpbaar zijn én in een context kunnen worden geplaatst. In deze opzet slaagt Johnson prima.

Eén van de meest pakkende quotes uit het boek blijft er eentje van Alfred Russel Wallace:
"Het lijkt zo verdrietig dat zulke verfijnde schepseltjes enerzijds hun leven moeten slijten in zulke woeste, onherbergzame oorden en uitsluitend hier hun bekoring kunnen tonen... terwijl we anderzijds, mocht de beschaafde mens deze verre streken ooit bereiken, met zekerheid kunnen voorspellen dat deze het prachtige evenwicht tussen de organische en anorganische natuur zo zal verstoren dat dit zal leiden tot het verdwijnen en ten slotte uitsterven van uitgerekend die wezens waarvan alleen hij de wonderbaarlijke vorm en schoonheid kan waarderen en ondergaan."
En zo ging het...

De prachtige foto's die bij het verhaal horen en gebundeld zijn in het midden van het boek, vormen een mooie afwisseling met de tekst. Als lezer krijg je zo een mooi beeld bij wat de auteur probeert te beschrijven en voel je je meer aangetrokken tot deze bijzondere hobby van het vliegbinden.

De aanleiding voor deze grote diefstal en de illegale verkoop in de duistere krochten der vliegbinders, zorgen voor een interessant verhaal. Een ongelooflijk verhaal ook! De obsessie over deze veren en het geld dat er mee gepaard gaat is enorm. Elke hobby heeft zijn eigen wereld, maar daar waar er grenzen zijn aan wat wettelijk toegelaten is, leren de mensen het snel af om vragen te stellen. Auteur Kirk Wallace Johnson leert ook dat het niet altijd in goeden aarde valt als je dan toch door blijft vragen...

Een wonderlijk boek dat menig non-fictieliefhebber zal doen watertanden. Het is vlot leesbaar en staat vol met interessante feiten, die toch een mooi geheel vormen.