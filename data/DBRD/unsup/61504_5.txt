Wolfgang, internationaal detective. Nomade.
Met deze woorden sluit het eerste hoofdstuk van de 83 korte, waarin dit verhaal is opgedeeld. De verwachting van avontuur is gewekt. Deze thriller is prima zelfstandig te lezen, ondanks dat er veel bekende personages uit de voorgaande boeken de revue passeren.

Op de cover staat de beroemde Spaanse sherry afgebeeld, met daarin een venencia (bamboestengel met cilinder). Saillant detail vind ik de herkenbare kleuren van de Spaanse vlag, het mooie rood waarmee de naam van Ellen G. is weergegeven en het geel van de titel.

Wolfgang (oud Berlijns hoofdcommissaris) wordt door Javier, kolonel van de Guardia Civil in Sanlucar de Barrameda, Spanje, gevraagd voor een klus die hem op zijn lijf geschreven is. Hij komt daar, in de bloedhitte, aan tijdens de Feria de la Manzanilla, de jaarlijkse sherryfeesten. Vanwege het geheime onderzoek voor Javier infiltreert Wolfgang, niet zonder gevaar, in een zeer prestigieuze villawijk, waar hij een Duits echtpaar en hun Russische vrienden in het vizier heeft. Gordillo, hoofdcommissaris van de Policia Nacional van Sanlucar, die daar vaak vertoeft, houdt hem op zijn beurt scherp in de gaten. Welk belang heeft hij hierin?

Wolfgang komt in vreemde situaties terecht, waarin hij zijn leven niet altijd zeker is. Dit weerhoudt hem er echter niet van zich op zijn creatieve manier steeds meer vast te bijten in het onderzoek. Dan verdwijnt de driejarige Maria, telg uit de bodega familie Velazquez, beroemd om hun Manzanilla. Zal Maria teruggevonden worden? Naast deze duistere zaken wordt er plots een lichaam van een bekende uit de rivier gevist. Is het moord of zelfmoord? Veel vragen die de lezer prikkelen door te lezen, teneinde het fijne ervan te weten.

Met Manzanilla heeft Ellen G wederom een spannend en fascinerend 'Wolfgang-verhaal' geschreven. Ze schetst hem heel menselijk, met al zijn beroepsmatige kwaliteiten, maar zeker ook zijn tekortkomingen en onhandigheden. Ze geeft blijk van gedegen onderzoek naar de geografie, lokale gebeurtenissen, culinaire traditie etc. Dit draagt, tezamen met haar mooie taalgebruik, zeker bij aan de authenticiteit van het verhaal.

Doordat ze zo prachtig levendig schrijft voelde ik tijdens het lezen bijna de broeierige hitte en de verschroeiende hete wind, die de temperamentvolle Spanjaarden tot waanzin kan drijven. Ik lees zeer visualiserend en zag alles als een prachtige film. Ellen G. heeft zich reeds bewezen als thrillerschrijfster van Nederlandse bodem en is wat mij betreft een geduchte concurrente voor de buitenlandse aanvoer.

Manzanilla is een heerlijk uitgebalanceerd verhaal met veel ingrediÃ«nten.
Intelligente suspense gelardeerd met droge humor!