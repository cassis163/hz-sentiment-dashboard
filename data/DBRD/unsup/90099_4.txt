Deze tweede van Michael Connelly met Harry Bosch en Mickey Haller is zeker beter dan de eerste. Was er in The brass verdict slechts een bijrol voor Harry Bosch in The reversal (ik las de Engelse versie van De herziening) zijn de rollen van Bosch en Haller veel meer in evenwicht. Nu ook ontstaat bij mij veel minder het gevoel dat een van de twee niet echt uit de verf komt, zoals dat in The Brass verdict wel het geval was. Het is een knappe legal thriller met een ingenieus plot, mooi uitgediepte karakters en dialogen, een plezier om te lezen. Connelly vertelt het weer vlot in soepele zinnen in een niet al te complex proza. Het leest gemakkelijk en is wellicht daarom zo populair.
Ik heb de afgelopen weken diverse boeken van Connelly gelezen en hoewel deze legal thrillers boeiend zijn geloof ik toch dat ik de voorkeur blijf geven aan de individuele Bosch-thrillers. Maar ach, het lezen van de een hoeft dat van de ander toch niet in de weg te staan?