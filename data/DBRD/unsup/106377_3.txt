Het mooie van 'Het verkeerde meisje' vond ik de ontwikkeling van de karakters van Vos en Laura Bakker, met wie ik in 'Het poppenhuis' kennis had gemaakt. De samenwerking is goed, hoewel beiden super eigenwijs en eigengereid zijn en het liefst hun eigen weg gaan.
In dit boek gaan ze samen op jacht naar de ontvoerders van het dochtertje van een Oekraïense prostituee. Waarom is zij ontvoerd? Is er een vergissing in het spel? Wanneer de AIVD zich met de zaak gaat bemoeien omdat er nationale belangen om de hoek komen kijken wordt de sfeer al gauw grimmiger. Want wat doet de misère van een klein kind er dan nog toe? Vos en Bakker botsen voortdurend met de veiligheidsmensen en daarbij maken ze ook brokken.

'Het verkeerde meisje' is een goed opgebouwde thriller met een actueel thema. De uitwerking is naar het eind toe een tikje te kort door de bocht, maar al met al een meer dan dikke voldoende voor dit boek. Het is leuk te merken dat Hewson gedegen onderzoek heeft gedaan naar Amsterdam, de Amsterdamse zeden en de Nederlandse gewoonten zoals de viering van Sinterklaas.
Dat kennen we ook al uit zijn boeken in de Da Costa-serie waar je een zelfde uitgebreide kennis van de mores van Rome merkt. Hierdoor zijn de boeken van Hewson levendig en geloofwaardig en zeer lezenswaardig, omdat je je goed kunt verplaatsen in de couleur locale.