Op veel boekensites en in meidentijdschriften wordt op dit moment aandacht besteed aan de Fallen-reeks van Lauren Kate. De jonge Amerikaanse schrijfster is in een razend tempo populair geworden bij de lezende Nederlandse tienermeiden. Tijdens haar studie volgde de schrijfster bijbellessen en daarin kwamen verhalen over engelen aan bod. In het bijbelboek Genesis stonden verhalen over engelen die verliefd werden op mensen. Deze verhalen inspireerden de auteur tot het schrijven van haar boeken over Luce en Daniël. In het eerste deel (Fallen) maakten we al kennis met Luce en haar liefde voor de onsterfelijke Daniël. Kwelling is het tweede deel uit deze serie en nu krijgt Luce te maken met tijfels, geheimen en vragen rond haar relatie met de knappe engel.
Voor haar eigen veiligheid wordt Luce naar de afgelegen Kustschool gestuurd. Hier moet zij, ver weg van haar vrienden en familie, verblijven tot alles veilig is en Daniël haar komt halen. Het leven zonder Daniël is een kwelling. Er rijzen steeds meer vragen op bij Luce, over haar verleden, maar ook over haar relatie met Daniël. Al snel krijgt Luce twee goede vrienden, Shelby en Miles. Samen gaan zij op zoek naar antwoorden. Ze zoeken die in de schaduwen (de verkondigers). Dit is niet zonder gevaar. Helaas blijkt een kijkje in het verleden niet op te luchten, maar alleen maar meer onzekerheden op te roepen. Doordat Miles haar steun en toeverlaat is op de school, krijgt Luce gevoelens voor hem. Maar of dit verliefdheid is? Luce weet het niet. Met Thanksgiving mag Luce eindelijk naar huis. Enkele goede vrienden vergezellen haar. Wanneer onverwacht Daniël en Cam verschijnen wordt de sfeer gespannen, en wordt Thanksgiving niet het feest waar Luce op gehoopt had. Het feest loopt helemaal uit de hand als er bezoekers verschijnen die het gemunt hebben op Luce...
Het verhaal is erg origineel. Het leven zonder Daniël was echt een kwelling voor Luce. Wat voor mij een kwelling was waren de moeilijke woorden in het boek. Ik raakte hierdoor regelmatig de draad kwijt. Jammer. Ondanks dat zou ik het liefst van al deel drie (Passion) meteen willen lezen. Dit deel verschijnt in juni. Ik wil erg graag weten of Daniël Luce terugvindt.