De figuurlijke alarmbellen rinkelen wanneer zuivelbedrijf Latté verwikkelt raakt in een afpersing. Brigadier Tess Westerhout wordt belast met de zaak en leert stukje bij beetje de kern van deze zaak kennen. Het zuivelbedrijf moest gedwongen mensen ontslaan en ontving korte tijd hierna een dreigbrief waarin tweehonderdduizend euro losgeld wordt geëist. De bedreigingen zijn serieus en wanneer het eerste slachtoffer zich meldt nadat ze een hap perzikyoghurt nam met spijkers, is dit het teken voor Tess dat deze crimineel, die inmiddels de bijnaam ‘toetjesterrorist’ heeft gekregen, gestopt moet worden.

Tegelijkertijd worstelt Tess met haar puberzoon Kevin die zich in een fase bevindt waarin foute vrienden en luxeartikelen erg interessant zijn. Als Tess verder komt in haar onderzoek naar de afpersing van Latté komt ze op het spoor van Charlie ‘de Rat’ Zwols. Hij zou nieuwe informatie hebben aangaande de zaak waar Tess samen met haar collega Vincent zich volop heeft gestort. Maar na het eerste bezoek in de gevangenis blijkt dat Charlie vreemde verzoeken heeft naar Tess. Moet Tess ingaan op deze persoonlijke benadering om informatie los te peuteren over de zaak die ze koste wat kost op wil lossen, of moet ze afstand bewaren om haar dierbaren te beschermen?

Kim Moelands begon haar carrière als boekrecensent en journalist, maar vandaag de dag heeft zij zich ontpopt tot fulltime schrijver. Ze debuteerde met twee indringende autobiografische romans die haar ervaringen met het donortraject in kaart brachten. Daarna volgden de thrillers Weerloos en Verdieping X. De vrouw in de spiegel is haar derde thriller, die na een periode van twee jaar het levenslicht zag.

Brigadier Tess Westerhout is een politieambtenaar die niet met zich laat sollen. Pittig karakter aangevuld met het kauwen op kauwgom (‘is goed voor de concentratie’) maakt Tess een personage die haar draai weet te vinden tussen de zware criminelen en kruimeldieven. Tess is duidelijk een voorbeeld van een dametje dat haar mondje bij zich heeft, maar is hierdoor tegelijkertijd een personage met humor en een rauw randje. Kim Moelands heeft er daarnaast voor gekozen om Tess een gedegen familieleven te geven, maar onthult een klein tipje van de sluier wat betreft een groot geheim dat Tess met zich meedraagt.

De hoofdstukken zijn op een fijne manier met elkaar verweven waardoor de spanning op een goede manier aan de lezer gepresenteerd wordt. Kim Moelands introduceert bijvoorbeeld het mysterieuze personage Elisabeth, die duidelijk met psychologische problemen kampt. Waar de lezer aan het begin van het boek veel losse puzzelstukjes heeft, zal aan het einde van het boek het totaalplaatje tevoorschijn komen. Zo ook de vraag waar de intrigerende titel van deze thriller precies vandaan komt.

De combinatie van een intelligent hoofdpersonage met een interessante achtergrond, zorgt ervoor dat de auteur voldoende stof heeft voor een volgend deel waarnaar de lezer zal smachten na het omslaan van de laatste bladzijde. Want gelukkig is Kim Moelands nog lang niet klaar met Tess Westerhout, zoals ze aangeeft in het dankwoord van haar derde thriller.