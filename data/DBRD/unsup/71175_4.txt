Met fluwelen pootjes is een herkenbaar boek voor kattenliefhebbers.

Het boek gaat over een poes die wordt gevonden in een boeken-inlever-box van de bibliotheek in Spencer Iowa. Een prachtig verteld verhaal over een poes die veler harten weet te raken met zijn rode en pientere koppie, zijn vermogen mensen te doorzien, en zijn afhankelijkheid van de aandacht van de mensen die de bibliotheek bezoeken. Hij drijft op de liefde die de mensen hem geven, en geeft ze tegelijkertijd zoveel mogelijk liefde terug.

Het verhaal is geschreven in een heerlijke schrijfstijl, je zit voor je het weet op de helft van het boek. Overigens vind ik het wel tegenvallen dat de langdradige stukken in het boek over Spencer niets met Dewey te maken hebben, terwijl er op de achterflap niets te lezen is over deze stukken. Dit kan dus vrij misleidend zijn. Overigens zijn de delen over Dewey alle langdradige stukken waard, want wat is het herkenbaar als dienaar van een poes. De doosjes die het liefst zo klein mogelijk moeten zijn, het kattenkruid, de eigenwijsheid, de kieskeurigheid qua eten. Ja hoor, op en top poes.
Je voelt de kattenliefde en de liefde van de kat voor de mensen van het papier afspatten. Ik heb vaak met een glimlach en een gegniffel zitten lezen.

Kortom, een heerlijk leesbaar boek, met een aantal langdradige stukken over de geschiedenis van Spencer, wat overigens wel goedgemaakt wordt door de stukken over Dewey. Als poezenliefhebber is het ontzettend leuk om dit boek eens gelezen te hebben.

Tipje voor de Deweylezers, er staan filmpjes van Dewey op youtube.