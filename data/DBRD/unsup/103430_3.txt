Mark Billingham is bekend door zijn serie omtrent rechercheur Tom Thorne.

In zijn laatste avontuur Ten dode opgeschreven heeft Thorne zich zoveel vrijheden veroorloofd, dat hij in THE DYING HOURS gedegradeerd en overgeplaatst is: straatdiensten in Zuid-Londen. Hij wordt geconfronteerd met enkele zelfmoorden door oudere mensen. Thorne is de enige die vermoedt dat er iets niet klopt aan die zelfmoorden. Doordat hij gedegradeerd is, heeft hij geen toegang meer tot allerlei bestanden die hem zouden kunnen helpen. Hij heeft de hulp nodig van zijn voormalige collega’s. Maar in hoeverre zijn die bereid hem te helpen als daardoor hun eigen carrière gevaar loopt?

Dat Billingham een gevierd thrillerauteur is, is te merken aan THE DYING HOURS. Het effect van de degradatie op Thorne en op zijn relatie met Helen is mooi uitgewerkt. Zoals zijn vriend Hendricks zegt: ‘Thorne is als een bergbeklimmer die het punt van no-return al gepasseerd is, maar die per se de top wil bereiken.’ De zelfmoorden zelf en het hele verhaal daaromheen spreekt erg tot de verbeelding. Des te teleurstellender is het dat Billingham tot drie keer toe stom toeval of een totaal willekeurig persoon met een stukje van de puzzel nodig heeft om Thorne op het spoor van de dader te zetten. Iemand als Billingham moet in staat zijn om dat soort zwaktes in de plot te omzeilen. (Door: Anne Terwisscha)