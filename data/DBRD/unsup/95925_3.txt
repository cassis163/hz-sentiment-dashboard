De Tweede Wereldoorlog staat veel centraal in deze roman en Harmel vertelt de verhalen van Ruby, Charlotte en Thomas alsof ze erbij is geweest. Je voelt de onmacht, het verdriet en de pijn alsof ze zelf de gruwelen heeft ondergaan. Het is Harmel wel toevertrouwd om geschiedenis en mensen met elkaar te vervlechten, al zijn enkele gebeurtenissen in dit boek wel erg heldhaftig. Het gebeurde in die tijd, helden bestaan.

In ‘Jij kan me helpen’ zijn de verhaallijnen vooral bekend voor de naoorlogse generatie die ermee opgroeide. In geschiedenislessen, jaarlijkse herdenking en onze ouders die de oorlog hebben meegemaakt werd de Tweede Wereldoorlog uitvoerig besproken. Maar de generatie die de oorlog meemaakte, sterft uit. De jongere generatie krijgt andere thema’s in de geschiedenislessen voorgeschoteld. En de Tweede Wereldoorlog lijkt al lang geleden. Maar laten we nog steeds leren van deze gruwelijke tijd, want ook in onze tijd komen politieke stromingen weer boven drijven. Om droge geschiedenislessen te voorkomen, lees boeken over deze tijd, en ‘Jij kan me helpen’ is daar een goed voorbeeld van. Dit boek leest gemakkelijk, is een meeslepend verhaal en vertelt en leert U over een zeer zwarte periode in onze Europese geschiedenis.