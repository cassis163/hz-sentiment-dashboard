Van klein tot groots: Anne Frank door Maria Isabel Sánchez Vegara, tekeningen Sveta Dorosheva

Het derde boek in deze buitengewoon prachtige reeks. Wederom een schitterende parel aan de ketting, maar deze keer wel een erg zwarte. Wat niet geeft, het verhaal van Anne Frank is ook gitzwart. En toch.

De tekeningen van Dorosheva zijn volledig zwart-wit (in tegensteling tot de kleurrijke boekjes 1 en 2) behalve het geruite dagboek van Anne Frank. Dat is hetgene dat er telkens vrolijk uitspringt. Misschien ook omdat dat het enige mooie, positieve aan Anne’s verhaal is, het feit dat haar verhaal de oorlog wél heeft overleefd. Dankzij haar moed en kracht en vertrouwen, dankzij haar tomeloze schrijfdrift en –plezier hebben miljoenen lezers wereldwijd een beeld gekregen van wat we toen verloren hebben. Na haar dood is Anne’s wens toch nog in vervulling gegaan: ze is een echte schrijfster geworden. Mooi dat dit boek op een prachtige manier een ode brengt aan een klein meisje dat groots was, een voorbeeld voor ons allemaal.

Knap dat er in deze vrolijke, inspirerende reeks ook plaats is voor een verhaal dat minder mooi eindigt. Vegara is bezig aan een groots en inspirerend meesterwerk, deeltje bij deeltje maakt zij de wereld mooier en wijzer. Waarvoor dank! Geen enkel deeltje zou in uw kast mogen ontbreken. Lees dit boek zelf, lees het voor, deel het; werk mee aan een mooiere wereld.