Waar een fikse rel al niet goed voor is. Nadat in Drenthe hevige commotie was ontstaan over uitspraken van auteur Peter Middendorp over deze provincie, lag Middendorps nieuwe roman ‘Vertrouwd voordelig’ al snel op bestsellerkoers. Een onzinnige aanleiding, maar een prima effect: ‘Vertrouwd voordelig’ verdient het heel veel gelezen te worden.

Peter Middendorp publiceerde zijn eerste roman, ‘Noordeloos’, in 2002. In 2005 volgde ‘Amateur’ en nu is er dus ‘Vertrouwd voordelig’. In de jaren tussen zijn twee en derde roman publiceerde Middendorp een verhalenbundel en maakte hij politiek Den Haag onveilig. Over zijn Haagse belevenissen schreef hij dagelijks een column in De Pers en publiceerde hij het succesvolle boek ‘Lange Poten’ (2008). ‘De lachende derde’ (2009) is een scherp portret van de toenmalige minister-president, Balkenende. Middendorp is tegenwoordig columnist van De Volkskrant.

‘Vertrouwd voordelig’ is het relaas van de zestienjarige Vincent Hensel, de zoon van een middenstander in het Drentse Emmen. Als Vincent voor de tweede keer van school wordt gestuurd, gaat hij zijn vader helpen in diens Blokker-winkel. Als rechtgeaarde puber haat hij alles en iedereen: Emmen, Drenthe, de Blokker-winkel en vooral ook de klanten daarvan. Ook van zijn ouders heeft hij geen al te hoge pet op, hij ziet meer in het bevriende, kinderloze echtpaar van het Muziekhuis. Het op hem verliefde meisje Kalinka ziet hij nauwelijks staan. Tot het te laat is.

In deze setting worstelt Vincent zich door zijn dagen. Komische gebeurtenissen wisselen af met tragische. Aan het eind van het boek lijkt de puberperiode voorbij. Vincent krijgt meer begrip voor zijn vader, die zelf al jong zijn vader verloor, hij ontdekt de literatuur en gaat schrijven.

‘Vertrouwd voordelig’ is Middendorps meest autobiografische roman. Met veel zelfspot beschrijft hij in trefzekere taal zijn Emmense jeugd. Dat levert een prachtboek op, het kroonjuweel van het toch al zo sterke oeuvre van deze begaafde auteur.