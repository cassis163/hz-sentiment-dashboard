Het is winter in Fjallbäcka, een plaatsje aan de westkust van Zweden, waardoor het stadje zo goed als uitgestorven is en alleen de vaste bewoners er zijn. In een zomerhuis wordt het lichaam van een vrouw gevonden. Erica Falck is toevallig in de buurt als het lichaam wordt aangetroffen. Ze gaat het huis binnen en ontdekt dat het haar vroegere hartsvriendin Alexandra Carlgrens is. Alles wijst erop dat ze zelfmoord heeft gepleegd.

Als Erica door de familie wordt gevraagd om Alexandra's memoriam te schrijven, gaat ze op onderzoek uit naar het verleden van Alexandra. Tijdens haar zoektocht leer Erica, Patrick Hedström kennen. Patrick is rechercheur en doet onderzoek naar de zelfmoord van Alexandra. Maar is het wel een zelfmoord? Als een paar dagen later het lichaam van een vriend van Alexandra wordt gevonden zijn er toch duidelijke aanwijzingen dat ze beide vermoord zijn. Erica is vastberaden om de toedracht te achter halen. Samen met Patrick stuit ze op familiegeheimen en een gesloten samenleving waar iedereen iets van elkaar weet.

Als groot fan van Scandinavische thrillers kon ik de boeken van Camilla Läckberg natuurlijk niet laten liggen. IJsprinses is het eerste deel van een serie van Erica Falck en Patrick Hedström. Het is aan te raden om de boeken in volgorde te gaan lezen, om zo de eerste kennismaking tussen Erica en Patrick te volgen.
Het boek kent geen ongekende spanning en ontzettend gruwelijke gebeurtenissen, maar dat stoorde me niet. Ik was vooral erg nieuwsgierig wie de moorden heeft gepleegd en welk motief erachter zat.
De privé levens van de hoofdpersonen worden uitgebreid beschreven, waardoor ze erg vertrouwd worden. De geheimen die een klein stadje met zich meedraagt geeft het verhaal een mysterieuze toon.

Camilla Läckberg heeft een prettige schrijfstijl en door de korte hoofdstukken wordt er als het ware telkens naar een andere scene geschakeld, waardoor het boek wel vaart blijft houden. Ondanks dat ik al snel door had wie de moordenaar was, blijft het toch spannend tot aan het einde. Maar doordat je als lezer niet meteen alle details weet, blijven er toch nog vragen onbeantwoord tot het einde.