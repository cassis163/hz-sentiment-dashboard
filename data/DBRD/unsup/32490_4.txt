Op een ochtend krijgt de Rotterdamse politie een oproep dat er een naakte vrouw van de Erasmusbrug gegooid is. Rechercheur Ursula Klein en haar collega's gaan naar de plaats delict en merken, als de vrouw uit het water gehaald is, dat het om een levensechte pop gaat. Een paar dagen later opnieuw een oproep. Er is iets van een viaduct gegooid. Een passerende automobilist, Ursula's broer, raakt daardoor gewond en moet in het ziekenhuis worden opgenomen. Ook dit keer ging het om een pop. Na nog een paar vondsten wordt niet veel later het levenloze en zwaar verminkte lichaam van een echte vrouw gevonden. Het onderzoekteam zet vanaf dan alles op alles om de psychopathische moordenaar te vinden.

Judith Visser's Zeemansbruid is een thriller die vanuit het perspectief van drie personages geschreven is: Hij, Ursula en Faye. Hij is een student geneeskunde en het is al snel duidelijk dat dit de moordenaar is. Zijn ware identiteit wordt pas later bekend. Faye is sinds kort de nieuwe vriendin van Dorian, de broer van Ursula. Faye heeft een negatief zelfbeeld waarvan de aanleiding in haar tienerjaren te vinden is. Ursula is rechercheur die het goed kan vinden met haar nieuwe collega Jeff. Ze is nogal eigenzinnig en gaat vaak haar eigen gang.

Visser heeft met Zeemansbruid een toegankelijk en gemakkelijk leesbaar verhaal geschreven. Dat houdt echter niet in dat het boek een 'niemendalletje' is. Het boek heeft namelijk voldoende psychologische kenmerken in zich om niet zo genoemd te worden. Hoewel het ook niet diepgaand is, heeft het boek wel herkenbare personages en is het ten dele realistisch.

Daarnaast heeft het boek ook enkele aandoenlijke momenten. Vooral wat het personage Faye betreft. Het is dan ook wel te begrijpen dat zij in ruime mate getraumatiseerd is. Spanning kent het verhaal voldoende. Vanaf het begin is deze aanwezig en gaat eigenlijk door tot en met de onverwachte ontknoping. Deze ontknoping is aardig, maar komt nogal onwerkelijk en gezocht over. Dat is jammer, want het doet afbreuk aan het verhaal.

Ondanks enkele punten van kritiek is Zeemansbruid wel degelijk een geslaagde thriller. Judith Visser slaagt erin dat je als lezer het verhaal van begin tot eind aandachtig blijft volgen. In feite heeft het boek alles wat een thriller moet hebben: dramatiek, snelheid en spanning.