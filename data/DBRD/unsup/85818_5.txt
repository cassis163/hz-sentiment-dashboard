Dit is het derde en laatste deel uit de Amazone- trilogie. Het is wel aan te raden de eerdere te lezen, anders mis je te veel.
In dit deel gaat Laura wederom op zoek naar de Amazones, dit is een groep vrouwen die graag de wereld willen overheersen. Laura Sieberg is geworden wat Amazone van haar heeft gemaakt. Als een kille, moordende machine jaagt ze op de kopstukken van de organisatie. Bovendien is ze zelf ook een gezocht persoon, dus moet ze uitkijken wat ze doet. Terwijl Amazone haar zwaarste wapen inzet om de ene regering na de andere aan zich te onderwerpen, loopt Laura in een door hen opgezette valstrik. Toch maakt ze ook van die situatie weer gebruik om te laten zien wat ze waard is. Als ze zichzelf en de mensen waar ze om geeft wil redden, moet ze het voortbestaan van de wereld op het spel zetten.
Het karakter van Laura wordt net als in de vorige delen weer goed beschreven, ze is heel rationeel, soms emotioneel en laat zich nergens door van de wijs brengen. Ze is een killer, maar ze heeft wel gevoelens. Ze is een meester in bedenken van oplossingen. Ze is een soort van vrouwelijke sniper.
Ook de andere karakters, bijvoorbeeld die van Mary Lou Bonham ,komen realistisch over. Je kan je goed in hen verplaatsen.
Het verhaal leest erg vlot, meteen vanaf het begin van het verhaal zit je er weer in en wil je weten wat er gaat gebeuren. De hoofdstukken zijn niet al te lang en worden verteld vanuit verschillende hoofdpersonen. Dit is niet storend maar juist nodig voor het verhaal.
De spanning naar het plot wordt opgebouwd , je moet weten of het haar gaat lukken. Kiest Laura voor haar gevoel of voor haar verstand? Het is een bijzonder verrassend plot, zo had ik het niet gedacht. Het is wel een passend eind.