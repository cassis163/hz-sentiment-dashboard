Gwendys knoppenkist was voor mij mijn eerste kennismaking met Stephen King en dus ging ik zonder verwachtingen dit boek lezen. Het was een fijne kennismaking, mede doordat het een kort verhaal was van 109 paginaâ€™s en je op deze manier dus goed kunt kijken of de schrijfstijl je aanspreekt.

Gwendys knoppenkist gaat over Gwendy die op een dag, als ze aan het hardlopen is, een kistje uitgereikt krijgt met acht knoppen. Elke knop heeft zijn eigen kleur en zijn eigen functie. Ook zitten er twee hendeltjes aan die zorgen voor chocola en zilveren munten, die beide weer hun eigen functie hebben in het verhaal. De verantwoordelijkheid voor dit kistje ligt volledig bij Gwendy en die verantwoordelijkheid valt haar soms zwaar.

Het verhaal intrigeert me vanaf het begin en natuurlijk ben ik benieuwd wat de knoppen doen en of Gwendy ze in gaat drukken. De schrijfstijl is erg prettig, al moest ik in het begin een beetje wennen. Het is namelijk net of de schrijver je toespreekt en zich helemaal tot jou als lezer wendt. Dit komt door de alwetende vertelstijl, waardoor je af en toe terug of vooruit blikt en zo al meer weet dan de hoofdpersoon zelf.

Er zitten veel tijdsprongen in, soms maanden, soms jaren. Toch heb je niet het idee dat je iets mist of dat er belangrijke momenten zijn weggelaten. Het boek is spannend in de zin dat je door wilt blijven lezen, maar heeft weinig weg van een thriller of horrorverhaal. Het hele verhaal is onrealistisch en neigt voor mij naar fantasy, al ben ik geen kenner van dat genre. Toch heb ik me enorm vermaakt met het boekje en was hij echt te snel uit naar mijn zin.

Voor mij een geslaagde kennismaking waardoor ik zeker meer wil lezen van Stephen King.