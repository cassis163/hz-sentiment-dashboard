Ik heb met veel plezier Ilse’s sterke debuut De onderkant van sneeuw gelezen en keek vol smart uit naar haar tweede thriller. Erg fijn dat die er nu is en dat ik hem heb mogen lezen!
Net als haar debuut pakt ook dit boek je gelijk vanaf de eerste zin. De spannende proloog waarin een neergeschoten vrouw haar leven voorbij ziet schieten zorgt ervoor dat je meteen met vragen zit: Wie? Waarom? En dat zorgt ervoor dat je meteen verder wilt lezen. Door de fijne vlotte schrijfstijl van Ilse en de lekkere korte hoofdstukken vloog ik door deze retespannende psychologische thriller heen!
Het verhaal van Elin, die op zoek is naar haar biologische vader sinds ze erachter is gekomen dat haar jeugd één grote leugen was, doet je afvragen hoever een mens gaat om antwoorden te krijgen. Zij gaat in een TBS kliniek werken omdat ze weet dat haar vader een TBS-er was. Daar zal ze “hem” vinden. In die kliniek komt ze in aanraking met pedo Arthur, een creep van het eerste uur, en met Rem, een stille rots van een man die haar meteen tot in haar ziel lijkt te bekijken. Met Rem krijgt ze een soort intieme band. Voor zover dat mogelijk is met iemand met een antisociale persoonlijkheidsstoornis… Is hij oprecht of bespeelt hij haar? En kan een TBS-er echt zijn leven beteren?
Dit verhaal houdt je in zijn greep, dat kan niet anders… Een vrouw die de dochter blijkt te zijn van een geestelijk gestoorde moeder en een TBS-er als vader heeft, hoe gestoord is die zelf ? Moet ze wel antwoorden willen op alle vragen? Wie kan ze vertrouwen? Ze maakt een hoop stuk met haar gegraaf en met haar tunnelvisie…
Later als ik dood ben is een zeer intense en sterk psychologische thriller die onder je huid gaat zitten. Ilse heeft naar mijn mening weer een onwijs sterk en knap verhaal neergezet!