Titel: Rauw
Auteur: Yvonne Deinert
Uitgeverij: LetterRijn
140 pagina’s

Yvonne Deinert geboren in Amsterdam (1965) debuteerde In mei 2014 bij LetterRijn met haar eerste Young Adult, Het midden van nergens. Het Leesbureau plaatste Het midden van nergens op een alternatieve lijst voor de Jonge Jury voor VMBO'ers en Superboek bracht het uit als luisterboek. Nu twee jaar later ligt opnieuw een Young Adult boek klaar met als titel Rauw.

Met de sportschool, school, zijn vrienden en zijn vriendin is het leven van de negentienjarige Bram best oké, tot in een klap alles anders wordt. Sporten, stappen, examens en feesten krijgen ineens een rauwe rand. Maar ondanks zijn woede, twijfels en verdriet gaat hij door.
Rauw is een verhaal over verlies en pijn maar vooral over keihard vallen, opstaan en je leven na een heftige gebeurtenis weer op de rails krijgen.

Zelden vertel ik iets over de buitenkant van een boek, maar bij dit boek wil ik toch even mijn mening kwijt. De harde cover samen met de titel Rauw maakt meteen indruk. Het voelt een beetje kil en verdrietig tegelijk. En wie is de schaduwpersoon? De rode letters schreeuwen om aandacht. Een boek dat ik graag wilde lezen, want Ik was heel nieuwsgierig naar het verhaal.

Het boek begint met hoofdstuk 0, waarbij een alledaagse onenigheid tussen het jonge stel, Bram en zijn vriendin Iris, luchtig aanvoelt. Maar meteen daarna volgt er, door een zeer heftige gebeurtenis, een wending in het verhaal. Zijn tweelingbroer is er niet meer.
Vanaf dat moment weet de auteur je te binden met de hoofdpersoon Bram. Zijn schuldgevoel, zijn verdriet alsmede zijn boosheid is zeer realistisch beschreven. Bram die er nu alleen voor staat. Waar hij eerst alles kon delen en vragen aan zijn broer, beseft hij nu maar al te goed dat hij nu zelf de beslissingen moet maken. Zijn identiteit is weg, of was dat wel zijn ‘ik’ toen Tim nog leefde?

Tim ging altijd voor. Als een kip maar één poot zou hebben, had ik nooit kippenpoot gegeten. Zeker weten.

Bram probeert zijn verdriet en schuldgevoel te verwerken, waarbij hij gelukkig steun krijgt van zijn ouders en vrienden en vriendinnen.

Rauw is een mooi geschreven boek, met een rauw randje. Ook deze zou hoge ogen scoren op de alternatieve lijst voor VMBO'ers.

Plot: 3,5
Spanning: 3
Leesplezier: 4
Psychologie: 3,5
Schrijfstijl: 4
Originaliteit: 4

Ik geef Rauw 3,5 sterren.