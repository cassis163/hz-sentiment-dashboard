Het verhaal gaat over Jack King die er alles aan doet om zijn vriendinnetje Kate te redden van de dood. Ze lijdt namelijk aan een dodelijke ziekte. Niet alles loopt altijd even goed in Jacks leven. Het is altijd ‘net niet’ en dat vindt hij erg frustrerend. Uiteindelijk komt hij in een loop terecht waar hij niet meer uit kan. Hij beleeft de laatste vier maanden steeds opnieuw. Hij probeert steeds andere keuzes te maken in de hoop dat het einde anders zou verlopen, maar iedereen keer is het ‘net niet’. Zou het Jack lukken om zijn leven weer helemaal op de rails te krijgen? Zou hij zijn geliefde kunnen redden? Of is alle inspanning hopeloos? Ik vond het boek al vanaf het begin erg spannend. Dit komt doordat er op pagina 1 al een stuk wordt weggegeven van wat er gaat gebeuren, maar dan toch weer niet genoeg. “De zijkant van mijn gezicht is tegen de achterklep van een politieauto gedrukt wanneer Kate voor de derde keer sterft. Het doosje dat haar leven had moeten redden, ligt geplet bij mijn voeten.” Dit is de eerste zin waarmee het boek begint. Na het lezen van deze zin wilde ik meteen weten wat er aan de hand was omdat de politie niet zomaar voor iemand komt. Dit boek is zeker een aanrader voor als je je maatschappelijke blik wilt verruimen en als je van een gewoon goed verhaal houdt. Hou wel je tissues bij de hand want je zult ze nodig hebben!