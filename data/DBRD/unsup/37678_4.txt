Attractopia is een spannend verhaal geschreven door 10-14 jarigen voor de jeugd tot 88 jaar, naar een idee van Erik Persoons.

Luna vindt een stukgesprongen ballon met een kaartje eraan. Op het kaartje staat een rebus en als je deze oplost kun je een van de tien duotickets winnen om als eerste het nieuwe pretpark Attractopia te bezoeken. Met hulp van haar vader wordt de rebus opgelost en Luna springt een gat in de lucht als er een brief komt waarin staat dat ze gewonnen heeft. Luna besluit haar buurjongen Vince mee te nemen en in spanning wachten ze op de dag dat ze naar het pretpark mogen. Voordat deze dag is aangebroken heeft Luna verschrikkelijke nachtmerries en ze vraagt zich af of dit een waarschuwing is.
Tijdens de openingsceremonie komt er plots een jongen aanlopen die ook een ticket heeft, een elfde kandidaat. Hoe kan dat? Het is vreemd maar de directie besluit hem toe te laten. Maar dan gebeuren er steeds vreemde dingen in het pretpark, er zijn ongevallen en verdwijningen. Wie is hiervoor verantwoordelijk?

“Maar dan, tot ieders verbazing en grote schrik, dalen ze niet verder, maar worden ze nogmaals met een zeer grote snelheid een tiental meter naar omhoog geschoten. Ze schreeuwen het allen uit.“

Het boek begint met een voorwoord van Erik Persoons over het tot stand komen van dit boek waarbij de namen van alle deelnemers genoemd worden. Dankzij een uniek schrijfexperiment ligt dit spannende boek Attractopia nu in de winkel.

Attractopia verhaalt vanuit het perspectief van Luna, in de derde persoon. Het boek heeft een mooie hardcover waarop de ingang van een pretpark afgebeeld staat met op de voorgrond een jong meisje, die het hoofdpersonage Luna vertegenwoordigt. Een prima bijpassende cover.
Twintig hoofdstukken van wisselende lengte en een mooi duidelijk lettertype.
Het verhaal maakte mij al meteen nieuwsgierig en pakte meteen. Eerst een lichte spanningsboog die naarmate het verhaal vordert steeds meer opgevoerd wordt. Bij een aantal hoofdstukken is door de wijze van vertellen licht merkbaar door welke leeftijdsgroep dit geschreven is. Het ene hoofdstuk heeft een eenvoudiger schrijfstijl dan de ander.

Het is heel mooi om te zien hoe het verhaal zich ontwikkelt en hoe de deelnemers hun fantasie hebben laten werken. Ondanks dat een aantal dingen al snel duidelijk zijn, zorgen wendingen alsnog voor onverwachte verrassingen en de grote vraag is waarom er die vreemde dingen gebeuren. Doordat elke deelnemer hun eigen visie heeft ingebracht is er een schitterend spannend verhaal ontstaan, een verhaal met een toegankelijke verteltrant wat maakt dat het geheel vlot te volgen is. En soms zo spannend dat je na het lezen van dit boek misschien wel twee keer nadenkt voordat je naar een pretpark gaat.

“Ze hebben het gevoel alsof ze door een onzichtbare kracht worden aangetrokken. De drang is groot, ze kunnen niet anders dan in de richting van het bos stappen. Hun fantasie slaat op hol.“

Tussen de spannende gedeeltes door is er in Attractopia ook aandacht voor verliefdheid, vriendschap en jaloezie, op de manier dat de leeftijdsgroep dit beleeft. Zo vinden we in het boek meerdere thema’s die belangrijk zijn voor deze groep jongeren. Er wordt mooi uitgewerkt naar de ontknoping en ook daar zag ik wel een boodschap in. Zonder teveel te verklappen, het is belangrijk om goed te luisteren om een verhaal op de juiste wijze te interpreteren. Gezamenlijk hebben deze kinderen met Attractopia een mooi, beeldend en spannend verhaal neergezet, een boek waar jong en oud van kan genieten!