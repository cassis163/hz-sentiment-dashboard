De voorkant, een meisje dat op het eerste oog onschuldig schommelt, geeft een griezelige indruk. Als je wat langer kijkt, zie je dat het gras boven haar is en het wolkendek onder haar voeten. Nog te zwijgen over haar haardracht en de ondertitel: Over de doden niets dan goed. Toch? Het maakte mij nieuwsgierig om het antwoord te vinden op die vraag.

Liz, een populaire tiener, wordt dood aangetroffen tussen wal en schip na haar verjaardagsfeestje met een stel vrienden. Het lijkt een onschuldig ongeluk maar waarom is Liz nog altijd hier en kan niemand haar zien?
Ze is niet alleen, Alex (een andere geest) is bij haar. Hij helpt haar de flarden van herinneringen op een rijtje te krijgen, want ze weet niets meer van die beruchte avond. Ze reizen tussen het verleden en het nu, op zoek naar antwoorden. Want niet alleen Liz weet niet hoe ze gestorven is, ook Alex tast deels in het duister.

De mysteries stapelen zich gedurende het boek op; was het echt een ongeluk en wie is schuldig voor de dood van Alex? De antwoorden ontrafelen zich langzaam, maar de grootste vraag wordt pas aan het einde van het boek beantwoordt, waarom Liz gedwongen wordt rond te dolen tussen hemel en aarde.

Het is een aanrader voor young adults die op zoek zijn naar een spannend boek, waar de waarheid langzaam door bedrog en verraad doorbreekt.