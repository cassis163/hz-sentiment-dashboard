We beginnen dit verhaal met de vrienden Rachiid, Achmed en Tamir. Zij studeren af en vragen zich af wat ze nu met hun toekomst moeten doen. Deze moslimjongeren wonen in Vilvoorde, maar alledrie hebben ze bepaalde ideeën. Hun gezinssituatie is verschillend en hun kijk op het leven ook. Rachid is, in tegenstelling tot zijn vrienden, vanaf het begin, al erg bezig met het naleven van zijn godsdienst.

Ongeveer simultaan begint Fientje, vol idealisme, als straathoekwerker. Op het werkveld en door collega’s wordt zij geconfronteerd met de harde realiteit en de moed zakt al snel in haar schoenen. Wanneer deze jongedame Achmed als “klant” krijgt, ziet zij een gedesillusioneerde jongen voor zich, maar op dat moment is alarm slaan onnodig. Achmed leeft volgens haar immers in een geïntegreerd gezin en heeft wat pech, maar hij komt wel op zijn pootjes terecht. Dan komt er vanuit Quatar een fundamentalistische imam prediken in de Anassr moskee in Vilvoorde. Dit is het begin van het einde. Rachid wordt stilaan gerekruteerd voor de heilige strijd en komt helemaal in de ban van deze slimme manipulator.

Sinds de dag dat deze fundamentalist op het toneel verschijnt, ondergaat Rachid een metamorfose. De imam vertrekt opnieuw naar Quatar, maar een wreed plan wordt voorbereid. Stukje bij beetje wordt deze jongen doordrongen van het superieur zijn van de Islam. Om te vermijden dat andere minderwaardige godsdiensten deze religie verstoten, zijn harde maatregelen wenselijk. Rachid dwaalt af en zoekt uiteindelijk bondgenoten om het plan uit te voeren. Wanneer Achmed zich afgewezen voelt door Fientje, wordt hij verbitterd en is hij de ideale partner voor zijn actie. Een jihadistische aanslag wordt uitgevoerd en België is opnieuw het slachtoffer van islamterreur.

Marc Cave heeft dit fictieve verhaal geschreven na grondige research en verwijst vaak naar echte gebeurtenissen. Hij geeft een confronterende kijk op hoe snel iemand kan ingelijfd worden voor de “Heilige Wraak” en waarom die persoon terrorist wordt.
Dat de opsporing en aanpak van deze moslimterreur verschrikkelijk ingewikkeld is en vele obstakels tegenkomt, is ook duidelijk na zijn verhaal.

Hoewel dit een verhaal is, kan het echt gebeurd zijn en doen de verschillende benaderingen met vaak harde gedachten en straffe taal me nadenken over hoe we met meer respect kunnen omgaan met “de ander”.

Toch is het allerbelangrijkste misschien wel dat we in gesprek moeten gaan, maar dan op de juiste manier. Als je resultaat wilt bereiken, moet je je verplaatsen in wat de ander denkt of voelt, omdat we uiteindelijk allemaal hetzelfde willen. Iedere moslim, christen, jood of hindoe wil geluk, veiligheid en liefde ervaren, eender waar ter wereld.
Om dit te verwezenlijken is er veel moed, durf, hoop nodig en een betere samenwerking tussen alle betrokkenen.

In Heilige Wraak krijg ik een meedogenloos beeld van hoe complex een multiculturele samenleving is. In theorie zorgen meerdere visies voor verrijking. In realiteit blijkt hoe verschillende factoren zoals waarden en normen, godsdienst en overtuigingen het samenleven niet vereenvoudigen. Ook de vraag of er niet te veel of te weinig gedaan wordt om integratie te bevorderen en zo frustraties te creëren, die soms omslaan in woede, durft deze auteur te stellen. Naast al deze elementen is er ook aandacht voor de bureaucratie, politieke spelletjes en het machtsvertoon wat het nog complexer maakt om in te grijpen wanneer er dan toch dreiging is.

Marc Cave bekijkt de situatie vanuit verschillende invalshoeken, durft rechtuit te zijn en doet je nadenken.
https://indeboekenkast.wordpress.com/?s=Heilige+wraak