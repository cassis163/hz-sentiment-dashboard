Moordvrienden van Nele Neuhaus is een spannend verhaal dat zich afspeelt in het Duitse Main-Taunus-district. Het verhaal volgt het onderzoek naar de moord op Pauly, een docent en tevens charismatische en fanatieke milieuactivist. Hoofdinspecteur Oliver von Bodenstein en zijn collega inspecteur van de recherche Pia Kirchhoff krijgen deze moordzaak om op te lossen.
Neuhaus heeft een prettige schrijfstijl, maar in de eerste vijftig à zestig pagina’s voert zij vele personages en locatieaanduidingen op die het wat lastiger maken om direct in het verhaal meegenomen te worden. Daarna krijgt het verhaal meer vaart en leest het makkelijker.
Rode draad in het verhaal is de geplande aanleg van de B8, een stuk snelweg dat dwars door een natuurgebied zou moeten worden aangelegd. Van de vermoorde Pauly is bekend dat hij een fanatiek tegenstander was en dat hij mede daardoor vele vijanden had. Aan de andere kant was hij erg geliefd, met name bij de jongeren.
Neuhaus voert vele verdachten op, duikt in de plaatselijke politiek en geeft de nodige aandacht aan de milieuaspecten die de aanleg van de B8 met zich meebrengt. Ze creëert verwarring doordat er vele mogelijke daders zijn en er een tweede moord wordt gepleegd die voor nieuwe vragen zorgt. Zo wordt de lezer regelmatig op het verkeerde been gezet en blijft deze puzzelen.
Gedurende het hele verhaal is er ruimte voor de privélevens van Bodenstein en Kirchhoff, die beiden zo ook hun eigen besognes hebben. Met name Pia Kirchhoff krijgt het aardig te verduren.
Al met al is Moordvrienden een spannend boek met thrillerelementen waarin thema’s als corruptie, milieu, familiebanden, vriendschappen en liefde een grote rol spelen.