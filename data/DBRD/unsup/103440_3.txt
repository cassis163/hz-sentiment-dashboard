*let op: deze recensie bevat plotbeschrijving

Het verhaal speelt zich af op een kunstacademie, waar allerlei verschillende disciplines vertegenwoordigd zijn; dansers, musici, kunst- en theaterstudenten. Ik vind de sfeer hiervan heel goed omschreven. Zelf heb ik de kunstacademie afgerond en ik vond het grappig herkenbaar hoe de studenten van de verschillende richtingen elkaar maar raar vinden. Inderdaad: de theaterstudenten waren ook bij ons verreweg de luidruchtigste en de raarste; die stonden zomaar declamerend ergens op een trap of zongen rare liedjes als je nietsvermoedend het toilet uitkwam. Het drank- en drugsgebruik vond ik wat overtrokken, maar misschien heb ik dit deel van de opleiding destijds gemist.
De grootste misser in dit boek is wat mij betreft de figuur Richard. Hij is enkel clich√©. En daardoor gaat hij niet voor je leven en raakt het dan ook totaal niet als hij halfdood en verminkt in het water drijft. Het komt niet aan. Het hele verdere boek blijft hij een half-affe schim. Was hij meer een persoon geweest, dan was hij veel dreigender, veel aanweziger geweest, voelbaar tussen alle regels door. Nu is dat wel de opzet van de auteur, maar ik vind het niet werken. En daardoor blijft het hele boek achter; het stoelt immers op Richard, op zijn dreiging , op zijn dood.
Dat wil niet zeggen dat het geen leesbaar boek is. Integendeel, je leest achter elkaar door, want de spanning is heel goed en het verhaal wordt heel boeiend geschreven. Ook de afwisseling tussen de scenes die in het nu spelen en het verhaal dat verteld wordt over wat er tien jaar geleden is gebeurd, werkt heel goed. Wat ik echt heel knap gedaan vind, zijn de scenes waarin theater wordt gespeeld. Hoe de schrijfster hierin het stuk en het echte leven van de studenten heeft verweven, is heel goed. Het werkt verwarrend -wat hoort nou waarbij? is dit nou echt of gespeeld?- en dat is precies wat er op dat moment in de personages omgaat.
Al met al vond ik het niet een heel goed boek, omdat je er niet in meegezogen wordt zoals de bedoeling is, maar zijn er zeker hele knappe elementen. En je hoeft niet eens alle stukken van Shakespeare te kennen om ervan te kunnen genieten.