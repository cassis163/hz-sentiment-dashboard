Deze debuutroman van Rijan van Leest (1980) geeft ons een inkijk in het leven van Simon van Wijk en een besloten dorpsgemeenschap Veendijk. Op de cover staat een aalschover met gespreide vleugels, zelf zal ik misschien niet grijpen naar het boek vanwege de cover dit is dus weer een leerschool om niet enkel op de cover af te gaan bij de aankoop van een boek. Wanneer je het verhaal leest ga je de cover meer en meer linken met de thema's die voorbij komen, en ja dit verhaal bevat er veel, wat totaal niet storend is want elk thema wordt verweven tot een prachtig, beklijvend boek met een onderliggende boodschap.


*Simon leeft een kleurloos leven in Veendijk, getrouwd met Tessa en puberzoon Rik. Hij werkt als visfileerder en elke dag is als de vorige, het vuur is in zijn leven gedoofd, tot zijn jeugdliefde Neva na 16 jaar terug verschijnt, dit zet zijn wereld op zijn kop. Waar eens routine was, komen er barsten in zijn leven. Terwijl Neva terug in zijn leven binnenwandelt, komen de geheimen van het dorp en de ooit zo mooie dromen van Simon aan de oppervlakte.

Doorheen het boek sluimert er een soort triestheid van een verloren leven en dit beschreven met prachtige woorden, de auteur sleurt je echt mee in het leven van Simon. De woorden brengen soms medelijden, boosheid naar het hoofdpersonage toe en dan zegt ik als lezer dit is een geslaagd debuut. Wat me echt opviel en ook in de leesclub (Hebban) is dat elke lezer het plot niet zag aankomen, het was zeer verrassend. Het boek wisselt zich af tussen twee jaartallen, 2014 de volwassen Simon en 1998 de puber Simon, dit geeft dat het zeer afwisselend is zonder dat het langdradig wordt of saai. Geen al te lange beschrijvingen maar alles valt op zijn plaats tot het einde toe!