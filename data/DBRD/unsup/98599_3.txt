Nora Roberts is een schrijfster die uitblinkt in het genre romance. Ze heeft ruim 200 boeken geschreven. Gemiddeld schrijft ze vijf boeken per jaar. Als J.D. Robb is ze ook actief in het genre crime met haar 49 delen tellende ‘In Death’ reeks, waarin overigens de romantiek niet ontbreekt. Dit geldt ook voor haar boek Onderstromen dat als thriller is geafficheerd, maar na een heftig begin overgaat in veel romance.  

Het gezin Bigelow wordt in het plaatsje Lakeview als een succesvol modelgezin beschouwd. Vader Graham is een vooraanstaand chirurg in het plaatselijke ziekenhuis. Met zijn vrouw Eliza heeft hij twee kinderen: Zane en Britt. Zane is een verdienstelijk honkballer die van zijn sport zijn beroep wil maken, alhoewel dit tegen de zin is van zijn vader die vindt dat hij arts moet worden. In werkelijkheid is Graham een tiran met losse handjes die zijn vrouw en kinderen mishandelt als iets hem niet aanstaat. Voor de buitenwereld wordt dit verborgen gehouden; daarvoor zorgt Graham. Het geweld van Graham loopt zo uit de hand dat Zane besluit een dagboek bij te houden waarin hij diens misdragingen noteert. Zane hoopt het huis uit te kunnen wanneer hij achttien jaar wordt.
Het verhaal bestaat uit vier delen, waarvan het eerste deel zonder meer het meest aangrijpend is. Dit deel is wel degelijk een thriller, die meer uitwerking verdiende. Het verloopt in een sneltreinvaart in tegenstelling tot de erop volgende drie delen, die veel trager verlopen, onder meer doordat de schrijfster veel tekst besteedt aan - overigens fraaie - beschrijvingen van het landschap en aan de activiteiten van een nieuw personage, de tuinarchitecte Darby McCray. In het laatste deel komt de spanning weer terug, maar niet in de mate van het eerste deel.  

Zane is de hoofdpersoon in het boek. Hij komt heel sympathiek over, onder meer door zijn zus Britt te beschermen tegen de uitvallen van hun vader. En ook jaren later blijkt hij als succesvol advocaat anderen bij te staan die het slachtoffer zijn van mishandeling. Met Darby, ook ooit een slachtoffer van haar brute partner, krijgt hij een relatie, welke beschreven wordt op de wijze waarin Nora Roberts zo sterk is.  

Het verhaal kent heel veel personages, waaronder Emily, de zus van Eliza, rechercheur Lee Keller, ambulanceverpleger Dave Carter en veel inwoners van Lakeview. Ondanks dit grote aantal levert dit bij het lezen geen problemen op. Daarvoor schrijft Roberts te goed. Thema van het verhaal is huiselijk geweld; een fenomeen dat vaak binnenshuis blijft. Weliswaar is het verhaal wat breed uitgesponnen door de grote hoeveelheid romantiek, iets wat zeker geen bezwaar zal zijn voor feelgoodfans, maar Roberts weet de lezer zo met de hoofdpersonages te laten meevoelen dat deze kan genieten van dit pakkende verhaal.