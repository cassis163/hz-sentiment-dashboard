In haar debuut The hate U give probeert Angie Thomas aandacht te vragen voor de ‘Black Lives Matter’ beweging. Je volgt het verhaal van Starr Carter die samen met haar vroeger beste vriend Khalil naar huis rijdt. Ze worden aangehouden door een politieagent en Khalil gedraagt zich niet voldoende onderdanig. De politieagent vertrouwt het niet en als het lijkt alsof Khalil een wapen wil pakken, krijgt hij onterecht drie kogels in zijn rug. Vanaf dat moment staat Starr voor een tweestrijd: zwijgen of demonstreren.

Het sterkste punt van dit boek vind ik dat het thema’s zoals racisme op een toegankelijke en begrijpelijke manier bespreekt. Omdat Starr in een armoedige buurt woont met bendes die de dienst uitmaken en waar kogels je dagelijks om de oren vliegen, zit ze op een privéschool. Daar is ze een van de weinige ‘gekleurden’. Je leest over haar vrienden en vriendinnen die onbewust kwetsende dingen zeggen en dat ze zich anders gedraagt vanwege haar huidskleur. Als ‘blanke lezer’ word je bewust gemaakt van de vooroordelen.

Verder is Starr een interessant en complex personage, die je steeds beter leert kennen naarmate het boek vordert. Ze worstelt met een aantal zaken: haar blanke vriendje, haar bevooroordeelde vriendinnen, haar vader met zijn strenge, goedbedoelde opvoeding en misschien nog wel de meeste belangrijke: de tweestrijd omtrent Khalil. Het is boeiend om te lezen welke gedachtes zij heeft en dat zorgt ervoor dat je tot de laatste bladzijdes geïnteresseerd blijft. Her en der is het wel voorspelbaar, maar dat is niet storend.

Waar ik nog wat meer over had willen lezen is de demonstratie en het proces rondom de politieagent. Hoe kijkt de wereld naar deze gebeurtenis, hoe wordt het opgepakt door de media, zijn er nog meer van deze gevallen? Dus eigenlijk wat meer feiten rondom dit soort gebeurtenissen. En misschien ook het verhaal van de politieagent, een deel dat vrij onderbelicht bleef in de roman.

Dit debuut laat zien hoe bang sommige mensen zijn voor de politie, puur op basis van jouw huidskleur. Gelukkig heb ik deze angst nooit ervaren, maar dit boek laat zien hoeveel impact dit heeft. Tegenwoordig is er steeds meer aandacht voor Black Lives Matters en dit boek is daar een mooie bijdrage aan.