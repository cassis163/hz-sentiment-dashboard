Aan de hand van verklaringen en eigen ervaringen heeft D.B. John een beklemmende inkijk in de wereld van Noord-Korea gegeven.
Met drie rode lijnen is een indrukwekkend verhaal geschreven over een zwaar regime waarin de lezer een blik werpt op de gebeurtenissen waar de schrijver over heeft gehoord en gelezen. Dit alles is ondergebracht in een verhaal waarbij de grens van geloofwaardigheid weleens wordt opgezocht en overschreden.

Het Noord-Korea van Kim Jol-Il wordt met drie verschillende hoofdpersonages die naadloos in elkaar passen op een sterke manier beschreven. Een dictoriale wereld waarin het aanbidden wordt geeist en waarbij al het andere als een belediging wordt gezien. Ontvoeringen, geheime kampen, overlopers, spionage, een strak regime en nog vele onderwerpen brengen de verschillende personages steeds dichter bij elkaar en werken toe naar een sterke climax.

Dit alles bij elkaar heeft geleid tot veel spannende scenes die op een mooie wijze en krachtig zijn uitgewerkt. De gebeurtenissen laten je niet snel los omdat je niets anders wilt dan weten hoe het afloopt.

Ster van het Noorden legt de omstandigheden in Noord-Korea en verschillende gebeurtenissen/vermoedens over het land bloot. Dit doet D.B. John op een manier die de lezer aangrijpt en soms naar adem laat happen. Hoe zit het regime in elkaar, wat gebeurt er allemaal onder de radar en wat speelt zich allemaal af in de verschillende kampen? Dit alles komt terug en geeft veel stof tot nadenken.

De schrijfstijl is aangenaam te noemen. Het leest prettig en trekt je vrijwel direct helemaal in het verhaal. Aan de ene kant wil je het boek even opzij leggen om wat je hebt gelezen te laten inwerken, maar aan de andere kant ook weer niet omdat je wilt weten hoe het verder gaat.

Een indrukwekkende roman dat dicht bij een thriller komt en zeker de moeite waard is om te lezen.