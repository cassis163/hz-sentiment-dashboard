Ik heb met veel plezier het boek 'Virus' van Mirjam Mous gelezen. Ik vond het een goed boek, omdat er spanning en humor in zit. Wat die spanning betreft: die werd mooi opgebouwd. Het boek heeft ook grappige stukjes, vooral wanneer de hoofdpersoon Kris gaat rijmen. In het begin snap je niet zo dat Kris aan het rijmen slaat, totdat je er achterkomt dat hij een ziekte heeft. Hij lijdt namelijk aan het Gilles de la Tourettesyndroom. De lezer schiet daardoor snel in de lach, maar voor Kris is het niet zo eenvoudig om zich in het leven staande te houden.
Omdat de ziekte waarschijnlijk onbekend is leer je ook nog iets van het boek, namelijk de consequenties die de ziekte met zich meebrengt.

Het zal je maar gebeuren dat je iemand die plotseling op het wegdek verschijnt, doodrijdt en dat je kort daarna zelf ook nog een ongeluk krijgt. Als je daarna ook nog terechtkomt in een dorpje waar een gevaarlijk virus heerst en waar je voorlopig vastgehouden wordt, dan heb je meer dan genoeg problemen. Het is heel spannend om te zien hoe Kris en zijn neef Hopper hiermee omgaan. Ook de rol van Ana, een leuk meisje uit het dorp, vond ik persoonlijk nog net iets meer toevoegen aan het verhaal van Mous. Een echte aanrader dus, als je het mij vraagt, want niets is wat het lijkt.