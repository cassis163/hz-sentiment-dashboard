Na het interview met David Hewson op de Hebban re-launchparty, was ik zeer nieuwsgierig naar Het Poppenhuis. David kon zo mooi vertellen over zijn research in Amsterdam en alle fietsers (met hondjes in de mand). S`avonds het boek gekocht en laten signeren.

Poppenhuis is het eerste deel van een nieuwe serie, welke zich afspeelt in Amsterdam. Hoofpersonages zijn Pieter Vos, een (voormalig) rechercheur en Laura Bakker, een jonge aspirant uit Friesland. Na de verdwijning van en de zoektocht naar Pieters dochter Anneliese drie jaar geleden, heeft hij ontslag genomen. Nu is er echter weer een meisje verdwenen en de verdwijning heeft dezelfde kenmerken als drie jaar geleden. Vos wordt gevraagd terug te keren en het onderzoek te leiden. Uiteindelijk stemt hij in, hij heeft de zoektocht naar Anneliese nooit opgegeven en hoopt dat deze zaak nieuwe aanknopingspunten geeft. Het meisje dat verdwenen is, is de dochter van de loco-burgemeester en het brein achter het project Nachtwacht, welke als doel heeft de georganiseerde misdaad in de ban te doen.

Ik heb genoten van het boek. Prachtig hoe David Hewson tot in detail de stad Amsterdam en zijn bewoners beschrijft. Hij heeft duidelijk kennis van zaken en dat is een pluspunt in dit boek. Zelfs zijn beschrijving van Laura uit Friesland klopt gewoon. Gelukkig is dit niet het enige pluspunt van het boek. Het is vooral spannend en duister op vele momenten. Het oogpunt van zowel de georganiseerde misdaadbendes, als de politie en betrokkenen komt volop aan bod. De twee misdaadgroepen, de oude garde vs de Surinamers zorgen voor veel verwarring en daarmee samen de nodige spanning in het verhaal. Er is zowel directe actie als onderliggende spanning en strijd. Mooi ook hoe David Hewson de samenwerking tussen ouwe rot Pieter en flapuit Laura neerzet. regelmatig zat ik met een glimlach op mijn gezicht.

Deel 2 is al aangekondigd door David Hewson. Dat kan me niet snel genoeg zijn. Het boek is een absolute aanrader!