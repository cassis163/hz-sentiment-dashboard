Joke Reijnders laat in haar boek Alles voor de catwalk de droom van veel jonge meiden uitkomen. Wanneer de veertienjarige Alix van Gogh een bericht krijgt van een groot modellenbureau gelooft ze niet dat het echt voor haar bedoeld is. Het is immers de grote droom van haar beste vriendin Iris om model te worden, niet van Alix. Het modellenbureau geeft aan dat ze nog jong is en een echte carrière pas over enkele jaren zou kunnen ontwikkelen, als ze geluk heeft. Alix is opgelucht, want een model zijn als beroep dat interesseert Alix niet echt. Maar dan stromen de opdrachten binnen en blijft er van Alix’ scepsis niet veel over.  

Ze geniet van het werk, haar beste vriendin kwijnt weg in jaloezie. Niet alleen de vriendschap lijdt onder de werkzaamheden van Alix, maar ook haar school en vertrouwensband met haar ouders komt onder spanning te staan. Ze jokt een beetje, spijbelt wat, maar grotere drama’s dan dit kent het boek niet. Dat er voor elk obstakel een eenvoudige oplossing voor de hand ligt draagt eraan bij dat het boek geen grote hoogte- of dieptepunten kent. Ook de emoties blijven aan de oppervlakte en de vrijheid die Alix krijgt van haar ouders om zelfstandig de modewereld te ontdekken in binnen- en buitenland doet wat ongeloofwaardig aan.                               

Het boek duikt in een controversiële wereld. Enkele thema’s die altijd gepaard gaan met de kledingindustrie zijn onder andere de uitgemergelde modellen die het schoonheidsideaal in het Westen domineren en uitbuiting van mensen in sweatshops, dierenleed, milieuvervuiling en kinderarbeid. Aan al deze kwesties brandt Joke Reijnders zich niet. Alix van Gogh komt niet in aanraking met wereldproblematiek. Ze komt zelfs niet echt voor grote keuzes te staan, uiteindelijk heeft ze alles. Fantaseren niet alle jonge meisjes erover hoe het zou zijn om vanuit het niets ineens bekend te zijn?  

Van boerenmeid tot prinses, van onbekende scholier naar het gezicht van Diors New Look. ‘Mode is geschiedenis’ is de leidende gedachte in het boek. Het verhaal kabbelt rustig voort, zoals een gelukzalige fantasie van een schoolgaand pubermeisje dat wat verveeld uit het raam staart. Dat is misschien ook geen ramp, maar maakt de titel Alles voor de catwalk een tikje dramatisch.