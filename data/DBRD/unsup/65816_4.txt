De Vijfde brief, geschreven door Nicola Moriarty, gaat over vier hartsvriendinnen. Ze zijn al beste vrienden sinds het middelbaar maar nu zijn ze volwassen en begint hun relatie te verwateren. Joni wil dat allemaal voorkomen en op vakantie schrijven ze elkaar anoniem een brief met een geheim. Maar dan vindt Joni een vijfde brief met een groot geheim dat hun vriendschap voorgoed kan veranderen.
De roman begint heel pakkend, er is een geheim en je wilt zo snel mogelijk te weten komen wat er in die brief staat, wie ze schreef en hoe de vriendschappen in elkaar zitten. Moriarty kan dit spanningselement aanhouden waardoor je steeds maar verder wil lezen en het mysterie wilt ontrafelen.
Joni is het hoofdpersonage van het boek en ze krijgt een mooie uitwerking en diepgang. Haar drie hartsvriendinnen worden ook goed uitgewerkt en krijgen hun eigen achtergrond. Waardoor het verhaal niet enkel spannend is maar ook emoties weet los te wekken.
De opbouw van het boek zat ook goed in elkaar, beetje bij beetje kom je meer te weten over intriges en geheimen. De auteur laat niet meteen alles weten zodat je steeds verder wil lezen. Ook het einde vond ik verrassend, door verschillende plottwisten komt uiteindelijk de aap uit de mouw. En uiteindelijk ontrafel je het geheim.
Het boek is een prachtige feelgoodroman, doorweven met een laagje spanning. Je aandacht blijft bij je boek en je kan hem niet wegleggen. Maar ook de mooie zinnen en quotes uit de brieven zorgen voor kippenvel op je huid. Ook op emotioneel vlak leef je goed mee met deze thriller. Ik las het boek met een lach, spanning en een traan.
Een aanrader voor elke feelgood liefhebber en iedereen die houdt van een beetje spanning.