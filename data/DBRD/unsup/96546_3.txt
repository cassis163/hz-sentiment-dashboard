Het is begin september 2017, als hoofdagent Petra de Bruin en haar collega agent Mohammed Boukhari samen door de Haarlemmerstraat in Amsterdam fietsen. Zij constateren dat de buurt achteruit gaat en wel vanwege de daar vele aanwezige coffeeshops. Op deze ogenschijnlijke rustige dag, ontvangen zij via de portofoon van de meldkamer een bericht dat een vrouw nabij de Westerstraat in paniek is. Direct gaan zij daarheen. Ter plaatse treffen zij een vrouw aan die later
Annechien Mulder blijkt te heten. Met veel moeite krijgt Petra te horen dat
haar baby Bartje is verdwenen. Dat gebeurde op het moment dat zij geld pinde bij een pinautomaat. Op datzelfde moment kreeg zij een telefoontje van haar man Guus de Boer en werd daardoor even afgeleid. Dat was het moment dat volgens Annechien haar baby was verdwenen.
Door rechercheurs Cora van Veen en Jolanda Blom wordt een onderzoek naar de verdwijning ingesteld.
Volgens Annechien is de baby met bugaboo en al gestolen tijdens het pinnen. Maar is dat wel waar? Immers, dat blijkt niet uit de camerabeelden. Maar wat is er dan gebeurd? Dat uitzoeken wordt een grote kluif voor commissaris Anne Kramer en haar medewerkers. Een reconstructie moet uitwijzen of Annechien de waarheid sprak.
Over de verdwijningszaak hebben rechercheurs Jolanda en Cora een verschillende opvatting. Voor Cora is Anniechien verdachte in deze zaak. Terwijl Jolanda daarover haar twijfels heeft. Cora steekt haar mening niet onder stoelen of banken en vraagt zich af of Jolanda wel geschikt is voor het politievak.

Hoe ingewikkeld kan een verhaal worden als er een baby wordt vermist. Joop van Riessen weet daar, met zijn thriller Baby vermist, wel raad mee. Op een vlotte manier van schrijven weet hij als voormalig hoofdcommissaris van politie van Amsterdam een goed en ook wel spannend verhaal te schrijven. Een beetje langdradig, dat wel.