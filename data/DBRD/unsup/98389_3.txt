Recensie gebaseerd op de originele versie 'Lycke'.

De Zweedse Mikaela Bley werkte tot een jaar of drie geleden voor de Zweedse TV-zender TV4, sindsdien is ze fulltime schrijfster. Begin 2016 verscheen haar debuut 'Lycke', het eerste boek in een serie rond Ellen Tamm, verslaggeefster bij, je raadt het al, de zender TV4.

Op een dag verdwijnt de achtjarige Lycke, haar ouders en stiefmama staan voor een raadsel. Om de kijkcijfers wat op te krikken krijgt hoofdpersonage Ellen de opdracht deze zaak van dichtbij te volgen. De politie komt maar mondjesmaat in beeld, de lezer krijgt de zaak vooral door de ogen van de pers te zien. Al gauw stelt zich de vraag of met Ellen wel de juiste persoon op de zaak gezet is, zij draagt immers één en ander uit het verleden met zich mee.

Bovenmatig origineel is het verhaal niet, de personages daarentegen zijn vrij goed uitgewerkt. Erg spannend is het verhaal echter ook niet en dat is natuurlijk een dooddoener voor een boek dat als thriller door het leven gaat. Waar je in het begin nog enthousiast bent over het vlotte verhaal, realiseer je je naar het einde toe dat er meer in had gezeten. De ontknoping komt vrij laat en te abrupt.

Het verhaal is goed geschreven, de schrijfstijl duidelijk en eenvoudig (misschien net iets te eenvoudig). Het boek had een iets complexer plot kunnen hebben, het is nu een goede middenmoter, goed genoeg om zeker ook het vervolg 'Liv' te lezen dat in augustus in Zweden verschijnt.

Spanning 3, Plot 3, Leesplezier 4, Schrijfstijl 3-4, Originaliteit 3