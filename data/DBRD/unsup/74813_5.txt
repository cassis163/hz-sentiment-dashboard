Je bent hier:BoekrecensiesVluchten naar de hel – Annemarie de Leng
VLUCHTEN NAAR DE HEL – ANNEMARIE DE LENG



Het waargebeurde verhaal van de nu 27-jarige Cindy La Grouw, verteld door Annemarie de Leng.

De titel voorspelt een aangrijpend verslag. Die indruk wordt versterkt door de ondertitel: ‘Hoe een meisje van tien in de greep komt van harddrugs, loverboys en falende hulpverleners’. Half en half verwachte ik een getuigenis van een slechte jeugd. Niets is minder waar. ‘Vluchten naar de hel’ is ook het verhaal van de onvoorwaardelijke liefde van een vader en de moeder voor hun verslaafde dochter. Waar Cindy zich neerlegde bij haar lot, gaf haar familie haar niet op. Ik ken gevallen waarbij het anders liep. Wel zijn het klassieke elementen die ervoor zorgen dat Cindy in de problemen raakt. Ze wordt gepest op school en dat maakt dat ze in combinatie met een vroege puberteit ontvankelijk wordt voor aandacht van jongens. Haar eerste vriendje rookt en blowt en gaat om met jongens die xtc pillen slikken en cocaïne snuiven. De ingrediënten voor een doemscenario, dat onder invloed van tragische gebeurtenissen uitkomt.

Het boek is opgedeeld in ultrakorte hoofdstukken, van 1 tot 5 pagina’s. Soms staat er aan het einde een aanvulling van Annemarie (de schrijfster), waarin ze commentaar of uitleg geeft. Zo vertelt ze dat Cindy haar verhaal in emotionele spraakwatervallen eruit gegooid heeft. Het is knap van Annemarie om die onstuitbare woordenvloed via de opbouw van het boek tot uiting te laten komen. Door de geschiedenis van Cindy in niet-chronologische volgorde en in ultrakorte hoofstukken te vertellen, wint het boek aan zeggingskracht. Het springt van het ene onderwerp op het andere en dat maakt een intens verhaal nog intenser. Ieder hoofdstuk slaagde erin om me steeds weer op een andere manier te verbazen. Een aantal greep me emotioneel bij de keel, sommigen lieten me versteld staan omdat er sprake was van een enorme gewetenloosheid en andere heb ik in totaal ongeloof gelezen. Ik heb het boek regelmatig weggelegd, omdat het me teveel werd. De schrijfstijl is bijzonder prettig en nodigt uit tot doorlezen, maar dat lukte me niet. Het is geen schrijfsel dat je voor je ontspanning leest.

Het voelt lichtelijk ongepast om ‘Vluchten naar de hel’ vijf sterren te geven, want doorgaans wil dat zeggen dat ik het een geweldig verhaal vind. Dit keer staat het voor indrukwekkendheid. Als het voor Cindy’s moed staat om alles wat haar overkomen is, zo eerlijk en rauw op te laten schrijven, geef ik er 10 sterren voor. Ondanks alles is ze het vertrouwen in mensen niet verloren en dat moet beloond worden. Dit boek verdient een groot lezerspubliek. Iedereen, van jong tot oud, moet het lezen omdat er wijze lessen uit te trekken zijn. Dat het voor jongeren belangrijk is, spreekt voor zich. Voor hulpverleners en beleidsmakers is het een voorbeeld hoe het dus niet moet. Stiekem hoop ik dat er ook klanten van loverboy-slachtoffers tussen zitten en dat zij na het lezen van de desbetreffende hoofdstukken het schaamrood op hun kaken hebben staan. Het lijkt me niet dat loverboys of drugshandelaren in hun vrije tijd een boek oppakken, dus ik hoop van ganse harte dat deze categorie merkt dat het boek aanslaat, doordat zij minder slachtoffers maken. Maar het boek moet bovenal door ouders en verzorgers gelezen worden, want het laat zien wat de gevolgen zijn als je kind vroeg in de puberteit komt en voor gaat lopen op leeftijdsgenootjes. Ze veranderen niet alleen lichamelijk, maar ook geestelijk en schuiven door naar de volgende fase. Dit betekent dat ze eerder dan verwacht met seks kunnen beginnen of onder invloed van oudere kinderen, waar ze aansluiting bij zoeken omdat die in dezelfde fase zitten, slechte gewoonten zoals drinken of roken oppikken. Het is de route die Cindy gevolgd heeft. Ook al snap ik dat haar ouders er geen moment bij stilgestaan hebben om hun dochter extra in de gaten te houden, toen zij op negenjarige leeftijd ongesteld werd en onder invloed van veranderende hormonen belangstelling voor jongens kreeg. Laat het een les voor iedereen zijn.