Ik dacht even dat het overduidelijk was wie de moordenaar was, mijn theorie leek waterdicht, maar gelukkig was ik één ding vergeten en kon Agatha Christie me toch nog verrassen. Dit is niet haar meest vlot leesbare boek. Ik vond het best lastig om geconcentreerd te blijven. Dit komt doordat het verhaal draait om één gebeurtenis, een moord die zestien jaar eerder is gepleegd. Er zijn vijf verdachten. Poirot gaat bij deze vijf verdachten langs, we lezen het verhaal van de moord uit vijf verschillende perspectieven, en daarna schrijven alle vijf de verdachten ook een verslag over de dag van de moord, waardoor we het hele gebeuren nogmaals lezen. Tien keer een beschrijving van één gebeurtenis is vrij veel herhaling en dat is saai. Omdat de ontknoping toch een verrassing was en omdat het natuurlijk wel goed is dat Christie experimenteert in haar boeken, krijgt dit boek drie sterren.