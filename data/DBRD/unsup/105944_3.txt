Dit deel 1 van de serie Het licht van de Stervende Maan heeft als titel de ontdekking van een koning. Er wordt al gauw duidelijk dat het de koning is die iets ontdekt en niet dat de koning ontdekt wordt. Een beetje dubieus leest zo'n titel wel. Het boek telt 420 pagina's en er gebeurt heel wat in het verhaal. Om goed te begrijpen waar het precies over gaat, is het nodig om af en toe de kaart er even bij te nemen, om te zien waar we nu precies zijn in het hele gebeuren. Er zitten ook veel namen van personages in dit boek, zoals alle politici, leenheren of soldaten. Om bij te houden wie wie precies is zou je het bijna aantekeningen moeten gaan maken. Ik heb dus maar gewoon doorgelezen en me niet zoveel aangetrokken van het wie is wie. Voor de hoofdpersonen is dat toch wel duidelijk. Dan leest het boek redelijk vlot. Het is heel knap geschreven en een lang verhaal geworden, maar het belooft een nog langer verhaal te worden aangezien de hoofdpersonages aan het eind van het boek helemaal aan de overkant op de kaart terecht zijn gekomen en nog een lange weg hebben af te leggen voor ze weer thuis zullen zijn. Dat het wel een fantasyverhaal is en niet alleen een reisverhaal, bleek gelukkig uit verschillende onverklaarbare zaken die in de gewone wereld niet zouden kunnen. Het boek is heel compact geschreven, de bladspiegel staat aardig vol. Bij een serie is het natuurlijk mogelijk dat het eindigt met een nogal open einde. Voor mij kwam het wel plotseling bij de laatste pagina. Het maakt me nieuwsgierig naar het licht van de stervende maan en wat er allemaal nog gaat gebeuren met de ontdekking op Trévah. Deel 2 wordt naar mijn verwachting een stuk spannender, als ik zo kijk naar wat de schrijfster heeft verteld over het eiland waar Aélanyss en Luzian nu naar toe gaan. Ik ben benieuwd naar het vervolg.