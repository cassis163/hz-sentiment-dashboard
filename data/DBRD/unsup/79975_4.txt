Na de bijzondere vondst van een meteoriet roept de directeur van het Natuurhistorisch Museum in Parijs de hulp in van professor Peter Osmond en Pater Magnani om de zaak te onderzoeken. De conservatrice Léopoldine Devaire zal hen helpen. Tijdens hun aanwezigheid gebeuren er verschrikkelijke dingen in het museum. Gruwelijke moorden volgen elkaar op. Ze lijken een gevolg te zijn van de strijd tussen de wetenschap en het geloof, waarin de evolutietheorie van Darwin centraal staat. Osmond, Magnani en Devaire gaan samen met de politie op onderzoek uit. Iedereen is verdacht en het lijkt één groot complot. Hun eigen levens lopen gevaar in de strijd tussen de wetenschap en het geloof. Véronique Roy lijkt voor dit boek geïnspireerd te zijn door De Da Vinci code, maar weet er toch een originele en bijzondere draai aan te geven. De moorden die op verassende wijze worden gepleegd, maken het verhaal boeiend en spannend tot het laatste hoofdstuk. De lezer wordt constant op het verkeerde been gezet door veel verdachten en onverwachte wendingen. De strijd tussen de wetenschap en het geloof die Roy uitvoerig in haar verhaal beschrijft is heel realistisch. Actueel ook, omdat die strijd er anno 2007 nog steeds is.
Als een alwetende verteller bekijkt Véronique Roy zelf de gebeurtenissen van een afstand en trekt haar conclusies. Ook verwijst ze naar de toekomst. Dat roept bij de lezer vragen op en maakt dat hij/zij verder wil lezen. Het verhaal wordt heel beeldend en gedetailleerd verteld. Het fraaie, maar soms moeilijke taalgebruik maakt het boek tot een echte literaire thriller. Beschrijvingen van wetenschappelijke theorieën zijn niet het makkelijkst om te lezen, maar Roy zorgt ervoor dat het verhaal heel begrijpelijk en meeslepend blijft.