Het boek start met een klein zelfonderzoek waarbij je kunt aankruisen wat voor jou van toepassing is. Volgend hierop lezen we een mooi gedicht van actrice Elles van Velzen, geschreven naar aanleiding van het misbruik binnen de film-en tv-wereld dat naar buiten kwam door #MeToo. Een gedicht met als titel Ik zie je staan mooi mens.
Na de inhoudsopgave en een uitgebreid voorwoord zijn er de verhalen. Veel verhalen zijn herkenbaar voor iedere vrouw en dit geeft al aan dat er veel grensoverschrijdend seksueel gedrag is. Niet alleen nu maar vroeger al. #MeToo heeft ervoor gezorgd dat veel vrouwen nu eindelijk hun verhaal durven te vertellen. De reden dat ze niet eerder naar buiten durfde te komen met hun verhaal is vooral schaamte en de angst toch niet geloofd te worden. De auteurs vertellen over de noodzaak dat het grensoverschrijdend gedrag aan de orde wordt gesteld. Maar dit roept ook dilemma’s op. Mag je zomaar namen noemen? Een belangrijk kritiekpunt is dat bij de #MeToo discussie alle voorvallen op een hoop worden gegooid.

In dit boek worden onderwerpen behandeld zoals ‘Hoe verhalen ons seksuele leven bepalen’, ‘Waarom doen mannen wat ze doen’ en ‘Omgaan met grenzen’. Verhalen, interviews en feiten. Vanuit diverse oogpunten wordt het #MeToo gebeuren bekeken met als constatering dat we leven in een door en door geseksualiseerde maatschappij. En dat er kans is op een fundamentele verandering, dankzij een grote groep vrouwen (en enkele mannen) die nu duidelijk grenzen aangeven.

Waar in het boek veel aandacht aan wordt besteed is om een nieuwe vorm van omgaan met elkaar te vinden. Dat het niet nodig moet zijn je grenzen aan te geven maar dat de ander deze als vanzelf moet kunnen aanvoelen. De auteurs, die al lange tijd trainingen en therapie geven op het gebied van verlangen, grenzen en seksualiteit, geven voorbeelden van hoe we het tijdperk van egoïsme kunnen veranderen in afstemmen naar elkaar. Hoe we veranderingen kunnen inzetten voor een veiliger wereld, voor vrouwen, en ook voor mannen. Er wordt regelmatig gesproken over Tantra en wat dit kan betekenen om van #MeToo naar #WeToo te komen. Tantra is een levenshouding die je opent voor een diepere betekenis van je ervaringen. Hierdoor kun je het leven omarmen en je bewustzijn vergroten, ook op het gebied van seksualiteit. Tantra eert seksualiteit als meest oorspronkelijke bron van levenskracht. Als afsluiting geven de auteurs een aantal tips en oefeningen die bij kunnen dragen aan een beter bewustzijn. #MeToo is interessant om te lezen en er wordt diep in gegaan op het hele #MeToo gebeuren. Verhalen die herkenbaar zijn maar ook tot nadenken zetten. De verhalen zijn prettig leesbaar maar alles eromheen is soms wat taaie stof om te lezen. Het onderwerp en alles wat er in dit boek mee verweven wordt zoals Tantra moet je wel aanspreken. Dit boek laat zien dat er wat moet veranderen, geeft aan wat er moet veranderen en hoe dat gerealiseerd zou kunnen worden.