Na meer dan tien jaar keert Charlie met haar dochtertje terug naar haar thuisstad om haar leven terug op de rails te krijgen. Wanneer ze solliciteert voor een nieuwe baan, komt ze oog in oog te staan met een oude bekende; Tom, de broer van haar jeugdliefde Ben. Met beide mannen heeft ze een verleden en met beide mannen broeit er nog altijd iets... Wat is sterker; vertrouwd en stabiel, of nieuw en gepassioneerd?

Het verhaal meer dan passie gaat over kiezen met je verstand versus kiezen met je hart. Hoe de karakters worden weggezet is heel knap (ik ben team-TOM). Het verhaal verloopt vlot, is grappig en zorgt soms ook voor emotie. Het eind is wat abrupt; daar had de schrijver meer uit kunnen halen.

In de woordkeuze wordt duidelijk dat de schrijfster van Vlaamse afkomst is. Als oer-Nederlander kan dit nogal verwarrend zijn, omdat de betekenis hiervan niet bekend is in de Nederlandse taal. Het komt daardoor over alsof het schrijffouten zijn of alsof de schrijver een bepaald spreekwoord verkeerd uit het engels heeft vertaald.

Conclusie: het verhaal was leuk, grappig en luchtig. Ik merkte zelf een duidelijke voorkeur te hebben voor wie ze nu moest gaan (team-TOM!). Wil je lekker ontspannen en wegdromen, dan is dit een heerlijk boek. Met de woordkeuze had ik soms wat moeite; mogelijk het verschil tussen Vlaams en Nederlands? Hierdoor werd ik soms uit het verhaal gehaald. Als je Vlaams prima is, zul je daar waarschijnlijk minder last van hebben ;)