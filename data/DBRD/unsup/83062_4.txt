Auteur Gayle Forman schreef met 'Als ik blijf' een schitterend verhaal over liefde en verlies, en de moed om de juiste beslissing te nemen wanneer je leven letterlijk in je eigen handen ligt. Het leven van de 17-jarige Mia draait om muziek: ze wil graag naar het conservatorium en haar vriend Adam speelt in een populaire rockband. De toekomst ziet er rooskleurig uit. Maar wanneer Mia met haar ouders en broertje een dagje uitgaat, gebeurt er iets waardoor haar leven in één klap verandert...
Door lichte sneeuwval ligt het leven in het dorp waar Mia woont stil. Scholen zijn dicht, mensen gaan niet naar hun werk. Samen met haar ouders en broertje besluit ze er een dag op uit te trekken, maar dat eindigt in een fataal auto-ongeluk. Het ene moment luistert Mia nog naar Beethoven, het volgende moment ziet zij stukjes hersenen van haar vader op het wegdek liggen en ze treft haar moeders lichaam levensloos in een grote plas bloed aan. Naar haar broertje durft ze niet te zoeken, ze zou het niet aankunnen als ook hij overleden is. Daarom trekt ze zich terug in een greppel waar ze haar eigen lichaam aantreft.
Mia is in shock. Is ze dood? Waarom is ze er dan nog en waarom ziet zij haar ouders nergens? Dat ze niet is overleden, wordt duidelijk als haar lichaam in een ambulance wordt afgevoerd. Ze besluit met haar lichaam mee te gaan, is getuige van haar eigen operatie en rouwende en verdrietige familieleden. Nog steeds heeft ze geen idee hoe dit alles kon gebeuren, tot een verpleegster het duidelijk maakt met enkele woorden. Het is aan Mia de keuze of ze blijft leven of niet.
Wat volgt is een terugblik op haar leven, de keuzes die zij heeft gemaakt en wat de mensen in haar omgeving voor haar betekenen. Aan rouw is ze nog niet toe, voor nu draait alles om de vraag of zij terug wil keren in haar lichaam of niet. Gayle Forman heeft met Als ik blijf dan ook een prachtige YA-roman neer weten te zetten over dat wat telt in het leven. Hoe bepaalde keuzes en gebeurtenissen ons leven kunnen veranderen en wat voor invloed zij hebben op jezelf en je omgeving.
Als ik blijf is een ontroerend verhaal dat je ook over je eigen leven laat nadenken. Gayle Forman schakelt tussen heden en verleden is er voldoende spanning aanwezig. Als ik blijf is het eerste deel, de plot eindigt met zowel antwoorden als een cliffhanger.
De verfilming, If I Stay draait momenteel in de Nederlandse bioscoop.