Dat is wat ik heb gedaan: iets totaal anders kiezen dan ik normaliter zou lezen, een boek over de late 1600: de opkomst van de koffiehandel in Nederland. En dat het lang geleden was (heel lang geleden), was niet het enige dat me deed twijfelen, maar ook de niet geringe omvang van het boek (een dikke pil van meer dan 400 pagina's, dat is het serieuze leeswerk), wat als ik er niet doorheen zou komen?
Maar spijt heb ik er niet van gehad, dat is kort samengevat de eindconclusie!

Om te beginnen met de kaft, een prachtige schildering van een historisch tafereel, de binnenkomst van de koffieschepen. Welke schildering het precies is, dat weet ik niet, maar dat het de interesse bij me wekte, dat zeker wel.

We hebben het over 1683. Inderdaad, de opkomst van koffie: heel Europa is weg van deze gewilde drank, die nog niet geïntroduceerd was in Nederland, maar wel in Engeland, waar het verhaal zich al spoedig zal gaan afspelen.
De hoofdpersoon Obediah Chalon, wil de zware klus (waar de doodstraf op stond) op zich nemen om koffieplanten uit het Ottomaanse rijk te smokkelen naar Nederland, om daar de beste koffie ter wereld te creeëren, wat hem een florissante toekomst zou beloven.

Obedia heeft niet lang geluk gehad op de beurs, waar hij zich niet zuiver in heeft begeven. Hij wordt opgepakt, maar er volgt een uitweg: hij krijg een aanbod om deel te nemen aan een expeditie met de VOC om de felbegeerde koffieplant te bemachtigen.

Een lange reis volgt, we reizen als het ware mee met het team dat Obediah samenstelt, een klein maar bont gezelschap, dat alles in zich heeft qua expertises. Het gezelschap reist naar verschillende plaatsen, waar het soms verhit aan toegaat: zal deze expeditie wel slagen, zal het op zijn minst wel goed aflopen met de leden?

Ik kies ervoor niet teveel los te laten over het verhaal zelf, dat zou zonde zijn. Ik moedig aan tot het zelf lezen van dit boek, want het heeft mij zeer gecharmeerd, ik kon het heel moeilijk wegleggen en ik vond het zeer de moeite van het lezen waard, zou zelfs zo ver willen gaan om het aan te bevelen.
Laat je niet afschrikken door de omvang van het boek, als je het uit hebt ben je er dankbaar voor. En léés het ook vooral uit, want mij maakte juist het einde me verzuchten, dat zo mooi beschreven is.
Het einde maakte het me de vele uren leesplezier nóg meer waard,
en bevestigde voor mij dat ik met deze sprong in het diepe een voltreffer te pakken had.