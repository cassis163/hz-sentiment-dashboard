Thee met koekjes is geschreven door de Brabantse Angelique van Dongen. Van Dongen was in 2015 genomineerd voor de Valentijnprijs met het boek Geraakt. Het boek Thee met koekjes past binnen dit rijtje, want ook dit is een romantisch verhaal. Het begin van het verhaal doet echter anders vermoeden.  

Raven komt na een tennistoernooi thuis en vindt haar man Dave met een andere vrouw in bed. Dave geeft meteen aan dat hij wil scheiden, hij blijft in het huis wonen en Raven moet iets anders zoeken. Ze moet haar luxe leventje vaarwel zeggen en moet voor het eerst gaan werken om rond te kunnen komen. Gelukkig heeft ze haar twee kinderen, Giel en Danique, haar beste vriendin Karlijn en haar passie voor het bakken nog. Wanneer Dave probeert haar het leven zuur te maken, weet Raven zich staande te houden. Er komt zelfs een nieuwe man op haar pad, of zijn het er twee?  

Van Dongen belicht met dit boek niet alleen de mooie kant van de liefde. Overspel en bedrog vormen namelijk de rode draad in het boek. Daarnaast is dit onderwerp een herkenbaar thema in de maatschappij. Angelique van Dongen weet het herkenbare goed in haar verhaal te verwerken. De lezer hoeft echter geen diepgaand verhaal te verwachten. Raven reageert vaak oppervlakkig op mannen en de liefde die opbloeit in het boek is ook een beetje clich√© en voorspelbaar. Al aan het begin voelt de lezer aan hoe het verhaal zal eindigen.   

De passie van Raven voor het bakken van koekjes en cupcakes spat wel van de bladzijdes en van de cover af. Ook hiermee weet Angelique van Dongen een leuke koppeling met de huidige maatschappij te maken. Denk bijvoorbeeld aan het populaire programma 'Heel Holland bakt', dat overigens ook kort in het boek terugkomt.   

Het verhaal is vloeiend geschreven en het leest daardoor makkelijk en vlot weg. Het is alleen jammer dat er kleine spelfoutjes in de tekst staan en dat niet overal de interpunctie juist wordt toegepast. Aan de afwerking van het verhaal had dus meer aandacht kunnen worden besteed.