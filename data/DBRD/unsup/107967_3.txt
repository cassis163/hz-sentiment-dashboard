In 7 stappen naar een geweldige gezondheid met liefde, voeding en gedachten. Louise Hay, Ahlea Khadrea en Heather Dane hebben samen een lijvig boek geschreven over hoe zij in het leven staan en mensen helpen gezonder te leven. Daar is goed eten maar één aspect van. Lief zijn voor je zelf, van jezelf houden en positief denken zijn volgens deze drie dames net zo belangrijk.
Louise (88) ziet dit boek als een liefdesgeschiedenis. Voor haar zijn positief denken en affirmaties de sleutels tot een gezond en gelukkig leven. In 1976 schreef zij al het boek Je kunt je leven helen, waar wereldwijd 50 miljoen boeken van verkocht zijn.
Ahlea is onder andere gespecialiseerd in yoga, reformer pilates, meditatie en holistishe voeding.
En Heather is gezondheidscoach en richt zich op digestieve gezondheid, yoga en energy healing. Deze dames zijn alle drie gepassioneerd bezig met gezondheid en liefde.

Een gelukkige geest in een gezond lichaam bestaat uit twee delen. Deel 1 behandelt de 7 stappen hoe je door voeding, gedachten en liefde een gezond lichaam kunt krijgen. Die stappen zijn: creëer een nieuwe kijk op gezondheid; hou van je zelf en je lichaam; begrijp hoe je lichaam werkt; luister naar je lichaam; voedsel en gedachten die lichaam en geest genezen; huismiddelen die je gezondheid bevorderen en ga aan de slag om gezond te worden. Het klinkt allemaal wat zweverig en dat is het ook, maar tussendoor staan toch ook allerlei leuke en praktische tips.
Deel 2 is praktischer en gaat over koken. Na een hoofdstuk over keukengerei en handige keukenhulpjes en een hoofdstuk over menuplannen en boodschappenlijstjes zijn de recepten aan de beurt. Je vindt er een scala originele gerechten: van groentegerechten, smoothies en soepen tot gerechten met vlees, gevogelte of vis en gerechten. Dan kom je bij de recepten met glutenvrije ‘granen’, waaronder een paar leuke broden, leuke snacks en toetjes. Ik kook zelf graag gezond met veel groenten en nieuwe ‘granen’, maar deze recepten vind ik hier en daar iets te alternatief. Het is ook echt een Amerikaans boek: de hoeveelheden zijn groot en bijna alles is zoet. De recepten zijn net als de rest van het boek een beetje rommelig en van de hak op de tak geschreven, er zit niet echt een lijn in. En dat is wat lastig als je aan het koken bent.

Graanvrij rozemarijnbrood
Voor 2 royale broden
Bereidingstijd: 2 uur in het totaal
30 minuten voorbereiding, 1 ½ uur in de oven

INGREDIËNTEN
350 g kokosmeel
100 g amandelmeel
60 g lijnzaadmeel
60 ml kokosolie
2 eetlepels honing
2 eetlepels appelazijn
6 eieren
1 eetlepel rozemarijn
1½ theelepel tijm
1 theelepel venkelpoeder
1 theelepel baksoda (natriumbicarbonaat)
½ theelepel zeezout
½ tl versgemalen zwarte peper

BEREIDING
Verwarm de oven voor op 180 °C/gasstand 4
Maal de gedroogde rozemarijnnaaldjes. Doe alle droge ingrediënten- waaronder de kruiden, venkelpoeder, zout en peper – in een keukenmachine en laat draaien tot alles volledig is gemengd. Als je niet over een keukenmachine beschikt, kun je alle droge ingrediënten in een kom doen en goed mengen met een lepel.
Doe nu de natte ingrediënten – kokosolie, honing, appelciderazijn en eieren – bij de droge ingrediënten en meng goed. Als je wilt, kun je het beslag proeven; het gebakken brood zal een vergelijkbare smaak hebben, zodat je een goede indruk van het eindresultaat krijgt. Als je een ervaren kok of bakker bent, kun je de kruiden en hoeveelheden zout of peper aanpassen aan je eigen smaak.
Doe het brood over in een broodbakvorm en bak 15-30 minuten in de voorverwarmde oven; controleer de gaarheid na 15 minuten. Zodra je het gebakken brood gaat ruiken, is het tijd voor controle – dus maak open die oven en kijk of het brood aan de bovenkant  en aan de randen al bruin begint te worden. Dit brood kan behoorlijk bruin worden voordat het gaat verbranden, maar haal het eruit wanneer het net  een goudbruine kleur krijgt of bruin ziet aan de randen als je nog een enigszins smeuïg brood wilt. Prik met een schoon mes in het midden van het brood en kijk of het er schoon uitkomt. Als dat zo is, is het klaar. Je kunt ook zachtjes op de bovenkant van het brood drukken om te zien of het stevig is en een beetje terugveert. Dat is een andere aanwijzing dat je brood klaar is. Als dit de eerste keer is dat je brood bakt en je wilt zien of je baksel klaar is, kun je ook een snee in het brood maken en een kijkje van binnen nemen. Desnoods leg je het brood nog een paar minuten terug in de oven.

Op het eerste gezicht lijkt dit een helder recept, tot je het gaat maken. Dan blijkt opeens dat het deeg droog en kruimelig blijft. Misschien doordat ik het met de hand geroerd heb, maar dan was een scheutje water voldoende geweest. Nu heb ik voor de helft van het recept (voor 1 brood in plaats van 2 broden) 250 ml water toegevoegd om een smeuïg deeg te krijgen. Dan moet het deeg in één broodbakvorm, die niet wordt ingevet ( het recept was toch voor 2 broden?). En na de uitweiding over hoe je kunt zien dat het brood gaar is, wordt niet vermeld hoe en wat er verder met het brood moet gebeuren. Maar het raarste is nog, dat de baktijd boven het recept 1½ uur is en in het recept zelf 15-30 minuten. Gelukkig kwam het brood door logisch nadenken na 30 minuten toch goudbruin en heerlijk geurend uit de oven.