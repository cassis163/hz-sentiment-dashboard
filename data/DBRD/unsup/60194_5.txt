"Ik was alleen nuttig om als een soort virus op hun doelwitten afgestuurd te worden en daarom moest ik in leven worden gehouden." ~ p16.

Klik... klik... klik... Terwijl je de eerste bladzijdes omslaat besef je nog niet dat je in het voorste wagentje van een achtbaan zit. KLIK... Tot je net die ene pagina omslaat en het karretje zich met een noodvaart naar beneden laat vallen en je niets anders kan doen dan je vastgrijpen aan de pagina's terwijl je stijf staat van de adrealine en hopen dat je er zonder al te veel kleerscheuren vanaf komt. Enjoy the ride!!!

"Ik wachte tot hij besloot met mij mee te gaan, tot hij zou accepteren dat we weer in hetzelfde schuitje zaten, dat tijd en afstand en onzekerheid niet voldoende waren om ons uit elkaar te drijven." ~ p154.

Onvergetelijk is het tweede deel uit The Darkest Minds trilogie. Een verhaal over een epidemie onder kinderen, kinderen met bijzondere krachten en angstige volwassenen. Een land dat niet meer is wat het was, waar kinderen opgesloten worden in kampen uit angst voor wat ze zouden kunnen doen. Een President die het land in zijn greep houdt en een Kinderalliantie die pretendeert het beste met de kinderen voor te hebben. Maar wie doet nu echt het juiste en wie spreekt de waarheid?
Onvergetelijk begint 6 maanden na waar deel 1 eindigde. Ruby heeft haar training afgerond en heeft haar gaven inmiddels redelijk onder controle. Ze wordt op een gevaarlijke missie gestuurd die zou kunnen zorgen voor het einde van alle ellende, door belangrijke informatie te zoeken en te zorgen dat deze weer in de juiste handen terecht komt. Het was in het begin weer even aftasten waar je was in het verhaal, hoe de personages zich ontwikkeld hadden en wat de stand van zaken was in de wereld. Maar wauw, wat een rollercoaster!!! Geweldig hoe Alexandra Bracken de spanning weet op te bouwen, en haar geliefde personages af en toe flink op hun bek weet te laten gaan. Met dit tweede deel is de belofte van het eerste deel absoluut waargemaakt, en heeft ze zichzelf echt overtroffen.

"Als jullie elkaar en jullie talenten niet kunnen respecteren, als jullie niet bereid zijn om elkaar te helpen dit te begrijpen, dan zal dit niet de plek voor jullie zijn." ~ p253.

Tot op de laatste pagina hou je je adem in tijdens het lezen. Bij de laatste geschreven punt staat het karretje pas echt stil en schiet je gordel los. Terwijl je het boek dichtslaat, stap je uit en voelen je benen nog wat wankel aan. Wauw, wat een rit! Mag ik nog een keer? Het kan niet anders dan het laatste deel voor vuurwerk gaat zorgen! Dikke 5 sterren voor dit geweldige verhaal. Echt, kom maar op met die film!!!