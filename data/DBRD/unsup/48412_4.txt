Na 'Colafonteinen en spetterende verfbommen' komen Jesse Goossens en Linde Faas met wederom een mooi naslagwerk: 'Spuitende slagaders en overstromende oceanen'. Goossens schreef met dit boek een bijzondere handleiding bij 34 kleine en grote rampen. Illustratrice Linde Faas maakte van deze handleiding een uniek kunstwerk; vol vrolijke, grappige en vooral kleurrijke illustraties.

Is jouw EHBO-kit volledig? Weet jij wat je moet doen als je door een wesp gestoken bent? Hoe je iemand kunt helpen die is flauwgevallen? Dat een volwassene 206 botten in zijn lijf heeft? En dat door een aardbeving in Japan de aarde 1,8 microseconde sneller is gaan draaien?

'Spuitende slagaders en overstromende oceanen' is een interessant boek waar zowel jong en oud veel van kan leren. Goossens komt met bijzondere wist-je-datjes, opmerkelijke weetjes en belangrijke stappen met wat je moet doen bij onderwerpen als botbreuken, vergiftiging, auto-ongeluk, lawine, hittegolf en natuurbrand . Faas weet deze onderwerpen op een kleurrijke manier bij te staan door bijzonder vrolijke illustraties.

Over de opbouw van het boek is goed nagedacht. Het begint met huis-tuin-en-keuken-rampen. Rampen die een ieder kan overkomen. Vervolgens gaat Goossens in op de grotere rampen: aardbevingen, vulkaanuitbarstingen, aanslagen. Waarna de auteur eindigt met: 'Wat kun je doen bij rampen die ver weg gebeuren?' Door deze opbouw is het boek ook prettig om rustig door te bladeren.

De kleurrijke illustraties van Faas maken de heftige onderwerpen in het boek wat luchtiger (hoewel hier en daar tekst moeilijk leesbaar wordt door de gebruikte kleuren). Het boek is op de markt gebracht als kinderboek. Echter, de auteur maakt zo nu en dan gebruik van bewoordingen die extra uitleg verdienen. Met gruwelijke weetjes en heftig geschetste situaties is dit boek bovendien meer een die je samen met je kind(eren) kunt lezen en waarover je vervolgens in gesprek kunt gaan. Dat maakt 'Spuitende slagaders en overstromende oceanen' meer dan een leesboek; vooral een origineel ge√Øllustreerd en uitermate interessant leerboek.