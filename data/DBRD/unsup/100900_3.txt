Antonio Hill, (1966, Barcelona), is afgestudeerd psycholoog. Door gebrek aan werk legde hij zich toe op het behalen van een academische titel in de Engelse taal en volgde redactie- en schrijfcursussen. Hij begon zijn schrijfcarrière met het vertalen van fictie vanuit het Engels naar het Spaans. De wraak van de honden  is de opvolger van Dodelijke zomer, zijn debuut als thrillerschrijver.
Het is vrieskoud in Barcelona. De kerst is voorbij, het land leeft voort in een zware, economische recessie. Politie-inspecteur Héctor Salgado krijgt te maken met een raadselachtige familiemoord, gepleegd door een medewerker van een succesvol cosmeticaconcern. Salgado heeft het in zijn privéleven niet gemakkelijk, en hij kan zich maar met moeite concentreren op deze nieuwe zaak omdat hij nog steeds geobsedeerd is door de verdwijning van zijn ex-vrouw Ruth, in de zomer van het jaar ervoor. Formeel is hij al van die zaak gehaald en zijn collega Bellver, van de afdeling Vermiste Personen, heeft ze overgenomen. Sinds haar verdwijning heeft hij ook de zorg gekregen voor zijn veertienjarige zoon Guillermo, die helemaal opgaat in zijn eigen wereldje.
Wanneer er binnen hetzelfde cosmeticabedrijf nog meer doden te betreuren zijn moet Salgado zijn aandacht volledig richten op deze zaak, die steeds gecompliceerder wordt. Er blijkt een verband te bestaan tussen de overleden medewerkers die, na een teambuildingweekend, allemaal eenzelfde gruwelijke foto met bijschrift hebben ontvangen. Salgado krijgt tijdens zijn onderzoek geen poot aan de grond omdat alle betrokkenen blijven zwijgen als het graf. Zijn jongere collega, Leire Castro, is begaan met het lot van Salgado en duikt tijdens haar zwangerschapsverlof in de verdwijningzaak van Ruth.
Wanneer de zaak in een impasse dreigt te raken, roept Salgado de hulp in van een oude geliefde en gaat dan tot het uiterste om het mysterie rondom de overleden werknemers te ontrafelen.
De wraak van de honden  is de opvolger van Dodelijke zomer, het eerste boek van Antonio Hill, en daar begint meteen het probleem. Er worden zaken verondersteld, die als een gemis worden ervaren als je begint met dit boek. Inspecteur Salgado is een uitgekristalliseerd hoofdpersonage, die al het nodige heeft meegemaakt. Als lezer voorstelbaar maar niet meteen invoelbaar. Aan de verdwijning van zijn ex-vrouw, die voor hem obsessief begint te worden, wordt weinig aandacht besteed, totdat een jongere collega deze zaak opnieuw onder de loep neemt. Intussen speelt er een belangrijke moordzaak, die een keten van doden veroorzaakt, en daardoor de aandacht van Salgado volledig opeist. De plot is hierdoor wat versnipperd. Er is weinig samenhang in de gebeurtenissen, waardoor het boek fragmentarisch leest, maar dat zou kunnen liggen aan de gemiste informatie die in het eerste deel al aan de orde is geweest.
Het zou misschien beter zijn om met Dodelijke zomer  te beginnen. Niet dat het boek niet afzonderlijk te begrijpen is, maar het voelt alsof je aan de oppervlakte mag dobberen, terwijl er in de diepte een gevaar op de loer ligt. Dit komt mede omdat de lezer niet echt in het zoekproces wordt meegezogen. Ineens komt Salgado op de proppen met een zeer belangrijk, ontbrekend puzzelstuk, maar hoe hij tot die conclusie is gekomen, blijft voor de lezer een vraag. Ook de kwestie van de verdwijning van Ruth blijft tot het einde onduidelijk en bovendien wordt dit meer vanuit het perspectief van Leire Castro beschreven dan vanuit het gevoelsleven van Salgado. Zal hij ooit helderheid krijgen over haar verdwijning? Is hij in staat het gecompliceerde misdrijf binnen het cosmeticabedrijf bevredigend op te lossen? Er moet iets overblijven voor een deel drie, dat er ongetwijfeld zal komen.
Bij vlagen is het verhaal heel spannend, mede door het gebruik van cliffhangers en perspectiefwisselingen. Op een gegeven moment is de lezer wel toe aan een ontknoping die helaas minder verrassend blijkt te zijn dan gehoopt. In potentie is De wraak van de honden  een originele politieroman, geschreven vanuit een niet-alledaagse invalshoek en in een zorgvuldige en prettige schrijfstijl.