Woensdag 14 februari start wederom de 'Week van het korte verhaal'. Wat ligt er dan meer voor de hand dan een verhalenbundel van mijn stapel met nog te lezen boeken te pakken? Het wordt 'Het wonderbaarlijke milligram' van de Mexicaanse schrijver Juan José Arreola (1918 - 2001), uitgebracht door uitgeverij Oevers die vaker bijzondere boeken of vergeten schrijvers opduikelde. In dit geval een bundel verhalen van Arreola uit 1952.

'Confabulario' werd bij verschijnen tot ver voorbij de grenzen van het Mexicaanse literaire landschap luid bejubeld. En niet door de minsten: Cortazar en Borges herkenden direct het schrijftalent. Arreola groeide uit tot de meest vooraanstaande auteur van zijn generatie. Prachtig dus dat een Nederlandse uitgeverij het, weliswaar gesubsidiëerd, aandurft om bij de honderdste geboortedag van Arreola te komen met deze bundel.

Het zijn stuk voor stuk vervreemdende, zeg maar gerust surrealistische, verhalen. Sinds Gabriel Garcia Marquez weten we dat er in Zuid- en Middenamerika niet zoiets bestaat als surrealisme. Het is domweg de dagelijkse loop der dingen die ons Westeuropeanen ongebruikelijk voorkomt. De verhalen bewegen zich in de driehoek die losjes wordt afgebakend door de heren Kafka, Keret en Murakami.

Graag noem ik Guy Posson die, naast zijn vertaalwerk, ook een fijn nawoord schreef. Een liefdevolle hommage aan zijn vriend Arreola. Genoeg gezwateld nu. Lezen!