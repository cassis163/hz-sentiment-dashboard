‘Een ondertoon van liefde’ is een prachtige roman die je meteen meezuigt. Het verhaal gaat over Ivy, een onzeker meisje, dat sinds kort bij haar beste vriend Bernd en diens vriendin is ingetrokken. Over Ivy’s verleden blijft een mysterieuze sfeer hangen. Je kan er flashbacks (schuin gedrukt) over lezen. Deze flashbacks bieden een meerwaarde aan het verhaal. Je raakt hierdoor nog meer geïntrigeerd door haar geheim.

Ivy volgde een sommelier opleiding en is een kei in het proeven van wijn. Ze maken er een spelletje van in de club van Bernd waar Ivy elke avond ‘blind proeft’ op het podium. Op een van deze avonden pikt Alexander haar eruit. Hij wil dat Ivy in zijn toprestaurant sommelier wordt.

Meteen van in het begin van het verhaal voel je de passie tussen Ivy en Alexander. Hun relatie is al meteen van in het begin erg lijfelijk. Er zitten in het boek dan ook heel wat erotische scènes. Voor sommige mensen misschien wat veel, maar ik vind ze bij het boek horen. Ze geven aan wat voor gevoelens er tussen Alexander en Ivy spelen. Deze scenes zijn ook mooi beschreven: niet te plat, redelijk echt en steeds met veel aandacht voor ‘hou het veilig’.

‘Een ondertoon van liefde’ is een heerlijk boek vol romantiek en spanning. Ik zou het boek niet gekozen hebben op basis van zijn cover, maar ik vond het heerlijk om te lezen. Ik kijk uit naar meer van deze schrijfster!