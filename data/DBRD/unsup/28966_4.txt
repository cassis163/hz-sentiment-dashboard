In stilte gehuld gaat over twee meisjes, Calli en Antonia, die op een morgen in augustus beiden vermist zijn. De meisjes zijn al jaren bevriend, dus de ouders maken zich aanvankelijk niet te veel zorgen. De twee zijn immers altijd samen. Calli praat al niet meer sinds haar 5de na een traumatische ervaring en Antonia is haar spreekbuis. Zij is immers de enige die haar echt begrijpt en weet hoe ze zich echt voelt. Maar wanneer ze na enkele uren nog steeds niet terug zijn en ook één van de vaders van de meisjes niet thuiskomt, is hij meteen de hoofdverdachte. Hij staat immers bekend als een geweldenaar, maar heeft hij de meisjes ook echt ontvoerd? Of is er toch nog een derde in het spel?
Het boek heeft een duidelijke structuur en is niet zo moeilijk te begrijpen. Elk personage vertelt afzonderlijk een deel van het verhaal dat uiteindelijk één geheel vormt. Dit wordt mogelijk gemaakt door het boek onder te verdelen in verschillende hoofdstukken, waarin elk hoofdstuk een ander personage aan het woord komt. Hierdoor komen we veel over de personages te weten. Ook de gevoelens van de verschillende personages worden zeer duidelijk weergegeven: de angst, het ongeloof, haat en verdriet bij de ouders, maar ook de angst bij beide meisjes. Zullen zij hun ouders en familie ooit nog terugzien?
De spanning wordt geleidelijk aan opgebouwd. Het personage Heather weet de lezer zeer goed te misleiden over wie de meisjes nu echt ontvoerd heeft en wat er nu eigenlijk echt is gebeurd. De eerste keer dat we misleid worden, is al in het begin van het verhaal. De lezer denkt direct te weten wie de dader is en verwacht dus dat het boek gaat over waarom ze ontvoerd zijn. Niets is minder waar en al snel wordt duidelijk dat de dader toch iemand anders moet zijn. De tweede keer worden we misleid in het midden van het boek. We schijnen dan zeker te weten wie het gedaan heeft, maar toch neemt het boek weer een wending, waardoor het einde zeer verrassend is.
Toch zijn er enkele punten van kritiek. Er worden flashbacks gebruikt in het boek, maar soms duurt het nogal lang vooraleer de lezer deze ook echt begrijpt. Het duurt namelijk te lang vooraleer deze duidelijk worden uitgelegd. Een tweede punt van kritiek zijn de verschillende (korte) hoofdstukken die veel te kort zijn.
Desalniettemin is het een prachtig en aangrijpend boek dat de moeite waard is om te lezen. De auteur heeft mij overtuigd met haar manier van schrijven. Dat ze vooral zo door blijft gaan.