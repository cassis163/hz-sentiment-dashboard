De broertjes Tim en Jesse gaan ’s avonds het bos in, want Tim wil een dinosaurus vangen, eentje die wel honderd keer groter is dan een olifant!
Tim weet precies waar hij moet zoeken. Maar ondertussen is het de kleine Jesse die véél meer ziet!
Is dat daar niet…? Dat lijkt wel een…?
Maar dan stelt Tim Jesse gerust en zegt: ‘Dino’s bestaan niet!’
(en wat er dan gebeurt…)
Ik denk dat dit voortaan mijn favoriete prentenboek van Mark Janssen is; wat is dit een prachtig boek! En wat een leuk bedacht verhaal!
Je weet gewoon niet waar je kijken moet op de toch al grote pagina’s, maar dan zijn het óók nog eens uitklappagina’s, dus is er nog meer te zien. En er is véél te zien in al die prachtige nachtelijke landschappen. De kleuren zijn donker maar ook ontzettend sprankelend en warm. Je ziet net als Jesse ineens overal dino’s… En iedere keer dat je het boek leest is er wel weer wat nieuws te zien.
Een geweldig fantasierijk prentenboek vol met indrukwekkende illustraties. Om in te lijsten zo mooi. Ik ben helemaal verkocht! (en mijn jongens ook!)