Uitgeverij Historische Verhalen begon in 2016 met het online publiceren van korte geschiedenisverhalen. Het jaar erop werden die stukjes verzameld in een eerste bundel en zouden er nog twee volgen met verhalen over de Oudheid en de Gouden Eeuw. Begin 2018 zijn we toe aan een nieuwe verzameling korte verhalen, waarbij de auteurs zich niet tot een specifieke periode in onze geschiedenis beperken.

Maar liefst 15 verschillende namen schreven 20 verhalen bij elkaar. Ze zijn altijd gebaseerd op historische feiten, die de auteurs echter wat romantiseren of versterken, zodat ze meer tot de verbeelding spreken. Het zijn niet altijd historische figuren die de hoofdrol spelen, heel vaak ook worden doorsnee mensen in het middelpunt van de actie geplaatst.

Elk verhaal telt ongeveer 10 bladzijden en wordt gevolgd door een ‘historische achtergrond’, die de lezer toelaat het verhaal beter te begrijpen en te kaderen. Deze informatie geeft meer duidelijkheid over de scheidingslijn tussen feiten en fictie. Soms is de aanvullende tekst bijna interessanter en leuker om te lezen dan het eigenlijke verhaal, soms voegt hij weinig toe.

Deze verhalenbundel van Historische Verhalen neemt ons mee naar het Romeinse Rijk en het Oude Egypte, maar veel vaker bevinden we ons in het Europa van de Middeleeuwen of de 20ste eeuw, zo is er heel wat aandacht voor Nederland, Italië en Zweden. We lezen over oorlogen, de god Anubis, de jodenvervolging, slavernij, machtswissels, kunst en zoveel meer. De thema’s zijn quasi onbeperkt, de fantasie van de auteurs onuitputtelijk.

Inherent aan verzamelbundels is dat je niet één schrijver beoordeelt, maar een bonte verzameling korte stukjes. Het is bijna onmogelijk dat de lezer van elk verhaal evenveel geniet. Net zoals auteurs vanuit hun persoonlijke interesses schrijven, dragen lezers een bepaalde bagage en verwachtingen met zich mee wanneer ze aan een boek beginnen. Wie een verhaal graag uitgediept ziet, zal allicht een beetje op zijn honger blijven zitten. Het boek heeft echter niet de ambitie volledig en gedetailleerd te zijn. Al bij al is het nieuwe boek van Historische Verhalen een bewonderenswaardig resultaat, waar vele lezers van zullen genieten.