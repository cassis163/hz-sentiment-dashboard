‘Te koop’ is het debuut van Eva Monté. Dit is de schrijversnaam van de zussen Alexandra en Victoria Nagelkerke. Ze hebben een interessant en actueel onderwerp gekozen, namelijk de slechte verkoop van huizen (die nu langzaamaan lijkt te verbeteren). Mooi hoe de auteurs daaromheen een spannende thriller hebben geschreven.

Het verhaal wordt vanuit verschillende personages verteld, waaronder Richard, Marlinde en enkele klanten van Richard. Doordat het heel beeldend verteld wordt, zie je de personages zo voor je. Bij Richards klanten voel je bijna hun wanhoop dat het maar niet lukt om hun huis te verkopen. Ze zijn tot bijna alles in staat om het maar verkocht te krijgen, zelfs als ze daarvoor met een (grote) restschuld achter blijven.

De zussen hebben een prettige en vlotte schrijfstijl, waardoor je het boek gemakkelijk leest. De ontknoping is niet helemaal verrassend, maar zorgt er wel voor dat al je vragen beantwoord worden. ‘Te koop’ is een prachtig en spannend debuut dat zeker naar meer smaakt!