Als Jennifer voor het altaar staat, beseft ze dat ze een grote fout zou begaan door ‘ja’ te zeggen dus zegt ze ‘nee’. Onder de verbaasde blikken van alle gasten rent ze - in haar dure jurk van Dior - de kerk uit. Daar staat ze dan, ze heeft helemaal niets meer. Geen onderdak, geen kleren, geen geld…… Terence, haar steenrijke verloofde, heeft haar de laatste jaren helemaal ingepalmd, afhankelijk gemaakt en zij heeft het laten gebeuren. Wat nu? Met de hulp van haar ietwat losbandige zus Miranda verkoopt ze haar trouwjurk en koopt een ticket naar Rainbow Lake Town, Canada.

In dit afgelegen dorpje woont Charlie, hun favoriete oom. Als het ergens is waar ze alles op een rijtje kan zetten en op veilige afstand van Terence en zijn familie zit, is het daar wel. Oom Charlie zal het zeker allemaal begrijpen. Helaas loopt het daar in Rainbow Lake Town helemaal anders dan ze zich had voorgesteld.

Van Chanel naar flanel is een feelgood zoals een feelgood moet zijn: romantisch, voorspelbaar en simpel. Geen tot op het bot uitgediepte karakters, maar voldoende info om de personages te ‘kennen’. Meer is in dit genre meestal niet nodig. Ergens halverwege kent deze feelgood zijn climax, want daar zorgt Vos net voor dat tikkeltje extra door enkele lugubere personages op te voeren. Bijgevolg creëert ze extra spanning. Niet dat je op het puntje van je stoel gaat zitten, maar je wordt wel getriggerd om verder te lezen. Dat Jennifer een meid is met ballen aan haar lijf zet Vos prima neer. Ze zegt ‘nee’ voor het altaar, reist naar de andere kant van de wereld en komt daar van de ene situatie in de andere terecht.

Tijdens het lezen waren er toch enkele zaken waar ik best iets meer van had willen weten. Er werd nogal vlug overheen gegaan, wat halfslachtig. Bovendien wordt Van Chanel naar flanel verteld vanuit Jennifer, het ik-perspectief. Jammer dat het woordje ‘ik’ net iets te veel voorkomt in het boek en als je daarop begint te letten wordt het best ergerlijk.

Maar Vos schrijft met een vlotte pen in simpele zinnen en woorden. Daarbovenop schrijft ze beeldend, waardoor het heerlijk weg zwijmelen is. Het boek is met zijn 142 pagina’s dan ook in no time uit. Het ideale boek tijdens deze kerstperiode of voor op een druilerige dag. Verwarming hoog, haard aan, dekentje, warme chocomelk of glaasje wijn en wegdromen maar. Als je met die instelling Van Chanel naar flanel leest heb je gegarandeerd enkele uurtjes leesplezier. En zoals het een goede feelgood betaamt weet je op voorhand hoe het verhaal zal aflopen. 3 happy sterren.