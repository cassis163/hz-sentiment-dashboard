Jeetje. Jen heeft echt een leuke fantasie! Het Laatste Licht is ontzettend origineel en zit goed in elkaar. Het spreekt aan en heeft een heerlijk paranormaal tintje! Jen laat met 'Het Laatste Licht' zien hoe het moet!

Het verhaal is geschreven vanuit Moira, met afwisselend verhalen uit Hayko's perspectief. In het begin weet je nog niet zeker dat de andere verhaallijn die van Hayko is, maar al gauw wordt dat duidelijk. In die verhaallijn maak je kennis met Hayko in de tijd dat hij leefde voor hij in de 'droomwereld' terecht kwam. Wat hij deed, wie hij kende. Hayko is de jongen die in de cirkel zit als Moira met haar broer en zus daar terecht komt door een Wicca-ritueel op Halloween.

Moira is de hoofdpersonage. Ze heeft ADHD en slikt hier ritalin voor. Ook heeft Moira een talent voor tekenen. Als Moira in slaap valt komt ze terecht in de droomwereld, daar is Hayko, maar ook een duistere aanwezigheid. Als Moira wakker wordt ligt er een papiertje op haar bureau die haar nadrukkelijk verbiedt om te stoppen met waar ze mee bezig is. Het is Moira's handschrift, maar ze kan zich niet meer herinneren dat ze het heeft geschreven. Was het de duistere aanwezigheid?

Het hele boek leef je mee met Moira en Hayko. Je wilt dat ze samenkomen, maar tegelijkertijd is dat natuurlijk vreemd, omdat het gaat om een droomwereld en een droomjongen. Dan blijkt de gelegenheid zich voor te doen dat Moira haar droomjongen Ã©cht kan ontmoeten, maar om samen met hem te zijn, moet ze een offer brengen.

Het is gewoon allemaal zo goed doordacht. Alles wat gebeurt, gebeurt met een reden. Alles hangt samen, speelt op elkaar in en heeft een toegevoegde waarde. Dat maakt dit boek heel fijn om te lezen en een verrassing om mee te maken. Tegelijkertijd beleef je mooie tochten door Wales, waar het verhaal zich afspeelt.

Het duurde voor mijn gevoel wel even voor het boek op gang kwam. Niet dat het begin saai was, het las prima weg, maar je wilt het liefst zo snel mogelijk dat het ritueel begint en de magie toetreedt. Ook heb je wel een dosis fantasie nodig om het boek te lezen, maar dan is het ook een goed boek! Het is leuk dat naast het hele 'droomjongen-halloween-gedoe' je ook nog leest over Moira's leven thuis, op school en met haar vriend. Dat maakt het wat luchtiger en leuker. En als dan het paranormale en het normale met elkaar verweven worden kan je alleen maar stellen dat dit boek goed in elkaar zit!

Ik ben tevreden over dit boek en heb het met veel plezier gelezen! Ik raad het aan om ook te lezen, zowel voor de cover als voor het verhaal. Be paranormal sometimes! Ik geef het boek 4.5/5 sterren.