Soms kan iets een stuk minder prettig aflopen dan je vooraf gedacht had, zo blijkt overduidelijk in deze thriller. Paul Bos is een 'gewone' man en in zijn vrije tijd doet hij graag aan geocaching. Een spel waarbij je met behulp van een GPS zoekt naar verborgen 'schatten' (caches). Op een dag komt hij echter niet meer terug van een van zijn vele zoektochten. Als de tijd verstrijkt slaat de angst zijn vrouw steeds meer om het hart, en als enig teken van leven van Paul langere tijd uit blijft schakelt ze onderzoeksjournaliste Kristie Beekman in. Deze laatste is in eerste instantie nog niet helemaal thuis in de wereld van het geocachen, eentje die vol zit met geheime hints, codes en aanwijzingen, zodat ze hulp vraagt aan twee andere ervaren speurders. Het lijkt zoeken naar een speld in een hooiberg, maar als dan eindelijk het eerste aanknopingspunt gevonden is leidt het pad van kwaad tot erger.

Ze komen in contact met 'GioMan', de plaatser van de verschillende caches en degene die zegt ze naar de verblijfplaats van Paul te kunnen leiden. Ze geraken in een web van ingewikkelde puzzels maar ze zijn vastbesloten Paul te vinden en bijten zich stug vast in de ingewikkelde materie. Stapje voor stapje komen ze steeds dichterbij....of lijkt dat alleen maar zo. Want bij het spelletje geocachen is uiteindelijk niets wat het lijkt... Zal Kristie de verblijfplaats van Paul nog op tijd kunnen vinden?

d3Zusjes is een heerlijk boek voor als je een beetje thuis bent in de wereld van het geocachen. Mocht je niet zo op de hoogte zijn, dan is het wellicht een beetje een tegenvaller, omdat er van veel jargon uit het spel gebruikt wordt. Het verhaal is in een vlot tempo geschreven en leest heel erg makkelijk weg. Het spannende gevoel dat je in je maag hebt op het moment dat je met een nieuwe cache begint, speelt ook op tijdens het lezen van het boek. Ina Ensst leidt je via vrij onschuldige puzzels naar steeds lastig caches. Die niet alleen voor Kristie Beekman, maar ook voor jou als lezer om een oplossing schreeuwen. Ook de spanning die je in je lijf hebt als je in een pikkedonker bos naar iets op zoek bent, weet ze erg knap over te brengen. Geregeld zit je als lezer met een verhoogde hartslag en en waan je je in de schoenen van Kristie Beekman.

De overwegend zwarte cover met de hoge bomen geven direct al een spannend gevoel. Je hebt al gelijk het idee dat je met een spannend verhaal te maken hebt. Dit wordt nog eens onderstreept door de zin die er boven aan de cover staat: 'En dan ga je dood...als je gelukt hebt'. Bereid je maar vast voor, want dat het spannend gaat worden is wel duidelijk. De karakters zijn maar matig uitgewerkt, maar dat is ook niet erg belangrijk voor dit verhaal. Het gaat er met name om hoe de zoektocht met behulp van de verschillende geocaches gemaakt en beleefd wordt. De plot is wat dat betreft erg spannend opgebouwd. Van een onschuldig begin bouwt de spanningsboog zich steeds verder op om uiteindelijk tot een extreme en zeer onverwachte finale te komen. Ina Enssr heeft met d3Zusjes laten zien dat een heel onschuldig spelletje ook op een heel verkeerde manier gebruikt kan worden en een vreselijke afloop kan hebben. Of is ook hier niets wat het lijkt te zijn?

Dit boek is mede gebaseerd op een werkelijke cache in de bossen van Wageningen ('Het mysterie van de drie zusjes'). Mocht je na het lezen va dit boek deze cache nog durven te zoeken, houd er dan rekening mee dat er met nadruk door de eigenaars wordt verzocht je niet in het donker in de bossen te begeven.

Al met al is d3Zusjes een lekker boek voor zo even tussendoor. Daar moet dus wel bij vermeld worden dat als je niets of zeer weinig van het spel geocaching af weet het wellicht toch nog een best lastig te begrijpen verhaal blijft. Vandaar 3 dikke sterren.