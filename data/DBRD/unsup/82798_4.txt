In Doorgeslagen moet een doorgewinterde rechercheur tegen wil en dank samenwerken met een eigenzinnige nieuwkomer. Hun eerste zaak: een aan drugsverslaafd meisje die dood aangetroffen wordt door haar vriend, waar bij alles er direct op lijkt te wijzen dat de betreffende vriend de dader is. De jonge rechercheur Rachel blijkt zeer ambitieus te zijn en zoekt grenzen op waarmee ze niet alleen zichzelf, maar ook anderen in gevaar dreigt te brengen. Langzaam aan leren de beide vrouwelijke rechercheurs elkaar wat beter kennen en wordt hun band hechter.

Doorgeslagen is het eerste boek van een reeks politieromans, gebaseerd op de succesvolle Britse tv-serie ‘Scott & Bailey’, een serie die eerder ook in Nederland door de KRO werd uitgezonden. In dit eerste deel maak je als lezer kennis met de beide rechercheurs, met hun werk, sterke persoonlijkheid en hun privéleven. Het boek leest dan ook precies zoals je van een goede eerste kennismaking mag verwachten. Het begint wat traag, maar bied daardoor wel een krachtige basis voor de rest van de misdaadserie.
Doorgeslagen is een milde thriller voor lezers die houden van detectiveseries. Verwacht geen huiveringwekkende thriller want dan kom je bedrogen uit. Vanwege het met regelmaat uitwijken naar de privéomstandigheden van de beide rechercheurs wordt je als lezer te vaak uit het verhaal getrokken waardoor de spanning geen kans krijgt om hoog op te lopen. Cath Staincliffe is er echter zeker in geslaagd om een goed kloppend plot neer te zetten met levendige personages en heeft met dit eerste deel de toon gezet voor een leuke misdaadreeks die de moeite van het lezen waard is.