Een vuistdikke historische roman over blauwe textielverf in het 16e eeuwse Toulouse. Dat klinkt als een behoorlijke uitdaging. Maar niets is minder waar. Het boek is meeslepend geschreven en voor je het weet moet je het met een gevoel van spijt uitgelezen wegleggen. Ik was graag nog even in die wereld gebleven. Het verhaal spookte nog wekenlang door mijn hoofd.

Sophie, de dochter van een succesvolle handelaar in blauwe verfstof, probeert zich te ontworstelen aan de invloed van haar vader. Ze ontdekt dat fraude en omkoping aan haar vader niet vreemd is en dat ze zelf ook een pion is in het spel van zijn ambities. Ze dreigt te worden uitgehuwelijkt aan zijn zakenpartner. Geheel in tegenspraak met de onderdanige positie van de vrouw in die tijd weigert ze te trouwen en wordt zonder pardon uit huis gezet en naar een klooster gestuurd. Daar is het leven ook niet gemakkelijk maar de fascinatie voor de verfstof blijft bestaan en ook wanneer ze het klooster verlaat gaat ze daarmee verder.
Dan beginnen de twisten tussen de Katholieken en Protestanten die leiden tot het instorten van de handel in blauwe verfstof. Het duivelsblauw, een product van de duivel om de mens te verleiden.

Het boek is geschreven met een grote kennis van de stad Toulouse en van de handel in verfstoffen. Het verhaal van Sophie loopt soepel door alle historische gebeurtenissen door en is heel geloofwaardig in de context van die tijd.
De debuutroman van Jeanine is prachtig geschreven en vraagt om meer.
Een echte aanrader!