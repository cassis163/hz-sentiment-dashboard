Een bijzonder boek, verteld vanuit verschillende perspectieven. We maken kennis met Claudia die zich bewust wordt van een andere manier van leven, langzaam leven, slow life en meditatie. Haar overbuurman Jean-Luc past perfect In dit plaatje. Jean-Luc, een componist, zet zich actief in voor het dierenwelzijn en weet Claudia zowel voor het dierenactivisme als voor zichzelf te interesseren. Bertrand, de vriend van Claudia, ontdekt deze relatie en vraagt zich af wat de beste manier is om Claudia terug te winnen. Steeds weer worden de verhalen verteld vanuit de belevingswereld van deze karakters. Juist dit maakt het boek ook bijzonder, omdat je eigenlijk in de huid van verschillende personen kruipt en op die manier al dan niet sympathie voor hen krijgt. Indrukwekkend was het ook om kennis te maken met een slachtoffer van het dierenleed. Erg mooi beschreven. De bio-industrie, de dierproeven, alles wordt besproken. Dit gebeurt echter niet via een droge opsomming van feiten, maar steeds verwikkeld in een verhaal waarin mensen keuzes maken en de consequenties van deze keuzes onder ogen moeten zien. Eigenlijk zijn dit allerlei puzzelstukjes die aan het eind van het boek prachtig op zijn plaats vallen. Het zou te kort door de bocht zijn om dit boek te betitelen als een boek dat puur over dierenwelzijn gaat. Het is veel meer, het is een boek over liefde, leven en keuzes. De auteur heeft voor dit boek waarschijnlijk heel wat voorbereidend onderzoek gedaan, dat maakt het tot een realistisch en eerlijk boek. Ook de noten aan het einde van het boek bleken soms een welkome aanvulling.