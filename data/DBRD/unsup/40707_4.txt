Met haar debuutroman Dodencirkel heeft Elly Griffiths zich een definitieve plaats verworven in de grote groep van Engelse misdaadschrijvers. Het boek werd met lovende kritieken ontvangen. In mei van dit jaar verscheen haar tweede misdaadroman The Janus Stone in de Nederlandse vertaling met als titel Offersteen. Ook in dit boek draait het verhaal om de forensisch-archeologe Ruth Galloway.
In Norwich wordt een oud rooms-katholiek kinderhuis gesloopt om plaats te maken voor een gebouw waarin vijfenzeventig nieuwe appartementen zullen komen. Tijdens de sloopwerkzaamheden wordt onder de drempel van de toegangsdeur het skelet gevonden van een kind van wie de schedel ontbreekt. Inspecteur Harry krijgt de leiding over het onderzoek naar de doodsoorzaak en wordt daarbij geholpen door Ruth Galloway, de forensisch-archeologe die gespecialiseerd is in menselijke botten. Al snel wordt duidelijk dat het tehuis een vreselijk geheim met zich meedraagt. Twee kinderen zijn ooit uit het tehuis verdwenen en nooit teruggevonden. Ruth Galloway wordt nauw bij het onderzoek betrokken en er is iemand die daar niet ven gediend is. Er gebeuren vreemde en beangstigende dingen die Ruth direct raken.
Elly Griffiths schrijft op een vlotte en frisse manier. Ruth Galloway wordt neergezet als een zachtaardige, beminnelijke en zeer deskundige vrouw voor wie je meteen de nodige sympathie krijgt. Harry Nelson is een resultaatgerichte, soms ongeduldige politieinspecteur die recht door zee is en niet van fratsen houdt. Het samenbrengen van deze twee verschillende karakters is erg goed geslaagd.
De combinatie van archeologie, elementen uit Romeinse en Keltische overleveringen en riten en een eigentijdse misdaadroman werkt heel goed. Fictie en wetenschap hand in hand.
Een belangrijk thema in het boek is de zwangerschap van Ruth Galloway. Zij komt hierdoor in conflict met haar ouders. Dit conflict, dat gaat over morele en ethische vraagstukken uit het conservatieve christendom, had misschien iets verder en dieper uitgewerkt kunnen worden. Het is aanwezig maar blijft een beetje hangen.
Het verhaal is in de tegenwoordige tijd geschreven en daarmee wordt bereikt dat de lezer heel erg nauw bij het verhaal betrokken is. De ontknoping van het verhaal is spannend. Misschien niet zo spannend als in Dodencirkel maar dat was dan ook een ontknoping met een spanning van hoog niveau.
Met Offersteen heeft Elly Griffiths een uitstekende en intrigerende misdaadroman geschreven. Een boek van niveau, dat lekker leest en waarin je niet kunt ophouden.