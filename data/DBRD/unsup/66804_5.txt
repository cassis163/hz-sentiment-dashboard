‘Voorlopers is geschreven door Mirjam Hildebrand.
Mirjam schrijft ook voor haarlem.nieuws.nl en heeft haar eigen psychologiepraktijk.

De mooie cover is opgebouwd uit verschillende elementen.
Op de cover zie je 3 tieners met een oranje rand om hen heen. Onderaan zie je een oranje tent en tieners die rond het kampvuur zitten met een prachtige sterrenhemel die het hele boek kleurt.
Mijn persoonlijke favoriet is de titel. Dat er in beide O’s een persoon staat wekt meteen mijn nieuwsgierigheid.
Na het lezen van de achterflap verwacht ik een mysterieus verhaal, verweven met “gewone” tienerproblemen.

De achterflap geeft een mooie samenvatting van het verhaal.
Emma komt terecht bij de Voorlopers. Daar wordt ze geconfronteerd met haar vader, zichzelf én problemen die veel verder gaan dan ze had kunnen voorspellen. Mirjam Hildebrand heeft met de ‘Voorlopers’ een heel sterk verhaal geschreven. Als je houdt van mysterieuze werelden is ‘Voorlopers’ zeker een aanrader.
Regelmatig vergeet ik dat Emma slechts 15 is. Dat is in mijn geval positief. Door de manier waarop Mirjam schrijft kan ik, als 26-jarige, mij nog steeds herkennen in Emma.
Even vond ik het verhaal niet geloofwaardig. Emma is in heel veel dingen heel erg goed. Veel van die dingen had ze echter nog nooit gedaan. Tegen het einde krijgt dit een duidelijke reden waardoor ik mij er ook bij kan neerleggen dat ze dit allemaal kan.
De personages komen wel heel geloofwaardig over. Dit komt vooral omdat ze, ondanks dat ze anders zijn, in heel wat herkenbare situaties komen. Een mooi voorbeeld is de tienerliefde, als ik dit stuk las begreep ik weer hoe ik zelf als tiener verliefd werd.
Het einde gaat voor mij net iets te snel. Eigenlijk wordt er de hele tijd naar dit moment gewerkt. Voor mij had het einde dan ook uitgebreider gemogen. Niet dat het slecht was, helemaal niet. Ik wou gewoon meer. Het feit dat het een open einde is vind ik nooit leuk, ik kan alleen maar hopen dat deel 2 in de maak is.
Als je mij zou vragen wat ik over dit boek vind zou ik zeggen: “Lees het zelf!”
‘Voorlopers’ is een boek dat zeker de moeite waard is om te lezen. Ga de reis aan met Emma en doe je best om zelf ook eens anders naar de wereld te kijken.