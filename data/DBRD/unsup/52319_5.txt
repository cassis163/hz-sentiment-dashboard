Titel: Hoofdzaak
Auteur: Mariska Overman
Uitgeverij: De Crime Compagnie
300 pagina's


Mariska Overman (46 jaar, Twente) is samen met haar man eigenaar van MORBidee, een communicatiebureau dat de dood bespreekbaar maakt. Ze schrijft als columnist voor verschillende websites over rouw en dood.
“Hoofdzaak” is haar thrillerdebuut.

Specialist Postmortale zorg Isabel Dieudonné heeft twee jaar geleden haar werk als rechercheur vaarwel gezegd na een heftige zaak. Tot nu. Haar halfbroer, rechercheur David Nichols, roept haar hulp in als hij een hoofd op zijn keukentafel vindt. Van wie is dat hoofd? Waarom ligt het in zijn keuken?

Nou er was weinig voor nodig om mijn aandacht voor dit boek te krijgen.
‘Een hoofd op een keukentafel’. Ja hoor, hier wil ik wel meer van weten.
De start van het boek is dan ook meteen, ‘to the point’ en laten we er geen doekjes omwinden. Het hoofd wordt meteen ter discussie gesteld en vervolgens neemt het verhaal zijn plaats in.

Met een snel tempo volgt de ene ontwikkeling na de andere en vol spanning zit je te wachten of er aanknopingspunten worden gevonden die leiden tot de dader. Maar telkens ontbreken er puzzelstukjes en wordt het een doolhof zonder uitgang. Vermoedens flitsen door je hoofd en telkens worden deze dan weer ontkracht door nieuwe bevindingen.

'De kracht van het leven was nergens zichtbaarder dan in de dood, daar waar het leven juist ontbrak.'

Het rechercheteam onder leiding van Peter zit goed in elkaar en de personages komen tot leven in mijn gedachte. Niets kan mij nu nog stoppen om verder te lezen. Naar het einde toe wordt het plaatje duidelijk en ondanks je eigen interpretatie slaat de laatste zin je dan toch nog even om je oren. Die zie je niet aankomen.

Mariska heeft een sterk debuut neergezet. Alles klopt gewoon. De gevoelige onderwerpen die ze aansnijdt met betrekking tot scheiding, zelfmoord en kindermishandeling weet ze op een goede manier weer te geven, zonder daar een eigen oordeel in aan te brengen. Ik heb genoten en dit is absoluut een aanrader.
Ik ben blij dat ze in ieder geval al aan haar tweede boek bezig is waar de personage Isabel weer in voorkomt. Deze staat nu al op mijn nog te lezen lijstje, hopelijk hoeven we hier niet al te lang op te wachten. En mocht er een tweede druk komen van ‘Hoofdzaak’ zou ik de cover enigszins aanpassen zodat de overeenkomst met het lijk iets beter klopt (een klein minpuntje).

Plot. : 4,5
Schrijfstijl. : 4,5
Originaliteit : 4
Psychologie : 4
Leesplezier : 5
Spanning. : 4

Ik geef ‘Hoofdzaak’ 4,5*