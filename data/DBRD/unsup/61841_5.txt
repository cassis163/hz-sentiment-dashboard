In dit vijfde boek van de inspecteur Wallander reeks wordt een zomers Ystad en omgeving opgeschrikt door de zelfmoord van jonge vrouw die zichzelf in brand steekt, en wat later door de moord op een, niet onbesproken, oud-minister van justitie. Door de zoektocht naar de identiteit van het meisje en de speurtocht naar de moordenaar, dreigt het verlof van Kurt Wallander en sommige andere leden van het korps in het water vallen.

Mankell blijft trouw aan zijn stijl van trage neutrale observator, en wordt er steeds beter in. Dwaalsporen is dan ook, tot nu toe, zijn beste boek van de reeks. Hij slaagt erin een geloofwaardige beschrijving te geven van een politieonderzoek in al zijn facetten, en hij vergeet niet om de vaste personages te laten evolueren.
Ook het plot werd zorgvuldig uitgewerkt, en de beweegredenen van de dader worden niet vergeten. Het wordt bijna literatuur, in de beste betekenis van het woord.