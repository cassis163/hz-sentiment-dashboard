Met dank aan Ambo|Anthos Uitgevers voor het recensie-exemplaar

Auteur: Frederik Baas

Uitgever: Ambo|Anthos

Aantal pagina’s: 215

Genre: Literaire Thriller

Verschijningsdatum: februari 2017

Over de auteur:

Achter de naam Frederik Baas gaat Jan van Mersbergen schuil. Dagboek uit de rivier is zijn thrillerdebuut.

( Bron: www.amboanthos.nl )

Cover:

Het blad op het water, in prachtige kleuren en glimmend uitgebeeld. Alleen al door de kaft werd mijn interesse acuut gewekt! Mooi ook hoe dit tijdens het lezen terugkomt in het verhaal, love it.

Achterflap:

Na een aantal moeilijke jaren met haar man en een ingewikkelde scheiding kan het leven opnieuw beginnen voor Barbara. Samen met Rens, haar zoon van zeven, en haar nieuwe vriend Robbert gaat ze in de zomervakantie een weekje naar de Ardennen.

Robbert is uitgever en een van zijn auteurs woont al jaren in deze streek en werkt daar aan zijn tweede roman. Zijn eerste was een overweldigend succes en dat legt een enorme druk op het maken van de tweede. Robbert en Barbara bezoeken hem en het klikt tussen de auteur en Barbara. Samen verzinnen ze een spel om Rens bezig te houden. Er is jaren geleden een meisje vermist in de Ardennen en op basis van dat gegeven maken ze een spannende speurtocht. De speurtocht blijkt echter al snel in de richting van de werkelijkheid te wijzen…

Dagboek uit de rivier is een subtiele, ingenieuze thriller. Frederik Baas verkent de grenzen van de illusie en maakt met zijn ogenschijnlijk eenvoudige taal en verhaal diepe indruk.

Mening:

Het start in de ik-vorm, hoe het allemaal begon. Er hangt direct een sfeer die je aandacht per direct weet te trekken en de verteller van dit alles is de auteur. Deze introductie en insteek is origineel, intrigerend en het pakt.

‘Het is hoe gesprekken gaan. Je zegt wat, je houdt wat achter. Een soort wisselgeld.’

De schrijfstijl is bijzonder prettig. Baas is een baas met de pen en het verhaal ontwikkelt zich langzaam, het zeker laat nog op zich wachten. Je weet dat er iets niet klopt en er valt gewoon nog geen vinger op te leggen. Leuke bijkomstigheid is de nadruk op de verhoudingen auteur/uitgever/lezer. De verteller belicht het verhaal van alle kanten en weet ook situaties te beschrijven waarvan je weet, hier was jij niet bij?

De zoektocht is bijzonder te noemen, het verhaal kabbelt verder en er komt een punt dat je denkt: kom maar op met wat actie nu. Die actie volgt in zekere mate ook wel, toch mis ik in zijn geheel directe spanning die ik zo graag in een thriller beleef. De personages zijn voldoende uitgediept maar blijven ‘op een afstand’. Echt feeling krijg je er niet mee maar dat is in dit geval ook niet storend of noodzakelijk. Het verhaal en het leesplezier maken dit helemaal goed.

Richting einde trekt Baas aan de spanningsboog en grijnzend lees ik hoe dit verhaal tot een einde komt. Het klopt als een bus, het laat je even nadenken en het laat op een sublieme wijze kleine lijntjes open liggen. Prachtig.

Conclusie:

Schrijfstijl: 4

Originaliteit: 3.5

Psychologie: 3

Spanning: 2.5

Plot: 4

Leesplezier: 4

Drie en halve sterren voor Dagboek uit de rivier.

Karin Meinen.