Donal Skehan, een Ierse kok die de Ierse Jamie Oliver wordt genoemd.
Deze omschrijving maakte me wel heel nieuwsgierig naar zijn nieuwste kookboek Vers!
Nieuw, want hij heeft veel meer kookboeken geschreven , die ik – na het lezen van Vers! – zeker ook zal gaan lezen.
Als echte liefhebber van goede kookboeken met ook nog eens gezonde recepten en met mooie foto’s was dit boek voor mij een echte must have.
Donal Skehan heeft dit boek geschreven na een heftige burnout, ten gevolge van te hard werken en een te druk werkrooster.
Hij wilde graag zijn krachten hervinden, onder andere door gezond en vooral ook vers te gaan koken en eten.
Het eerste aan het boek wat opvalt, is dat Vers! er erg mooi en stevig uit ziet. Heel fijn voor een boek dat je graag en vaak zal willen gebruiken.
Mooie en kleurrijke cover ook, waarop ook Donal zelf te zien is, niet verkeerd, want Donal ziet er net zo goed uit als zijn recepten.
Vers! is opgedragen aan zijn echtgenote Sofie, die ook de cover foto gemaakt heeft.
Wat bij het openslaan van het boek opvalt bij het register, is de goede en duidelijke indeling, zoals daar zijn: de beste maaltijd van de dag, eten onderweg, supersnelle suppers, tijd voor een relaxed diner, toetjes en ander lekkers en als laatste, maar wel erg belangrijk, zoals zal blijken: voorraadkasten.
Want een goede en doordachte voorraad maakt het boodschappen doen en het koken een stuk eenvoudiger.
Donal streeft naar een voedingspatroon met veel verse groenten en fruit, volwaardige granen en minder, maar beter vlees.
Maar genieten is – naast balans – vooral waar hij voor staat.
Ook is er een rol weggelegd voor glutenvrije, lactose vrije en suikervrije recepten, voor mensen die deze voedingsmiddelen moeten mijden, maar altijd weer is de smaak het belangrijkste.
Ontbijt wordt wel eens de belangrijkste maaltijd van de dag genoemd, via een goed en voedzaam ontbijt zet je je lichaam weer aan het werk na een nachtrust.
In Vers! staan verschillende goede, gezonde en inspirerende ontbijt recepten, van smoothies, via allerlei soorten pap naar bijvoorbeeld gepocheerde eieren met spinazie.
Donal legt ook goed het verschil uit in het bereiden van smoothies en sappen, er is namelijk een belangrijk verschil.
Via ontbijt gaat het boek naar de andere hoofdmaaltijden, ook lekkere en gezonde tussendoortjes worden niet vergeten.
Mijn favorieten zijn o.a. de chocolade taart met sinaasappel en de sticky toffee pudding met geroosterde vijgen.
Ieder hoofdstuk wordt door Donal zelf ingeleid met persoonlijke inzichten en adviezen, erg leuk en boeiend om te lezen.
Het mag duidelijk zijn, dit kookboek is een echte must have voor de kookliefhebber die graag gezonde ingrediënten verwerkt tot een smakelijke maaltijd, waar iedereen van kan genieten.