'Pick your poison' is deel 5 uit de Ruby Redford reeks. De eerdere delen heb ik niet gelezen, aangezien het hier om een leesclub ging die bij dit deel begon.

Je zou denken dat het boek daardoor moeilijker te begrijpen is, maar gelukkig is dat niet zo. Het Engels is makkelijk om te lezen en de zinnen zijn niet complex. Wel zijn er een aantal 'slang' woorden - om het op z'n Engels te zeggen - maar door de context is het niet moeilijk om erachter te komen wat ze betekenen.

Het verhaal draait om Ruby Redfort, een dertienjarig meisje dat als codebreaker werkt bij een geheime spionnen agency. Het voelt daardoor een beetje aan als een James Bond verhaal, een beeld dat alleen maar geholpen wordt door de vele gadgets die genoemd worden en de slechteriken met cartoonachtige namen.

Een cartoon - zo zou je dit boek haast het best kunnen omschrijven, ook al is het geen stripboek. Het is geschreven voor kinderen vanaf ongeveer twaalf jaar en dat is ook te merken. Gelukkig zorgt de intelligentie van Ruby ervoor dat ze ouder voorkomt en dus makkelijker mee te identificeren is voor een negentienjarige als ik.

De schrijver grijpt meerdere malen de kans om uit te leggen wat in de voorafgaande boeken is gebeurd. Handig als je pas begint met lezen in deel 5 - de grote lijnen van eerdere boeken worden genoemd waardoor je al snel een beeld heb van Ruby en andere personages en wat zij hebben meegemaakt. Toch is het natuurlijk veel beter om gewoon bij het begin te beginnen, want er zijn toch momenten dat je het gevoel hebt dat je de 'clou' mist.

Origineel aan dit boek waren de codes en plaatjes. Er zit een verdraaid lastige code in het boek die ik zelf niet wist te kraken, helaas. Maar ik heb er wel moeite in gestoken door te googelen op internet, dus het boek spoort je wel aan om er actief mee bezig te zijn en dat is een groot pluspunt. De plaatjes helpen je om een goed beeld te krijgen van bepaalde concepten - zo wordt er een complex wiskundig figuur genoemd, maar weet je wel hoe het eruit ziet dankzij een schets.

Al met al lijkt het me een leuke serie voor jonge tieners die een niet te complex verhaal willen. Dit is een prima serie om doorheen te vliegen, maar ik zal niet de andere delen lezen moet ik bekennen.