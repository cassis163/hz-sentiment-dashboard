Als Corien een knobbeltje in haar borst ontdekt wordt komt ze voordat ze het weet in de medische molen rondom kanker terecht. Als ze daar doorheen is gekomen en alles achter de rug heeft komt ze erachter dat er in de klas van haar dochter nog vier kinderen een ouder met kanker heeft. Ze besluit contact te zoeken met deze ouders en hun kinderen en daar dit boek over te gaan schrijven.
Het boek beslaat de vier verhalen van de andere ouders met daaromheen het verhaal van Corien. Als een van de andere ouders overlijdt zegt Marcel, de enige vader van het groepje, dat ze wel op de vijf kleine negertjes lijken.
Hij krijgt gelukkig geen gelijk, bij alle vijf de ouders is de ziekte heel anders. Het zijn vijf bijzondere verhalen waarin duidelijk wordt hoe iedereen op zijn manier omgaat met goede en slechte diagnoses, beperkingen, extra tijd en verwerking van alles wat er gebeurt.
Tussendoor spreekt Corien ook met deskundigen, zoals psychologen en therapeuten. Niet met oncologen want ze wil echt de psychische kant belichten. Daarnaast laat Corien zien dat ze echt alles gelezen heeft over kanker. De literatuurlijst is heel erg lang.
De kinderen die in gesprek willen met haar komen ook aan bod. Aangrijpend om te lezen hoe moeilijk ze het hebben. Midden in de levensfase waarin hun eigen lichaam op de kop staat worden ze geconfronteerd met een zieke ouder, of moeten ze die ouder die ze zo hard nodig hebben missen.

Een hapje uit de zon is een aangrijpend boek, op een respectvolle manier wordt de wereld die kanker heet klein gemaakt. Klein en persoonlijk. Het laat een stukje lef zien, lef van de schrijfster die de andere ouders benadert om mee te werken aan dit boek terwijl ze zelf ook getroffen is door kanker. Lef van de ouders en kinderen om mee te willen werken aan dit boek en zo een waardevol document te maken waar andere mensen heel veel uit kunnen halen. Geen mooi, gedramatiseerd verhaal maar de harde werkelijkheid op papier. Je wilt niets anders dan de mensen uit dit boek sterkte wensen. En bedanken voor het delen van hun verhaal.