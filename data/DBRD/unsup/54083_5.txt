Het boek kado gekregen van mijn Catalaanse collega met de boodschap dat ik dit boek absoluut moest lezen en dan zou ik ook de Catalanen beter leren kennen! Dit is zeker uitgekomen. Wat ik heb geleerd over Catalanen is dat ze van een feestje houden, niet altijd even georganiseerd zijn, zicht bezig kunnen houden met futiliteiten, maar vooral nooit en te nimmer opgeven. Ze gaan door tot het bittere eind met alle gevolgen van dien.

De hoofdrol in het boek is voor Marti Zuvi, inmiddels ruim 90 jaar oud. Hij vertelt zijn eigen levensverhaal op een zeer directe en humoristische wijze. Het boek speelt zich af van 1710 - 1714. Aan het begin van het boek maken me kennis met de tiener Marti, wie in Frankrijk op school zit. Hij is afkomstig uit Barcelona, maar zijn vader heeft geen hoge pet op van de scholen in Catalonië en heeft hem daarom naar een kloosterschool Frankrijk gestuurd. Daar misdraagt hij is op zo`n manier dat hij de school moet verlaten en het advies krijgt bij Vauban, een beroemde vestingbouwkundige/militair ingenieur aan te kloppen voor onderwijs.

Marti Zuvi wordt zowaar aangenomen en begint een zeer intense opleiding onder leiding van Vauban. Hij blijkt talent te hebben en doorloopt de opleiding met steeds meer snelheid. Wie weet of zijn liefde voor de getrouwde dochter van Vauban hem vleugels geeft. Op het sterfbed van Vauban wordt hem het laatste examen afgenomen en tot grote frustratie slaagt hij er niet in Het Woord te noemen. Wat volgt is een innerlijke zoektocht naar Het Woord tijdens verschillende belegeringen van steden in zowel Castilië als Catalonië in dienst van verschillende bevelhebbers. Zowel in Catalaanse als in Bourbonse dienst met alle gevolgen van dien.

Heel knap hoe Albert Sanchez Pinol in deze indrukwekkende roman een gedegen mix van historische waarheden en de fictieve Marti Zuvi weet de binden. Alle belegeringen en data kloppen met het verleden, maar hij heeft met Zuvi er een zeer intrigerend verhaal van gemaakt. Zuvi is een brutale vlegel, wie eerst praat en dan pas nadenkt, wat het hem niet altijd makkelijk maakt. Echter vooral zijn talent als vestingbouwkundige en zijn Catalaanse genen maken dat hij nooit opgeeft en altijd wel weer met een oplossing op de proppen komt.

Het boek is met zoveel humor geschreven dat het een genot is om te lezen en me regelmatig in lachen heeft doen uitbarsten ondanks de serieuze oorlogsituatie. Het is zeker niet een historische oorlogsroman alleen. Het is met vaart geschreven en wat mij betreft zeker het lezen waard. Je maakt kennis met een intrigerend persoon, wiens ontwikkeling je meemaakt en met wie je meeleeft. Een dikke pil van 606 bladzijdes, maar geen moment saai en uit voordat je het beseft en dan mis je de held Marti Zuvi.