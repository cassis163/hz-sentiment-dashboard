Tess werkt voor een groot veilinghuis en is goed in wat ze doet, het opsporen van vermiste schatten, en het taxeren en verkopen ervan. Ze heeft het zo druk, dat haar gezondheid eronder begint te lijden. Als op een dag Dominic Rossi voor haar neus staat, met de mededeling dat ze mee moet van Archangel, omdat haar grootvader een ongeluk heeft gehad en zijn in zijn testament staat, staat haar leven ineens op z’n kop. Ze had toch helemaal geen familie?

Het is een echt feel-good boek, zonder te klef te worden. Dat er een enorme spanning is tussen Tess en Dominic, is duidelijk, maar er zit zoveel meer in dit boek. Vanaf de eerste pagina weet de schrijfster de lezen te pakken en te boeien.

Tess is een leuke jonge vrouw, wel met veel vrienden, maar die hebben ook hun eigen leven. Tess heeft dus alle tijd om zich volledig op haar werk te richten, maar eigenlijk is ze best eenzaam.
Als ze dus de reis onderneemt naar Archangel, waar ze familie blijkt te hebben op een groot landgoed vol appelbomen, komt ze in een hele nieuwe wereld terecht.
De nieuwe situatie heeft grote invloed op Tess, de kennismaking met haar halfzus, maar ook de problemen van het landgoed. Zet ze zich er eerst nog tegen-af, langzaamaan geeft ze zich eraan over. Dan komt ze op een punt dat ze een keuze moet maken, en dat is niet gemakkelijk.

Tussendoor speel nog een tweede verhaallijn, namelijk het verhaal van Tess haar grootvader Magnus in Denemarken tijdens de Tweede Wereldoorlog. Op het einde vallen alle puzzelstukjes samen.

Een boek dat je niet loslaat, het bouwt op met zoveel vragen, die in de loop van het boek netjes worden uitgewerkt. De vriendelijke personen in het boek, de mooie omgeving waar het zich afspeelt, herkenbare emoties en gewoon een erg leuk verhaal, maken dit een heerlijk boek om te lezen.

Grappig is de geniale tip van Tess: “leg belangrijke papieren in de koelkast, grote kans dat die bij brand het overleven.”