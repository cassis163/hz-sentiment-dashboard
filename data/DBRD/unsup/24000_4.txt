Een prentenboek met een duidelijk onderwerp 'schaduw'. Ieder jong kind ontdekt op een dag zijn of haar schaduw. Vaak kunnen ze er met verbazing naar kijken. De een fascineert het en de ander vindt het eng , spannend!! Op welke manier leg je nu uit hoe een schaduw ontstaat. Natuurlijk kun je het visueel maken en de peuter het zelf laten ontdekken. Maar dit boek kan daarbij ook een handig hulpmiddel zijn.

In het verhaaltje staat een vertellend jongetje centraal. Hij laat op allerlei manieren zien hoe zijn schaduw ontstaat, de schaduw kan plots verschijnen en dan weer weg gaan. Het ene moment is hij klein, dan is hij weer groot en soms kan hij zelfs reuzegroot zijn! Dit wordt dan ook goed ondersteund door de bijpassende tekeningen. De tekst is kort, eenvoudig en op rijm geschreven. Het is prettig om voor te lezen en prima geschikt voor kleine gespreksmomentjes over licht en donker. Het boek heeft duidelijke en grote illustraties, ze zijn bladvullend en zien er aandoenlijk uit, de tekst loopt er af en toe speels doorheen.

Een grappig stukje uit het boek : 'Tijdens het verstoppertje spelen heeft hij mij wel eens gefopt, want hij liet gewoon zien waar ik was verstopt'.

Tja daar had ik zelf nog niet eens aan gedacht, inderdaad kan je schaduw verraden waar je verstopt zit. Een speels en leerzaam boek. Dit boek is geschikt voor peuters vanaf 3 jaar.