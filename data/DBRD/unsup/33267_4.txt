Timo Bruijns (1979) is schrijver en werkzaam in het mediateam van Ajax.
Bloed is dikker dan water is zijn debuutroman.

De zeventienjarige Tommy groeit op in een familie uit de arbeidersklasse in een volksbuurt.
Zijn vader, een alcoholist is machinist op de grote vaart en vaak afwezig.
Na de scheiding van zijn ouders ziet hij hem nog minder.
Hij wordt opgevoed door zijn moeder, zijn oma die ook graag een borreltje lust, en zijn oom Jassie, garagehouder en een kleine crimineel.
Hij heeft nog een oudere zus, Jessica die ook nog thuis woont.
Tommy heeft een droom, naar Engeland reizen.
Voordat het zover is moet hij wel zijn havodiploma halen van zijn moeder.
Wanneer hem dat lukt en het gevierd wordt met een familiebarbecue waar de drank rijkelijk vloeit, net voor zijn vertrek, is het nog maar de vraag of die droom uit zal komen.

Dit was mijn eerste blind date met een boek en was ik op de cover afgegaan dan zou ik het nooit hebben opgepakt en zijn gaan lezen.
Uiteindelijk bleek het een rauwe, ontroerende roman met de nodige humor erin te zijn, en ben ik blij dat ik het gelezen heb.
De schrijfstijl is vlot en de auteur gebruikt vrij korte zinnen.
Het boek wordt verteld vanuit Tommy in de ik-vorm.
Een jongen die de afwezigheid van zijn vader niet verwerkt heeft en moet nadenken over zijn toekomst.
Met een droom naar Engeland reizen.
Door de flashbacks in het boek, zijn jeugdherinneringen, kom je meer te weten over de rol van zijn vader.
Het is vrij realistisch geschreven, misschien doordat de auteur er autobiografische elementen in heeft verwerkt.
De titel wordt duidelijk aan het einde van het verhaal en ook waarom die reis zo belangrijk voor Tommy is.
Ik heb het graag gelezen en zal zeker in de toekomst nog meer van deze auteur gaan lezen.