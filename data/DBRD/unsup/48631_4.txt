Toen Appie Baantjer aankondigde dat met het 70e avontuur van De Cock het doek definitief zou vallen voor de Amsterdamse rechercheur, was het even schrikken geblazen.
Baantjer en zijn creatie De Cock zijn beiden monumenten. Grootheden die door de Nederlandse lezers diep in het hart zijn gesloten. Sympathieke schrijver, sympathieke hoofdpersoon. Maar gelukkig voor de lezer spraken Appie Baantjer en zijn collega Simon de Waal af dat het wellicht leuk zou zijn om samen eens aan een nieuwe reeks te beginnen. Het duurde even, maar het plan werd uitgewerkt en nu is het zover. De eersteling, Een Rus in de Jordaan, is geboren. Het resultaat mag er zijn.
Het verhaal gaat over het mooie blonde hoertje Loesje dat in de Jordaan woont. Zij komt naar het bureau aan de Raampoort waar de oude rechercheur Peter van Opperdoes, voorheen werkzaam aan het bureau Warmoestraat, werkzaam is. Zij vertelt dat een klant van haar, een forse man met de bijnaam Kanjer, tijdens een bezoekje aan haar een grote revolver op een nachtkastje legde. Het was een revolver die ooit van haar vader gestolen is. Loesje vraagt of Peter van Opperdoes er wat aan kan doen. Maar voordat Van Opperdoes de zaak ter hand heeft genomen wordt Loesje vermoord en even later wordt ook haar pooier neergeschoten. Met de revolver van haar vader? Van Opperdoes en zijn jonge collega Jacob zetten de jacht in op de moordenaar en raken verwikkeld in een ingewikkeld complot waarin een foute advocaat, een levenswijze hoer en tal van andere criminele en kleurrijke figuren een rol spelen.
Het leuke aan Een Rus in de Jordaan is dat het decor en de toonzetting van Baantjer volledig overeind zijn gebleven in dit heerlijke, bijna nostalgische, boekje. Er is een perfecte middenweg gevonden tussen elementen die de lezers van de oude Baantjers zo leuk vonden en een wat vlottere vertelstijl waarin nog geen vaste situaties zijn ingesleten.
Hoofdpersoon is in dit boek Peter van Opperdoes, een oude rot in het vak wiens vrouw recentelijk is overleden en die met grote weemoed aan haar terugdenkt. Regelmatig spreekt hij zijn overleden vrouw aan en ook zij adviseert hem vaak ongevraagd in moeilijke situaties. Voor de buitenwacht maakt dat Van Opperdoes tot een wat wezensvreemde man die in zichzelf praat. Voor de oudere lezer, die het rouwproces en het diepe gemis zal herkennen, zal het een golf van liefde en begrip voor de rechercheur bewerkstelligen. Ofwel, Van Opperdoes kan niet meer stuk en dat dat in één verhaal is bewerkstelligd is fenomenaal.
Van Opperdoes wordt gekoppeld aan een jonge collega Jacob, waardoor het De Cock-Vledder principe weer tot leven wordt gewekt. Verschil in inzicht en kleine kibbelpartijtjes tussen oud en jong. Oude rot die gelooft in deugdzame oude methodes en de nieuwlichter Jacob die een voorstander is van moderne opsporingsmethodes. Ook hier betekent het dat de moordzaken door het perspectief van twee verschillende karakters wordt bekeken. Uiteraard ontstaat er al snel een band tussen de mannen die veel begrip voor elkaar hebben, zodat er ruimte ontstaat om elkaars inzichten te delen Dat het verschil in karakter, opleiding en leeftijd zorgt voor de nodige humoristische dialogen zal duidelijk zijn.
Een Rus in de Jordaan is een heerlijke politieroman. Baanjer & De Waal hebben nieuwe hoofdpersonen bedacht, maar qua vorm, inhoud en diep warme menselijkheid doet het verhaal in niets onder voor de De Cocks van weleer. De schrijvers roepen duidelijk het beste in elkaar boven. Een Rus in de Jordaan is voor de liefhebbers van de Baantjers dan ook een warm bad. Amsterdam, De Wallen, de Jordaan, gezien door de brillen van twee mannen die aan de hoofdstad verknocht zijn, die de lach achter de traan zien, die het klappen van de politiezweep kennen als geen ander. Twee mannen die sfeer, warme karakters en een goed verhaal weten te combineren. Twee mannen aan het begin van een nieuwe succesreeks.