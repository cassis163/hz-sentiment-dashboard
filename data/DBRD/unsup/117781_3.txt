Somalische piraten zijn geregeld in het nieuws omdat ze een bedreiging vormen voor de internationale scheepvaart. Overboord  is het waargebeurde verhaal van de overval op het Amerikaanse koopvaardijschip Maersk Alabama in 2009. Het verhaal wordt verteld door kapitein Richard Phillips en is opgeschreven door Stephan Talty.
Richard Phillips vaart vaker in de wateren nabij Somalië en weet dat de kans op een aanval door piraten groot is. Als die aanval daadwerkelijk op een dag komt, doet hij als kapitein zijn uiterste best om zijn schip, de bemanning en de lading te redden en stelt hij zijn eigen veiligheid op de laatste plaats. De aanval eindigt met de ontvoering van Phillips, die daarna enkele dagen mishandeld en bedreigd wordt, alvorens de Amerikaanse marine hem kan bevrijden.
A Captains Duty, de oorspronkelijke titel van het boek, zegt meer dan de Nederlandse vertaling Overboord. Hij geeft het plichtsbesef en verantwoordelijkheidsgevoel van Richard Phillips beter weer. In zijn verhaal dwaalt hij regelmatig af naar vroeger. Hij vertelt in wat voor soort gezin hij is opgegroeid, hoe hij gevormd werd op de Massachusetts Maritime Academy, hoe hij zijn vrouw leerde kennen en hoe zijn leven eruitziet als hij niet op zee is.
Deze manier van vertellen laat goed het verschil zien tussen een waar gebeurd verhaal en fictie. De uitweidingen en herinneringen van een verteller passen in een waar gebeurd verhaal, maar zouden in romanvorm de vaart uit het verhaal halen. Een ander verschil is het perspectief. Overboord  wordt dwingend vanuit de ogen van Phillips verteld, terwijl het minstens zo interessant zou zijn om het verhaal ook vanuit de visie van de bemanningsleden of piraten te zien.
Overboord  is natuurlijk een heldenverhaal. Ondanks dat de afloop al bekend is, blijft het een spannend verslag van wat Phillips allemaal heeft doorstaan. De grote verdienste van Overboord  is dat het verhaal duidelijk maakt welke impact een overval door Somalische piraten heeft op de betrokkenen. Een nieuwsbericht over die piraten zal nooit meer hetzelfde klinken.