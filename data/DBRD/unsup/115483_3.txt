Het boek heeft een goedlopend verhaal en een leuke schrijfstijl, maar heeft wel veel details die af en toe echt afleiden van het daadwerkelijke verhaal. Het boek had zeker honderd pagina’s korter kunnen zijn. Daarnaast zijn er veel tijdsprongen. Elk hoofdstuk begint met een item, dat een stukje van Gina vertegenwoordigt en je meer over haar te weten laat komen. Dit gebeurt in de vorm van een flashback. De rest van het hoofdstuk speelt zich daarna af in het heden.
Het is de bedoeling dat je steeds een beetje meer te weten krijgt over de hoofdpersoon, maar ergens vond ik dat op een gegeven moment vervelend worden. Het duurt namelijk best wel lang voor je weet welke dingen zich in haar leven hebben afgespeeld. Zo weet je eerst dat ze in het ziekenhuis heeft gelegen, een paar hoofdstukken later kom je erachter dat ze een chemo heeft gehad en weer een paar hoofdstukken verder weet je dat ze borstkanker heeft gehad, maar dan ben je al op de helft van het boek.
De voorwerpen spelen op het laatst geen rol meer, omdat ze deze heeft verruild voor het sparen van momenten en foto’s. Er komt dus geen lijstje van honderd, waardoor de titel niet echt passend is.

Mijn uiteindelijke oordeel is wel positief, omdat ik het een heel liefdevol boek vind geworden. Het had van mij zeker korter gemogen, maar uiteindelijk leer je de hoofdpersoon wel heel goed kennen. Haar angsten, dat waar ze gelukkig van wordt, de band die ze heeft met de mensen om haar heen. Dit maakte het heel prettig om te lezen, omdat Gina tijdens het lezen een beetje een vriendin is geworden. Je gunt haar ook een keer het geluk, dus de hoofdpersoon is zeker heel sympathiek neergezet. Daarnaast denk ik ook dat het mensen kan helpen om hetzelfde te doen en een nieuwe start te maken.