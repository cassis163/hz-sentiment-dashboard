Bruno Tersago brengt als VRT-correspondent in Griekenland in dit boek verhalen tot leven over zijn buren, zijn familie, gewone mensen op straat en hoe zij proberen te overleven met kleine pensioentjes, lage en veel te laat uitbetaalde lonen, en zelfs geen enkele inkomsten door werk of uitkeringen. Andere hoofdstukken gaan over de andere kant, nl de elite van steenrijke rederij-eigenaars, olie- of mijnmagnaten die nog altijd legaal belastingen kunnen omzeilen, over de 'bezetters' uit Berlijn en Brussel die de Griekse democratie omverwerpen en de eigendommen van de Griekse staat in de uitverkoop zetten, maar ook over verzet van de openbare tv-zender 'ERT' die blijft uitzenden ook als ze van hogerhand gesloten wordt en van allerlei solidariteitsinitiatieven over het hele land voor de ontelbare daklozen, gewone mensen die ternauwernood de draadjes aaneen proberen te knopen en migranten. Ook de opgang van de nazistische partij 'Gouden Dageraad' wordt er in becommentarieerd. Als je bij deze getuigenis nuchter kan blijven en dit emotieloos over je heen kan laten gaan, moet je wel heel koudbloedig zijn, zelfs al ben je eventueel een andere mening toegedaan. De inhoud van dit boek is wraakroepend, het is eveneens een goed gestructureerd en een mooi bijeengebracht relaas van de Griekse crisis gedurende de laatste jaren. Relevante lectuur voor ieder die een ander socialer Europa wilt!