Bij uitgever Wereldbibliotheek is in een heel goede Nederlandse vertaling door Jacqueline Visscher Het geluid van de nacht van María Dueñas verschenen.

Het is een fantastisch verhaal geworden waarin de geschiedenis verteld wordt van Sira. Tegen de achtergrond van ingrijpende gebeurtenissen in de eerste helft van de vorige eeuw in Zuid-Europa groeit Sira uit van een klein, onbevangen meisje tot een zelfbewuste vrouw.
In Madrid leert Sira op jonge leeftijd de grondbeginselen van het maken van kleding in het naaiatelier waar haar Moeder werkt onder de bezielende leiding van doña Manuela. Later zal blijken dat deze leerschool van onschatbare waarde is.
Als Sira met haar minnaar Ramiro in maart 1936 Madrid verlaat om zich in Tanger te vestigen weet ze niet dat haar leven onherroepelijk zal veranderen.
Door de burgeroorlog in Spanje en persoonlijke rampspoed moet Sira langer in Tanger en later in Tétouan verblijven. Haar ontmoeting met de energieke en vindingrijke Candelaria zorgt ervoor dat ze het enige vak wat ze kent kan uitvoeren. Met belangrijke en hooggeplaatste clientèle verovert ze een uitstekende positie in de haute couture.
Sira leert invloedrijke mensen kennen en raakt betrokken in een spionageweb, haar leven wordt erdoor soms hachelijk maar vooral avontuurlijker.

De beschrijvingen van schrijfster María Dueñas zijn als de verf op een palet, bijzonder kleurrijk, levendig, sensueel en sfeervol. Het is een feest van woorden en prachtige zinnen samengebracht in de exotische omgeving van Marokko, de roerige jaren van oorlogen in Madrid en klassieke Lissabon.

Met haar uitzonderlijk gevoel voor taal en haar gedegen kennis van historische ontwikkelingen is María Dueñas erin geslaagd met Het geluid van de nacht een monumentale en onvergetelijke roman te schrijven. Het is een ode aan haar Spaanse vaderland.