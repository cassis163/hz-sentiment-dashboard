Voormalig copywriter Jack Kerley is gefascineerd door kunst en de Manson familie. De combinatie van beide onderwerpen resulteerde in de thriller De Moordcollectie, het tweede deel in een serie rondom een speurdersduo. Een prettig leesbaar boek over waanzin, creativiteit en uit de hand gelopen en bizar hobbyisme.
Hoofdrolspelers in De moordcollectie zijn rechercheurs Carson Ryder en Harry Nautilus. Na de moord op een jonge vrouw worden zij naar de plaats delict geroepen, een smoezelige hotelkamer in een discreet hotel. Rondom het lijk staan brandende kaarsen en om de vingers van de vermoorde vrouw zijn protserige ringen geschoven. De hotelkamer is vergeven van vingerafdrukken van de vermiste advocaat Rubin Coyle. Als Ryder en Nuatilus de summiere aanknopingspunten gaan volgen, blijkt dat zowel het slachtoffer als de vermiste advocaat een bizar kunstwerkje hebben ontvangen dat afkomstig is van een schilderij van seriemoordenaar Marsden Hexcamp. Ryder dompelt zich undercover onder in de wereld van de kunst en komt in aanraking met bizarre mensen met een hele zieke hobby
De Moordcollectie is een boek dat uitermate ontspannend leest, ondanks de soms gruwelijke en bizarre gebeurtenissen. Kerleys schrijfstijl is vlot, pakkend en bevat de nodige humor. De dialogen in het verhaal zijn ad rem en strak geschreven. Hoewel het boek nergens echt super spannend wordt, blijft het verhaal boeien en moet het uit. Carson Ryder is een prettige hoofdpersoon die precies op de juiste momenten wat cynische grappen en grollen maakt maar tegelijkertijd ook bloedserieus zijn werk doet. De combinatie met zijn partner Nautilus roept vaak een glimlach op. Op het einde krijgt de lezer toch nog even klamme handjes in een onthullende finale. Kortom, lekkere zomerthriller die garant staat voor vermaak en smaakt naar meer. En meer is er, want het derde deel in de serie is in Amerika zojuist verschenen onder de titel A garden of vipers.