Gladiatoren, volksvermaak in het Colosseum door Fik Meijer

We begrijpen het heden door onze geschiedenis te bestuderen. Onder deze zegswijze schreef Fik Meijer het boek Gladiatoren, volksvermaak in het Colosseum. Hij geeft zelf aan dat er in het verleden al vele boeken over gladiatoren, het Colosseum en het vooral het Romeinse Rijk zijn geschreven maar dat het uitermate interessant is om eens te kijken wat er van dit gewelddadige spektakel is overgebleven in onze moderne tijd.

Deze vraagstelling beantwoordt Meijer onmiddellijk door ons een spiegel van de sportwereld voor te houden. Er zijn weliswaar tussen mensen geen gevechten op leven en dood meer, maar een ring waarin een bokswedstrijd tot bloedens toe in knock-out eindigt, een joelend voetbalstadion waar veertigduizend supporters achter hun ploeg staan of een arena waar met plezier een stier wordt gedood, zijn de (brood en) spelen van vandaag.

Verder bestudeert hij het ontstaan van gladiatorgevechten, het verloop van duels doorheen de geschiedenis en de verheerlijking van geweld op het tv-scherm en computerspellen. Meijer geeft ons ook aan de hand van authentieke getuigenissen een gedetailleerd verslag van een dag in het Colosseum.

Met dit boek probeert Fik Meijer het gewelddadige in de mens te begrijpen. Waarom hanteerden gladiatoren een bepaalde strijdwijze? Hoe komt het dat de Romeinen zo tuk waren op openbare executies? Wie maakte zoveel kosten in het transporteren en het afslachten van talrijke exotische dieren? Waarom zien wij vandaag met plezier films als Spartacus en Gladiator?

Gladiatoren, volksvermaak in het Colosseum is een zeer leerrijk en volgens mij waarheidsgetrouw boek. Meijer hanteert een vlotte en makkelijk leesbare schrijfstijl zodat dit zwaarwegende thema toegankelijk wordt voor elke lezer. Het Romeinse Rijk bracht onze Westerse beschaving een rechtssysteem, kunst, weginfrastructuur enzâ€¦ maar zorgde tegelijkertijd voor verheerlijking van gruwel en geweld. Een geschiedenis die we dus niet mogen vergeten en waar we zeker af en toe eens bij moeten stilstaan.