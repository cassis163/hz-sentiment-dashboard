Het Champagnehuis - Kåra Halldén
De Zweedse weduwnaar Harald Poppe heeft zich in een opwelling ingeschreven voor een groepsreis naar Frankrijk, naar de Champagne. Tijdens een rondleiding in de kelders van het champagnehuis Cloët-Décleaux dwaalt Harald van de groep af. Hij hoort gekerm vanuit een van de gangen. In de voorraadkelder treft hij een stervende oude man aan. Het blijkt de beroemde proefmeester Anselme Guidot te zijn, al dertig jaar in dienst van het bedrijf en jeugdvriend van de vroegere eigenaresse Vivianne Décleaux. Hij is omgekomen door cyanidevergiftiging; door eigen hand, denkt de politie. Maar Anselmes kleindochter Isabelle gelooft dat niet. Samen met Harald gaat ze op zoek naar een verklaring, waarbij ze worden teruggevoerd naar de tijd van de Duitse bezetting tijdens de Tweede Wereldoorlog.
Het boek bestaat uit twee verhalen. Het één speelt zich af in het heden en in het ander wordt teruggeblikt naar het verleden, de tweede wereldoorlog. De verhalen zijn goed te onderscheiden, want het verleden is cursief gedrukt. Het eigenlijke verhaal begint in het verleden, waar men kennis maakt met Viviane Décleaux die van haar vader Maurice moet huwen met Francois Cloët. Hun eigen champagnehuis staat op de rand van de ondergang en de bruiloft is bedoeld als fusie tussen beide champagnehuizen om zo één van de grootste producenten te worden. Verder maakt men in het eerste hoofdstuk ook kennis met Otto Klaebisch, de Champagneführer die een belangrijke rol speelt in het verdere verhaal. In hoofdstuk twee gaan we naar het heden waar de Zweed Herald Poppe tijdens een rondleiding in de kelders van het champagnehuis Cloët-Décleaux de beroemde proefmeester Anselme Guidot stervend aantreft. Volgens de politie zelfmoord door cyanidevergiftiging, maar de kleindochter Isabelle gelooft dit verhaal niet. Samen met Herald gaat ze op zoek naar de waarheid.
Het verhaal voert je telkens terug naar de tweede wereldoorlog, waar dingen gebeurd zijn die ten koste van alles geheim moeten blijven. Het boek is in duidelijke taal geschreven en men krijgt een stukje geschiedenis over de champagne en de bezetting in de tweede wereldoorlog. De twee verhaallijnen komen op het einde van het boek mooi samen, met toch wel een verrassend einde. Hoewel sommige zaken voorspelbaar zijn, heeft het boek mij aangenaam verrast. Vlot geschreven, personages zijn goed neergezet en een stukje geschiedenis. Als debuut kan dit zeker tellen en geef ik 4 sterren, kan altijd nog beter hé! :-)