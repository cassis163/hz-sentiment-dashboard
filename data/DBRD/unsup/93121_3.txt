Als rechercheur Lauren Stillwell een straat inrijdt, ziet ze haar man Paul in het gezelschap van een blonde vrouw zijn kantoorpand verlaten om vervolgens in een taxi te stappen. Omdat ze dit nogal verdacht vindt, besluit ze hen te volgen. Als de taxi later voor een hotel stopt, ziet ze Paul en de vrouw een hotel binnengaan.

Lauren denkt er het hare van en besluit wraak te nemen op Paul. Ze gaat een affaire aan met een van haar collega's: Scott. Dit loopt niet goed af, want Scott wordt vermoord en Lauren is hier getuige van. Lauren krijgt, terwijl ze weet wie Scott vermoord heeft, de leiding over het onderzoek. Tijdens dit onderzoek staat ze voor een dilemma, maar welke keuze ze ook zal maken, het zal sowieso invloed hebben op haar leven.

De hoofdstukken in De Affaire zijn ultrakort. Daardoor heeft het boek een hoog tempo en is het vlot en gemakkelijk leesbaar. Een minpunt van het boek is dat het nergens echt spannend wordt. En dat is jammer, want Patterson heeft het wel in zich om spannende boeken te schrijven.

Wat wel bijzonder is, is dat ongeveer ieder hoofdstuk een andere wending heeft. Daardoor blijft het verhaal wel verrassen. Op zich zou dit voor een goede dosis spanning moeten kunnen zorgen, maar, zoals gezegd, blijft deze grotendeels afwezig. De Affaire is daardoor niet meer geworden dat een prettig leesbaar tussendoortje.