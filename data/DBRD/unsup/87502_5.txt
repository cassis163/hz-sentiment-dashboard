Het ijzig hart - Almudena Grandes

Een geweldig boek dat leest als een puzzel. Langzaam maar zeker valt elk stukje op zijn plek en tot het einde toe blijft het spannend hoe dit verhaal zal aflopen. Het is een verhaal over liefde, verraad, maar ook een boek over de geschiedenis van Spanje. Bovendien is het een eerbetoon aan allen die voor hun land hebben gevochten, en waarvan niet iedereen het heeft overleefd.
Het verhaal gaat over twee Spaanse families die moeten leren leven met de herinneringen aan de Spaanse burgeroorlog, de Tweede Wereldoorlog en het bewind van Franco. Ze hebben dit elk op een heel andere wijze beleefd, omdat niet iedereen aan de zelfde kant vocht. In de kaft van het boek staan trouwens stambomen van beide families, wat verschillende keren zeer handig bleek. Alvaro Carrion Otero ziet op de begrafenis van zijn vader een onbekende vrouw, Raquel Fernandez Perea. Zijn vader heeft haar een penthouse geschonken en Alvaro vermoedt dat zij de minnares van zijn vader is geweest. De waarheid is echter heel anders. Waar de vader van Alvaro meevocht met het Duitse leger en met alle winden meewaaide om zijn leven te redden, was de grootvader van Raquel een communist in hart en nieren, die tegen de fascisten streed. Raquel weet meer over Alvaroâ€™s familie dan hij zelf weet. Wanneer hij via Raquel achter de waarheid komt, verandert dit zijn leven voorgoed. Ook met deze waarheid gaat iedereen weer op zijn of haar eigen wijze om.
Ik vond het een zeer indrukwekkend verhaal, een periode uit de geschiedenis waar te weinig aandacht aan geschonken is. Maar het is vooral een verhaal over liefde. Liefde voor je land, maar ook een liefde die je maar eens in je leven overkomt en die alles overwint. En soms stelde ik me voor dat jij en ik hier woonden, en dat op zaterdagochtend de zon scheen, dat ik terugkwam van de boodschappen met bossen bloemen en ze in doorzichtige glazen vazen zette, en dat we lachten omdat we gelukkig waren.