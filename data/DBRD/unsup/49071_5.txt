'Hallo lieve Sky, fluistert hij dan. "Welkom op de wereld". Wij zijn je papa en mama en we zullen goed voor je zorgen. Jou zal nooit iets overkomen en niemand zal je ooit pijn doen. Ik hou zoveel van jullie. Ik bescherm jou en je mama met m'n leven. Ik beloof het.'

Dit waren zestien jaar geleden de veelbelovende woorden van de toen achttienjarige Julian Sanders, de vriend van Elisa Verhaag, die op haar zestiende beviel van hun ongeplande kindje, Sky. Hij rekende buiten de waard met zijn belofte, want van dat beschermen en samenzijn kwam niks terecht. Hij verdween drie maanden na de bevalling uit hun leven en liet Elisa radeloos en intens verdrietig alleen met de opvoeding van Sky.

Ondanks Elisa's toegewijde liefde en zorg voelt haar puberdochter zich eenzaam. Op school valt ze door haar hoogbegaafdheid buiten de groep en thuis zit ze overwegend op het internet te surfen. Op deze manier krijgt ze ineens een online vriendje waardoor ze zichtbaar opfleurt. Ze hunkert naar haar vader en bestookt haar moeder met vragen over hem.

Hier is Elisa niet blij mee, ze vreest dat contact tussen Sky en haar vader op niets zal uitlopen. Deze vrees wordt helaas bewaarheid, en wanneer dan ook nog de mentrix van Sky's school met heftig nieuws op de proppen komt, is de ellende niet te overzien in hun doorgaans rustige leventje. Tot overmaat van ramp komt Julian, na zestien jaar, weer in beeld in Elisa's leven. Ze zijn dan wel samen de ouders van Sky, maar ze lijken verder van elkaar te staan dan ooit. Hoe zal dit zich manifesteren?

Wauw, wat een heftig verhaal, was mijn eerste gedachte toen ik het boek dichtsloeg. Het voelde alsof ik een duizelingwekkende rit in een achtbaan had gemaakt en weer moest aarden op stabiele grond. Ellen Lina heeft het verhaal beschreven met een gedreven intensiteit die voelbaar is en kippenvel geeft. Het is zeer eigentijds geschreven met dito taalgebruik, waardoor de geloofwaardigheid en de setting van het verhaal in perfecte harmonie zijn.

Ellen's liefde voor haar geboorteplaats- en voormalige woonplaats Arnhem (ze woont nu op Cura√ßao) is zo groot dat ze het een prominente plek, als een soort extra personage, heeft gegeven in deze roman. Tijdens haar boekpresentatie in Arnhem zei ze erover: "Het is tot in de ziel mijn boek, het is 'thuis'. Sky is thuis, deze plek is thuis, Arnhem is thuis!"

Elisa en Sky wonen in een eenvoudige buurt in Arnhem, waar de gemeenschapszin groot is en er nog sociale controle is in onze doorgaans anonieme 'ik-maatschappij'. Dit voelt heel gemoedelijk en gezellig en komt ook als dusdanig over in dit verhaal.

Ze heeft zich goed verdiept in zaken als hoogbegaafdheid en de verstrekkende gevolgen die eenzaamheid met zich mee kan brengen in ons internettijdperk, waarin iedereen zich kan voordoen zoals hij/zij dat wenst, ongeacht de gevolgen. Het liefdesverhaal van Elisa en Julian is sterk voelbaar waardoor het lijkt alsof je ze kent en alles met ze meebeleeft. Ik vind het subliem en diepgaand beschreven, de emoties spatten van de bladzijden af!