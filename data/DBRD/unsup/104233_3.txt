Adriaan Hoorndrager vlucht weg van zijn mislukte relatie en belandt in hotel Alfabet. Een excentriek hotel, waar de factuur tijd een loopje met je neemt. De eerste zin maakt dat de verwachtingen hooggespannen zijn: “Tijd. Het een na het ander of alles tegelijkertijd.” Wat gaat hier gebeuren? Adriaan ontmoet in het hotel bijzondere gasten. Professor Quast, op zoek naar de übermensch, de weduwe Kloos – de Ranitz die hem verzoekt een opera te componeren, de hoteleigenaar en zijn vrouw, hun dochter, het kamermeisje Ursula, de ober Jan, een Amerikaans echtpaar. Verweven tussen de ontmoetingen speelt een kwartet en hun muziek een belangrijke rol, wat door Klaas ten Holt prachtig wordt beschreven. De personages zijn stuk voor stuk absurd van karakter, maar het absurdistische wordt nergens een pakkend geheel. Het ene voorval struikelt over het volgende, en de scenes worden niet echt afgerond. Door alle losse eindjes is de draad van het verhaal moeizaam te ontrafelen. Ten Holt maakt in de muzikale scenes de literaire verwachtingen zeker waar, maar de bizarre denkwijzen van de gasten van Hotel Alfabet wekken helaas vooral irritatie op. Het boek heeft meerdere open eindes en daardoor blijven te veel vragen onbeantwoord.