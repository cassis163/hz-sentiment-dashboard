Ellison Cooper had een academische carrière aan de universiteit van Californië voordat ze zich voltijds op het schrijven richtte. Daarna werkte ze bij een bureau voor rechtshulp in Washington, waar ze het rechtssysteem van binnenuit te zien kreeg. In ‘Gekooid’ verwerkte ze haar favoriete onderwerpen: antropologie, neurowetenschappen en misdaad. Cooper is een splinternieuwe stem in de thrillerwereld. Ze woont en werkt nabij San Francisco.

‘Gekooid’ brengt je aardig dicht bij het zieke brein van een misdadiger. En juist dat fascineert de intelligente FBI-neuroloog Sayer Altair. Ze is vastberaden om de meest verdorven geest te doorgronden. Sinds de dood van haar verloofde is ze een onderzoek gestart naar afwijkingen in de hersenen van seriemoordenaars. Als er een jong meisje dood gevonden wordt, opgesloten en verhongerd in een kooi, is Sayer de aangewezen persoon om het onderzoek te leiden, en samen met het team deze gruwelijke moord op te lossen. Sayer ontdekt dat er nog een meisje gevangen is genomen. Is hier een seriemoordenaar aan het werk? Is Sayer nog op tijd om het meisje uit de handen van de moordenaar te redden?

Cooper heeft met ‘Gekooid’ een spannende, lugubere thriller neergezet. Zo gruwelijk dat ze je meermaals laat huiveren. Ze gebruikt intrigerende elementen in haar verhaal zoals gedragswetenschap, neurologie en criminologie. Het verhaal leest vlot, heeft een gemakkelijke schrijfstijl, korte hoofdstukken en zit qua plot goed in elkaar. Af en toe stuiten we op een voor ons onbekend woord. ‘Gekooid’ is geloofwaardig en origineel, herbergt actie, maar ook de nodige dosis humor is erin meegenomen. Spannende gebeurtenissen worden afgewisseld met wat rustige momenten. Het personage Sayer Altair is goed uitgewerkt, je leert haar langzamerhand beter kennen, en kunt je goed inleven in haar karakter. ‘Gekooid’ is het eerste deel met Sayer als hoofdpersoon. Dit personage en haar team lenen zich goed voor een serie. We kijken dan ook reikhalzend uit naar deel 2.

‘Gekooid’ valt goed onder het kopje ‘Vrouwenthriller’ maar ook menig man zal hier enorm van genieten. Ik waardeer het met 4 sterren! Op naar een volgend deel.