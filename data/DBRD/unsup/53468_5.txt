Jack Reacher wordt als toevallige passant ontvoerd samen met FBI-agente Holly Johnson (Nee, niet die van Franky GTH). Ze blijken in handen te zijn gevallen van een soort Neo-Nazistische afscheidingsbeweging. Ex-soldaat Reacher beschermt de aantrekkelijke Holly en de FBI-agente acht het haar plicht om burger Reacher te beschermen. De FBI en het leger proberen (met wel erg minimale inzet) beiden te bevrijden. Ze moeten niet alleen uit de handen van deze militie weten te ontsnappen, maar tevens moet de mol, de spion, in de gelederen van de FBI worden opgespoord.
De eerste helft van het boek is superspannend; weer zo'n boek waarbij je iedere vrije minuut aangrijpt om verder te lezen. Je maakt het verhaal in real-time mee en wilt natuurlijk z.s.m. weten hoe het onze held vergaat. Het laatste deel is wat minder geslaagd; er wordt wel erg veel door de bossen van Montana gestruind door alle partijen en je raakt het overzicht een beetje kwijt. Het is niet Childs beste boek, maar gezien op een absolute schaal in vergelijking met andere auteurs, natuurlijk een aanrader.