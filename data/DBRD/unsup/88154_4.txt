In de Science Fiction boekhandel in Malmö Zweden viel mijn oog op Remake en Resist: de eerste twee delen in een trilogie van Ilima Todd. De nabije toekomst: de populatie van de mensheid wordt ernstig gereguleerd. In Freedom One wordt er iedere maand een batch van tien jongens en tien meisjes geproduceerd. Deze Batchers zijn identiek hetzelfde en mogen op hun 17e verjaardag hun geslacht, uiterlijk en beroep kiezen. Een interessante wereld! Wist Resist me net zo goed te smaken als Remake? Je leest het hier.
Let op! Resist is het vervolg op Remake. Als je het eerste deel in de serie niet gelezen hebt, kan onderstaande recensie spoilers bevatten. Over Resist zelf spoiler ik natuurlijk niet!

In de nabije toekomst wordt de populatie van de mensheid gereguleerd door de Makers. In Freedom One wordt iedere maand een batch van tien jongens en tien meisjes geproduceerd. Ze groeien gezamenlijk op en zijn allemaal identiek hetzelfde. Op hun zeventiende verjaardag is het Remake Day en mogen ze bepalen hoe ze er de rest van hun leven uit zullen zien en welk beroep ze willen hebben.
Resist is het verhaal van Theron, die zijn Remake Day gehad heeft en als Healer werkt in Freedom One. Nadat Nine hem in Remake verlaten heeft, lijkt zijn leven geen waarde meer te hebben. Hij gokt, vecht en drinkt om haar te vergeten. De vrede die hij zo wanhopig zoekt, lijkt hij maar niet te vinden. Maar dan ontmoet Theron Catcher en ontdekt hij het geheim van de Makers. Dit geeft Theron een nieuw doel om voor te vechten.

Na het uitlezen van Remake begon ik direct aan Resist. Hoewel het eerste boek een redelijk afgerond verhaal was, wilde ik graag terugkeren naar de wereld van the Rise en Freedom One. Aangezien ik de achterflap niet had gelezen, was ik behoorlijk verbaasd dat dit tweede boek vanuit een heel ander perspectief geschreven was. Ditmaal is Theron het ik-personage dat je meeneemt doorheen het verhaal. Ik vond hem van begin af aan een tof personage, dus ik was heel blij met deze verandering. Bovendien leer je op deze manier het dagelijks leven binnen Freedom One op een heel andere manier kennen. Ook leuk: veel van de personages uit boek één komen terug in dit verhaal, maar je ziet ze opeens vanuit een ander perspectief.
Hoewel ik het erg leuk vond om te lezen over het alledaagse leven van Theron, vond ik wel dat het verhaal in Resist wat traag op gang kwam. Als lezer weet je - als je het eerste boek hebt gelezen - al veel meer dan het hoofdpersonage. Theron moet eerst nog ontdekken hoe de kinderen gemaakt worden en wie de Makers zijn, voordat de rest van het verhaal van start kan gaan. Tegen het einde start de storm pas echt. De laatste 50 à 100 pagina's staan bol van de actie. Ondanks het feit dat ik er even op moest wachten, was dit zeker wel de moeite waard - en voelde dit 'gevecht' niet gehaast of afgeraffeld.
Wat ik wel erg jammer vind, is dat er tegen het einde van het boek nog niets opgelost is. Het hele verhaal werkt ergens naartoe en vervolgens eindigt het boek met een grote cliffhanger. Hoewel het overduidelijk is dat het verhaal nog een vervolg moet krijgen, kan ik nergens online vinden of Ilima Todd er daadwerkelijk mee bezig is. Dus ik duim dat dit geen onafgemaakte trilogie blijft!
Resist is een waardig vervolg op het originele Remake van Ilima Todd. In Freedom One kiest iedereen zijn eigen geslacht, uiterlijk én baan op zijn zeventiende verjaardag. In dit tweede boek krijgen we meer inzicht in het dagelijks leven in deze nabije toekomst - al ligt de nadruk veel minder dan in boek één op de gedurfde genderthematiek. Het is tof om dezelfde wereld vanuit een ander personage te verkennen, al duurt het hierdoor een tijdje tot het verhaal op gang is gekomen. Maar wanneer de actie losbarst, is het dan ook enorm moeilijk om te stoppen met lezen. Het is spijtig dat het verhaal met zo'n enorme cliffhanger eindigt. Ik hoop dat er snel nieuws komt over een derde boek in deze toffe reeks.
Deze recensie verscheen ook op Oog op de Toekomst.