Geld of geluk is geschreven vanuit een wisselend perspectief. Norbert en Merle zijn de voornaamste spelers in dit verhaal. Norbert is maar al te blij dat hij bij zijn zoon mag wonen, want na het overlijden van zijn vrouw is hij erg eenzaam. Zijn vrouw regelde alles in huis en Norbert is wat dat betreft niet erg zelfstandig. Merle ziet haar schoonvader het liefst zo snel mogelijk in een verzorgingshuis, maar dan moeten wel eerst de financiën geregeld zijn. Zelf heeft ze weinig tijd om zich met Norbert te bemoeien want ze is druk bezig met een reorganisatieplan voor haar werk. Een plan dat haar carrière een flinke boost kan geven.

‘“Dit trek ik niet, hoor!” Merle nam nerveus een slok van haar kalmerende kruidenthee, terwijl ze tegen het aanrecht leunde. “Waren we net uit de kleine kinderen zodat we ons huis mooi konden inrichten, komt er een kindse oude man bij ons wonen die de hele boel vernielt!”’

Geld of geluk is een familieroman met veel situaties waar iedereen wel wat in zal herkennen. Carrière maken, kinderen opvoeden en de zorg voor een oudere hebben. Tegenwoordig hebben de mensen veel op hun bordje liggen en zijn de tijden voor ontspanning zeldzaam. Vooral Merle geeft hierin het voorbeeld, zij is continu bezig alles te verbeteren op een uitermate perfectionische manier. Ongemerkt zal juist Norbert degene zijn die zorgt voor grote verandering. Dani van Doorn schrijft alle belevenissen van dit gezin op een gemoedelijke wijze en laat je meeleven met alle personages. Al hoewel het lang duurde voordat ik enige sympathie kon opwekken voor Merle. Een vrouw die zich beter voelt dan een ander en al snel haar vooroordeel klaar heeft staan. Iemand die nog veel moet leren. Ik herkende zelf wel veel in haar perfectionisme en al is dit in haar geval wel erg extreem, denk dat veel vrouwen zich hierin zullen herkennen. Ook Norbert moet veel leren en hij komt erachter dat hij fouten heeft gemaakt in het verleden. Fouten die hij nooit meer helemaal goed kan maken maar hij ziet al snel in dat het anders kan en doet daar dan ook hard zijn best voor.

‘“Ik sta een zevenenhalf gemiddeld,” ging Karlijn verder, terwijl ze verwachtingsvol naar haar moeder keek. Die trok slechts haar wenkbrauwen omhoog en zei: “Een zes voor Nederlands? Dat kan beter. Geen mooi gezicht bij die zevens, achten en een negen.” Ze legde het rapport op tafel.’

Vooral die herkenbare situaties, verteld op een oprechte maar ook vaak humoristische wijze laten je genieten van Geld of geluk. Een roman met gewoon een verhaal dat uit het leven gegrepen kan zijn. Dat geld niet altijd gelukkig maakt is het thema en Dani geeft mooie treffende voorbeelden. De eenvoudige en prettige schrijfstijl is passend bij dit genre en laten het boek gemakkelijk lezen. Een mooi en helder thema waarnaast veel ruimte is gemaakt voor humor en een stukje romantiek. Een roman die je laat glimlachen en ontroerd. Geld of geluk, een uitstekend romandebuut van deze auteur.