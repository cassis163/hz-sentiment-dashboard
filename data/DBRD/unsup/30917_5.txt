Dit boek van Ruth Ware heeft een diepe indruk op me achtergelaten. Wat een goed boek! Ik verwachtte een thriller à la Agatha Christie, dat kon ik opmaken uit de recensies. Maar dat doet Ruth zwaar tekort. Waarschijnlijk is de link met Agatha gebaseerd op de hoofdpersoon en haar ‘roem’ en rol als Tarot legger. In feite heeft ze geleerd mensen te lezen aan de hand van hun reacties op de symbolische beelden op de kaarten.

Gedurende het boek leer jij als lezer ook hoe je dit boek als een symbolische tarot-legging moet lezen. Tot aan het eind kon ik niet uitvogelen wat het ware verhaal was achter de erfenis en het testament van oma Westaway in verband met erfgename Hal Westaway. Al met al komt de boodschap van de auteur goed over. De kaartlegging zegt evenveel over de ‘Tarot legger’ als over de persoon, die met een vraag komt: “Sceptici waren niet te overtuigen, en mensen die geloofden waren niet van hun geloof af te brengen.”Zoals wij lezers in elk boek ons eigen verhaal zien.

Zin in een leuke puzzel en ‘escape adventure’? Lees dit boek. Hier geen spoilers. Wel alvast één holografisch puzzelstukje:
“Afkloppen, duimen, eksters tellen - stuk voor stuk leugens. Valse beloften, bedoeld om de illusie van controle en betekenis te geven in een wereld waarin je zelf je lot bepaalt. De kaarten voorspellen je toekomst niet, Hal, had haar moeder haar keer op keer in herinnering gebracht. Maar je kunt wel kiezen wat je doet met de kaarten die je aangereikt krijgt.”