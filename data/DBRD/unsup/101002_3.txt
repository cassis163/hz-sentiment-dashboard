Een hartveroverende road trip van een zevenjarig meisje op zoek naar haar moeder.

De ongelooflijke zoektocht van Millie Bird is de debuutroman van de Australische schrijfster Brooke Davis. Zij schreef dit boek als onderdeel van haar promotieonderzoek aan de universiteit in Australië.

Het boek sprak mij aan vanwege de cover en de samenvatting. De cover met daarop een meisje met rood haar en rode laarsjes is vrij simpel, maar toch heel aansprekend. Zeker omdat op het silhouet overal “Hier mam. Hier mam.” staat. De samenvatting op de achterzijde maakt me nieuwsgierig naar de avonturen van de drie eenzame mensen.

Het eerste hoofdstuk is al direct aangrijpend als de moeder van Millie Bird haar achterlaat in een warenhuis. Millie is een bijdehand en intelligent kind en gaat op onderzoek uit in het warenhuis. Daar ontmoet ze Karl, een oude man, met wie ze veel optrekt. Nadat ze gevlucht is uit het warenhuis, komt ze in contact met Agatha Pantha, haar overbuurvrouw.

Met z’n drieën gaan ze op zoek naar Millie’s moeder. Met de bus, trein en auto reizen ze door Australië. Tijdens deze reis maken ze diverse avonturen mee.

Het boek is verdeeld in hoofdstukken die om en om vanuit het oogpunt van Millie, Karl en Agatha beschreven worden. Deze afwisseling is erg leuk. Het is een boek met humor, maar ook met spanningsopbouw: “dag na dag hetzelfde: maar vandaag, om 10:36, verandert alles”.

Het einde van het boek kwam onverwachts en dit had van mij wel iets uitgebreider en/of duidelijker gemogen.

Het boek leest makkelijk weg en het is zeker een aanrader als vakantie-chicklit.