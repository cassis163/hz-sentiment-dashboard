Ken je die militante veganisten, die foodies die gras rechtstreeks uit de bloempot grazen, die je een bouillon van citroen en knoflook voeden als je ziek bent en die je liever vreemd zien gaan dan een stukje parmazaanse kaas in je koelkast vinden – allemaal uit liefde voor dieren en de menselijke gezondheid?

Fausto Brizzi wel; sterker nog, hij heeft er één tot zijn echtgenote gemaakt. In Mijn 2e leven beschrijft hij de offers die hij voor de vrouw van zijn leven heeft moeten maken. Wanneer hij haar meeneemt naar een goochelshow, wacht het hele publiek een tirade over het leed van de konijnen en de duiven; wanneer zijn haar dunner wordt, moet hij zijn kalende kruin in het volste vertrouwen overlaten aan haar natuurlijke smeerseltjes; wanneer hij op vakantie wil, dan moet hij met haar mee op een vrijwilligersreisje om orang-oetangweesjes te voeden in een apenpak.

Waarom Fausto zoveel pikt van zijn activistische vrouw, wordt nooit duidelijk. Hij probeert ons te overtuigen met het argument dat zijn vrouw erg mooi is en dat hij gewoon veel van haar houdt. Gelukkig voor ons, want zijn belevenissen zijn stuk voor stuk erg vermakelijk om te lezen. Fausto spreekt de lezer direct aan, alsof hij het tegen zijn vrienden heeft. Hij gebruikt (pop)culturele verwijzingen om de situatie duidelijk te maken en zijn schrijfstijl leest lekker weg.

Toch kan Fausto Brizzi beter. Mijn 2e leven mist de fijngevoeligheid en de emotionele lading van zijn vorige twee boeken: 100 gelukkige dagen en Je leeft maar 1 keer. Die twee romans hadden uiteraard ook een zwaarder thema, terwijl Mijn 2e leven zich beter leent voor pure komedie, zonder dat Brizzi overigens tegen de goede, wereldverbeterende kant van de veganistische leefstijl propageert.

Ook eindigt Mijn 2e leven wat abrupt, zonder dat het conflict in het verhaal echt tot dramatische plot- of personageontwikkelingen leidt. Als situatieschets van het leven met een veganist en op een goedmoedige manier gebruik makend van alle clichés, is dit boek daarentegen een vlot lezend, grappig boek voor tussendoor.