Deel drie in de serie rondom rechercheur Jessica Haider die we steeds beter leren kennen dankzij haar typische karaktertrekken. Dit, op het randje levende moordwijf met haar zwak voor alcohol en cocaïne maar aan de andere kant juist ook voor kinderen en recht én nog altijd hunkerend naar liefde, zat al stevig onder mijn huid maar kruipt nog dieper! De titel is veelzeggend, zonder een ziel kun je niet leven maar wat zou een verhaal van Corine Hartman ook zijn zonder de dood? Bijzonder origineel plot, een seriemoordenaar is op zoek naar de ziel van zijn slachtoffers, waar zit die en kun je die vangen? Hoe en waarom dit met Jessy te maken wordt langzaam duidelijk en ze heeft er een beste kluif aan de moordenaar te ontmaskeren aangezien hij haar vereert , uitdaagt en wel héél dichtbij komt. Tegelijkertijd heeft ze een verschrikkelijk lastige opdracht van Saligia uit te voeren maar ze weet hier bijzonder creatief mee om te gaan. En alsof dat nog niet genoeg is moet ze zich binnen de familie en het politiecorps staande houden. Dus plot en subplots zijn heerlijk om in mee te gaan en maken het boek van een aparte klasse, in elk geval niet te vergelijken met de doorsnee vrouwenthriller. Alles klopt weer in dit uitzonderlijke verhaal, tot de bijen in het klooster aan toe grijpt alles en iedereen perfect in elkaar. Weer een pittig hoogstandje van deze inmiddels bij veel thrillerlezers bekende en geliefde auteur. Zielloos is een zenuwslopende psychologische thriller met loeiharde scènes die je zonder moeite voor je ziet en meebeleeft. Ik zou deze reeks verhalen, er komen hierna nog een aantal delen, best graag tot leven gewekt zien in een tv-serie. Ik weet heel zeker dat ik dan niet de enige ben die daar geen seconde van wil missen.