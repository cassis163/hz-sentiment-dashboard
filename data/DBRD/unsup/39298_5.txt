Stel dat …

… de rechtbanken zoals wij die kennen niet meer bestaan.
… de bevolking kan beslissen over het lot van misdadigers.
… elke misdadiger gedurende 7 dagen op de televisie te zien is.
… je via de telefoon kan stemmen of hij/zij in leven moet blijven of dood moet.
… het lot van een tienermeisje in jouw handen ligt.

Dát is het concept van ‘Cel 7’, de nieuwste hype in de Young Adult-wereld.
Multimiljonair en beroemdheid Jackson Paige werd neergeschoten in de High Rises, de armere buurt uit het toekomstige Londen. Wanneer de politie op de plek van de misdaad toekomt, staat de 16-jarige Martha Honeydew bij het lijk met een pistool in haar hand en bekent ze onmiddellijk schuld. Ze wordt meegenomen en opgesloten in Cel 1. Elke dag verhuist ze van cel, tot ze na één week in Cel 7 belandt. Hierbij wordt ze in elke cel aan een andere soort marteling blootgesteld. De bevolking kan dit alles op tv volgen via het programma ‘Dood is gerechtigheid’ en gedurende gans deze periode kan er telefonisch gestemd worden: wacht Martha op dag 7 de doodstraf of niet?
Tijdens haar gevangenschap krijgt Martha een therapeut toegewezen, Eve Stanton, die haar dagelijks een uurtje mag zien. Eve heeft van bij het begin het gevoel dat Martha dingen achterhoudt en dat ze mogelijk onschuldig is.
Zal het Eve lukken om de waarheid te achterhalen? Wordt Martha op dag 7 geëxecuteerd? Dat kan je ontdekken in dit razend spannende boek!

Kerry Drewery

Deze Engelse schrijfster is met ‘Cel 7’ niet aan haar proefstuk toe. Eerder verschenen van haar al de boeken ‘A Brighter Fear’ (vertaald als ‘Smaragd’) dat zich afspeelt in Bagdad en ‘A Dream of Lights’ (vertaald als ‘Vogel zonder vleugels’), een zeldzaam boek over het communisme in Noord-Korea. Steeds zijn de hoofdpersonen dappere tienermeisjes die in moeilijke omstandigheden weten stand te houden. Ook in ‘Cel 7’ vinden we in Martha Honeydew zo’n sterk tienermeisje terug. De setting is ditmaal het toekomstige Londen.
Kerry Drewery studeerde cum laude af in Professional Writing en ze was een finalist in de BBC-competitie Scriptschrijven voor kinderen. Ze werd al voor verschillende prijzen genomineerd.
Lees je graag meer over deze schrijfster? Neem dan een kijkje op haar website.

Leeservaring

Kerry Drewery weet de lezer van begin tot einde te boeien met dit spannende en meeslepende verhaal. Dat doet ze door slim gebruik te maken van boeiende thema’s, wisselende vertelperspectieven, vele mini-cliffhangers, verrassende wendingen,…

Er passeren in ‘Cel 7’ heel wat interessante en actuele thema’s de revue. Zo worden de invloed en manipulatie via (sociale) media aan de kaak gesteld. Ook het verschil tussen rijk en arm vormt een centraal thema: rijken hebben immers meer geld om telefonisch te stemmen en hebben dus steeds de overhand. Daarnaast schuwt de auteur niet om zwaardere onderwerpen zoals de doodstraf in haar boek te verwerken. De lezer wordt als het ware uitgenodigd om kritisch over deze onderwerpen na te denken.

Het verhaal ontvouwt zich beetje bij beetje aan de hand van verschillende vertelperspectieven.
Soms ontdekt de lezer wat er in Martha omgaat. Zij vertelt immers steeds vanuit ik-perspectief over de gebeurtenissen in heden en verleden. Vooral haar innerlijke gesprekken met een persoon die ze aanspreekt met ‘jij’ (en die omwille van spoilers hier niet verder benoemd wordt) lichten steeds verder een tipje van de sluier op en zorgen er voor dat je ook echt maar haar gaat meeleven.
Andere keren ontdek wordt het verhaal vanuit de derde persoon verteld waarbij men de lotgevallen van Eve, de therapeute van Martha, volgt terwijl die probeert te achterhalen wat er zich juist heeft afgespeeld.
Ook origineel is het feit dat de lezer regelmatig een aflevering van ‘Dood is gerechtigheid’ voorgeschoteld krijgt en op die manier kan lezen hoe de publieke opinie beïnvloed wordt.

Deze wisselende perspectieven worden telkens voorafgegaan door de naam van de persoon op wie het stukje betrekking heeft. Hierdoor is de gekozen vertelstijl helemaal niet verwarrend is en juist erg afwisselend. Je lijkt als het ware naar een film of een soap te kijken: net als het spannend wordt, richt de camera zich op een andere persoon op een andere plaats. Zo ontstaan er steeds mini-cliffhangers die de lezer geboeid houden.

Deze zeer filmische vertelstijl maakt het bovendien heel makkelijk om je een visuele voorstelling te maken van hetgeen je leest. Hoewel er nog geen filmplannen gekend zijn, zou het helemaal niet verbazen mocht dit verhaal ooit op het witte doek te zien zijn.

Hoewel sommige zaken ietwat voorspelbaar zijn, biedt het boek toch ook voldoende boeiende invallen en onverwachte wendingen. Zo zetten de verschillende martelmethoden (geen details wegens spoilers) de lezer er bijvoorbeeld toe aan zich af te vragen wat er nog zal volgen. Ook de verschillende personages en hun verhouding tot elkaar zijn interessant om te ontdekken.

Last but not least, maakt de subtiele droge humor het verhaal helemaal af.

‘Cel 7’ vormt het eerste deel van een drieluik. De volgende delen heten respectievelijk ‘Day 7’ en ‘Final 7’. Wanneer hun Nederlandstalige vertaling uitkomt is nog niet geweten.
De Nederlandstalige vertaling van Cel 7 werd verzorgd door Selma Soester en verdient een dikke pluim. De foutloze tekst vormt een welkome verademing tussen de minder foutloze boeken die tegenwoordig uitgegeven worden en de vloeiende vertaling zorgt voor een uiterst vlotte leeservaring.

Eindconclusie

‘Cel 7’ is met recht een hype geworden.
Het vormt een ideale mix van een filmische vertelstijl, perfect gedoseerde spanning, boeiende maatschappelijke thema’s, onverwachte wendingen,…
Deze Young Adult zal zeker ook veel volwassenen kunnen bekoren en waarschijnlijk is het slechts een kwestie van tijd vooraleer dit verhaal op het witte doek zijn opwachting maakt.