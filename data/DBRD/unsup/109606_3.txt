Vriendschap en liefde is geschreven door Jaimie Pisonier, een Belgische debutante die haar boek heeft uitgegeven in eigen beheer. In dit eerste deel van een reeks vertelt ze het verhaal van Jack en Anouk.

Onlangs zag ik een oproepje voor het recenseren van haar boek. Aangezien ik me heb voorgenomen om auteurs die in eigen beheer uitgeven te steunen waar mogelijk, heb ik meteen gereageerd. Een aantal dagen geleden mocht ik dit boek, waar met bloed, zweet en tranen maar vooral met veel liefde aan gewerkt is, ontvangen.
Het verdween meteen in mijn vakantiekoffer voor de volgende dag en tijdens de lange autorit heb ik genoten van de avonturen van Jack en Anouk.

Toen ik de beschrijving voor de allereerste keer las, verwachtte ik een zoetsappig liefdesverhaal. Maar daar had ik het even mis. Het was niet alleen vriendschap en liefde maar ook spanning en bedrog. Tot aan de laatste hoofdstukken wordt je in de ban gehouden van het mysterieuze verleden van Jack en alles wat daarbij komt kijken. Een vleugje humor leidt je daarbij de weg.

Jaimie Pisonier heeft een prachtig debuut neergezet. Het verhaal was vlot te lezen en zat goed in mekaar. Af en toe waren sommige stukken wat langdradig terwijl andere stukken, naar mijn gevoel, iets te snel voorbij gingen. Maar he, dat komt helemaal goed in de volgende boeken, die we ongetwijfeld nog gaan zien.
Het prachtig debuut heeft ze daarnaast ook in een mooi jasje gestoken met een zelfontworpen kaft.

Jij en ik gaan zonder twijfel nog veel van deze Vlaamse debutante horen.