De Duitse scenarioschrijver Andreas Pflüger heeft zijn schrijftalent met het uitbrengen van zijn tweede roman dubbel en dwars bewezen. Dit boek met de titel Endgültig is in Duitsland al een bestseller en vermoedelijk zal ook het Nederlandse publiek na het gelezen te hebben om zijn. Deze spannende misdaadthriller is in het Nederlands verschenen onder de titel Voor eens en altijd.

Hoofdpersonage Jenny Aaron werkt als geheim-agente in Berlijn en reist voor haar werk de hele wereld over. Bij een speciale missie in Barcelona raakt ze haar zicht kwijt. Maar de intelligente en vindingrijke agente laat zich niet uit het veld slaan. Ze laat zich niet door haar nieuwe handicap weerhouden en traint zichzelf tot ijzersterk wapen. Vijf jaar na het voorval in Barcelona krijgt ze een oproep van haar oude collega’s uit Berlijn. Een oude vijand wil alleen met haar in gesprek. Natuurlijk gaat Jenny de confrontatie niet uit de weg. Niet geheel onbevreesd gaat ze de strijd met de veroorzaker van haar opgelopen trauma aan.

Andreas Pflüger beschrijft tot in het kleinste detail de belevingswereld van een, op het eerste gezicht bikkelharde agente, Jenny Aaron. Dit interessante personage doet een beetje denken aan Nick Parker uit de film Blind Fury. Het vlotte verhaal is geschreven vanuit het perspectief van de blinde Jenny. De lezer rolt samen met haar van de ene bizarre situatie in de andere. Situaties die je gerust kunt vergelijken met 007- taferelen. Spannend, extreem en vermakelijk voor zowel mannen als vrouwen.

Door het eerste hoofdstuk waarbij de auteur langdurig het schoonmaken van een wapen beschrijft kun je al snel de indruk krijgen dat je hier met een echt mannenboek te maken hebt, maar als je even doorleest en het boek jouw tijd gunt dan zal Andreas Pflüger je zeker niet teleurstellen. Het verhaal neemt al snel een heel andere wending. Zeker zal een grote groep mannen zich prima vermaken met dit verhaal vol geweld, dynamiek en een mooie spannende vrouw. Maar ook voor de vrouwelijke lezers heeft dit boek veel te bieden.
De auteur laat je als het ware in zijn personages kruipen, hij legt hun zielen bloot. Het bespreken van emoties, passie en gevoelens worden niet vermeden, maar komen juist uitvoerig aan bod. Zonder dat het daarbij te voorspelbaar wordt! Naast al het vrouwelijk drama dus vooral een boek volop actie en nagelbijtende spanning. Zeker de momenten waarbij het komt tot een confrontatie tussen de agente en een nietsontziende psychopaat zijn bloedstollend.

Het verhaal is van begin tot eind filmisch geschreven, het zou me dan ook niet verbazen als we dit verhaal snel op het witte doek kunnen gaan bekijken. Ik koop als eerste een kaartje!