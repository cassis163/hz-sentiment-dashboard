Wat een leugentje tot gevolg kan hebben. Daar was Esmée Evers niet op voorbereid. Haar drie studievriendinnen denken dat ze een managementfunctie heeft bij Moo Moo Media, een van de grootste mediaconcerns in het land. Ze werkt daar inderdaad, maar als redactie-assistente. Wanneer één van deze vriendinnen haar bazin wordt bij hetzelfde magazine is het leugentje lastig vol te houden.

Ze krijgt onverwacht een kans om zichzelf te bewijzen wanneer een bekende tv-ster noodgedwongen moet onderduiken.
Ze bedenkt een plan en alles wordt op zijn kop gezet; haar eigen carrière, maar ook haar vriendschappen en niet te vergeten haar relatie.

De roze kleur van de cover past prima bij het verhaal.
Deze roman is een aanrader voor iedereen die graag een verhaal leest over de handel en wandel van een meisje dat haar carrière nog voor zich heeft en zich niet altijd voordoet zoals ze écht is.
Tegenwoordig doet (bijna) iedereen elkaar na; is het niet op social media dan wel in de uitspraken of de overdreven tuitlipjes op de selfies. Het hoort er gewoon bij, zo lijkt het.
Dat dit meeloopgedrag ook een andere zijde heeft, laat Iris Houx hier duidelijk zien.

Op een geweldig humoristische wijze zet de auteur het leven van Esmée en de andere personages neer, maar het is natuurlijk niet altijd lachen in het leven.
Toch is Esmée hier niet de enige die de waarheid ietwat verdraaid heeft;
'Bij nadere bestudering zag ik dat ze een klein beetje voor Pinokkio had gespeeld. Ze had wat dingen opgevoerd waarvan ik zeker wist dat ze ze nooit had gedaan, zoals een of andere particuliere businessschool. En her en der waren zaken behoorlijk aangedikt. Aangedikt als in: grof gelogen.'

De auteur heeft alle karakters duidelijk neergezet en ook de lokaties en beschrijvingen zijn duidelijk. Laat je meenemen van het dorpsleven naar het prachtige Parijs!
Tijdens het lezen zie je de hoofdpersoon groeien van een meisje tot een vrouw. Van een meisje dat mee wil doen met haar vriendinnen om erbij te kunnen horen tot een vrouw die weet waar ze voor staat en weet wat ze wil.
'Scoop!' is een krachtig debuut van Iris Houx. Een roman die wat te zeggen heeft. Dat kan ook met humor zoals je zult zien!
4,5/5*