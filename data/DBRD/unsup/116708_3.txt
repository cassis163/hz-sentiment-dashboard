Het kleine Shinrin-yoku boek door Natascha Boudewijn

De ondertitel is: Hoe de kracht van de natuur je leven verandert. En dat heb ik zelf al mogen ervaren, vandaar mijn interesse voor dit boekje.

Natascha had enkele jaren geleden een burn-out, toevalligerwijs kwam ze toen ook vaak in contact met de natuur en daar ervaarde ze de genezende werking van de natuur. Ze begon meer en meer onderzoek te doen naar de helende effecten die ze voelde en kwam zo in aanraking met het Japanse concept Shinrin-yoku, oftewel bosbaden.

Ondertussen is ze zo een grote fan dat ze haar enthousiasme wil delen, niet enkel via dit boek maar ook door bosbad-workshops te organiseren en aan haar academy kan je zelfs een heuse opleiding tot gids volgen.

Het toffe aan dit boek is dat het an sich voldoende is om aan de slag te gaan. Je hoeft naast dit boek geen dure opleiding meer te volgen (wat soms bij zelfhulpboeken wel eens het geval durft te zijn). Aangezien het een werkboek vol oefeningen is kan je ook direct aan de slag. Je leest een kleine inleiding, doet je laarzen en een jas aan en je kan op pad.
(Er staan ook korte oefeningen in voor als je iets minder tijd hebt; die kan je eventueel zelfs in je eigen achtertuin doen.)

Het handige formaat en de duidelijke lay-out maken dit ook echt tot een werkboek dat mee op stap kan en veelvuldig gebruikt kan worden.

Zelf had ik het mij iets aardser voorgesteld, maar ik begrijp ook dat het volgen van deze oefeningen veel meer effect zal hebben dan enkel een wandeling door het bos. Voor wie openstaat voor een omarming van zijn innerlijke natuurkind is dit het ideale boek om op een eenvoudige, gezonde en bijna gratis manier tot rust te komen. Geniet er van!