Ik was meteen verkocht toen ik dit boek zag: een fantastisch mooie hardcover, het eerste deel in een reeks, een boek waarin boeken een rol spelen. Of het dan een boek voor kinderen of een voor volwassenen is, dat maakt niet zoveel meer uit, tenslotte heeft ook iedereen Harry Potter gelezen. En, toeval of niet, ook 'Drakendal' zou een magisch boek zijn, het was dus afwachten of er tovenaarsleerlingen zouden opduiken. En ja hoor, toch min of meer, want hoofdpersonage Fee heeft magische krachten, maar ze weet er aanvankelijk niet vanaf. 'Drakendal' is een heel fijn boek om te lezen, met zowel goeie mensen als slechteriken, en met maar liefst 500 bedreigde boeken, die maar moeten hopen dat alles goed afloopt. Het verhaal is goed opgebouwd, maar niet heel simpel, je moet er dus best je aandacht bijhouden. De personages hebben duidelijke karaktertrekken, en dat is best handig, want het zijn er veel. Het boek speelt zich af in de toekomst, na een wereldbeving zijn dingen als wifi echter alleen nog maar een verre herinnering. Het boek boeit van begin tot eind, maar een echt wow-gevoel had ik niet. 'Drakendal' is wel een bijzonder geslaagd eerste deel in de Bovenwereldserie.