Knallen met de Kameleon is het nieuwste boek over Sietse en Hieke Klinkhamer, de bekendste tweeling van ons land. Na vijf jaar afwezigheid vaart de Kameleon weer uit!  

Na de dood van Hotze de Roos, die zo’n zestig  boeken over de Friese tweeling schreef, nam P. de Roos (pseudoniem voor Piero Stanco) de pen in 1992 over. Deze directeur van uitgeverij Kluitman voegde drie boeken aan de populaire kinderserie toe. Vanaf 2006 stond Fred Diks (schrijver van de Koen Kampioen-serie) een korte tijd aan het roer. En nu is daar B.M. de Roos. Schrijversduo Bies van Ede en Maarten Veldhuis beloofde de Kameleon-fans minimaal acht nieuwe avonturen te zullen schrijven. Twee kapiteins op één schip dat kan niet goed gaan, zal je misschien denken, maar niets is minder waar.  

Wanneer de tweeling van hun vader een paar nieuwe sloten af moet leveren op bungalowpark Lenterweide, ontmoeten zij daar hun schoolgenootje Ayoka. De Afrikaanse Ayoka woont samen met haar vader en broertje in een oude caravan. Campingbaas Den Oudste heeft het niet zo op illegalen en beschuldigt de vader van Ayoka van diefstal. Ondertussen moeten Sietse en Hielke een feestje organiseren voor hun ouders, die vijfentwintig jaar getrouwd zijn. De jongens hebben het er maar druk mee. Gelukkig krijgen zij hulp van oude bekenden (personages die al zestig jaar een rol spelen in de Kameleon-boeken) en een stel nieuwe vrienden.  

Het boek heeft een herkenbare Kameleon-cover. Hylke en Sietse, gekleed in blauwe overall, varen met de Kameleon over het meer van Lenten. Net als bij de andere Kameleon-boeken vaart de persoon die een belangrijke rol in het boek vervult met hen mee. Ditmaal is het hun schoolgenootje Ayoka. De serie is even vaak van illustrator als van schrijver gewisseld. De tekeningen in dit boek zijn gemaakt door Rudi Jonker. Op de paginagrote zwart-wit illustraties verruilen de jongens trouwens hun ouderwetse overalls  in voor hedendaagse kleding. De illustraties zijn een leuke aanvulling op de tekst. Net als bij de originele Kameleon-boeken staan er maar enkele illustraties in het boek.  

Het boek is geschikt voor jongens en meisjes van 9 tot en met 12 jaar. Door een prettige stijl, eenvoudige woordkeuze, korte hoofdstukken en de ruimte om de tekst is het boek ook aantrekkelijk voor kinderen die moeite met lezen hebben. Het boek is een op zichzelf staand verhaal. Je hoeft geen kennis te hebben van voorafgaande delen.  

Knallen met de Kameleon is een echt Kameleon-verhaal. Het is nog even knus en gezellig in het dorpje Lenten als zestig jaar geleden en de jongens zijn in al die jaren niet ouder geworden. Toch is er wel het één en ander veranderd. Het is nu 2015 en de Lentenaren zijn met hun tijd meegegaan. Na jarenlang huisvrouw te zijn geweest heeft moeder Klinkhamer een baan bij een hotel, Hieke en Sietse kunnen niet meer buiten hun computer en mobieltje,  het taalgebruik van de tweeling is veranderd (‘hé gast’) en asielzoekers doen hun intrede in het Friese dorp. Het is mooi om te lezen hoe de Lentenaren met deze asielzoekers  omgaan. Zo hartelijk en behulpzaam. Daar kunnen wij nog heel wat van leren.  

Als je net als Hielke en Sietse graag achter de computer zit kun je vrienden met hen worden op Facebook. In het Kameleondorp en het Friesmuseum kun je de verhalen van de tweeling zelf beleven. Uitgeverij Kluitman en schrijvers Bies en Maarten laten Sietse en Hielke een nieuwe koers varen, de Kameleon gaat weer knallen!