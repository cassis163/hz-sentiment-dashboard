"Aan de muur hingen ketens. Een verzameling ijzeren staven en knotsen stond netjes gerangschikt in een standaard en op een tafeltje naast een bak met houtskool lagen diverse klemmen. In het midden van de kamer stond een houten bank in de vorm van een kruis, met zware sluitingen: de pijnbank."

Aan spanning geen gebrek in dit fantastische debuut van Wim Bos!

Amsterdam, 18de eeuw. Sinds de vader van hoofdpersoon Pontus vertrok met de walvisvaart woont de jongen in het Aalmoezeniersweeshuis en werkt hij als bezorger op de vismarkt. Pontus doet hard zijn best, maar het laatste vrachtje dat hij op een middag nog moet bezorgen zet zijn leven totaal op zijn kop. Plotseling wordt Pontus beschuldigd van moord! Wonderbaarlijk genoeg weet Pontus aan de schout te ontkomen en net als hij denkt dat er geen uitweg is wordt hij opgenomen in het huis van Lijp Kot. Lijp biedt Pontus onderdak en bescherming, maar in ruil daarvoor moet Pontus zich aansluiten bij Lijps boevenbende. Dat is het begin van een moeizaam avontuur. Weet Pontus zich staande te houden in de harde wereld van de boevenbende? En zal het hem lukken om zijn naam te zuiveren?

Mijn mening

Wat een geweldig debuut! Het feit dat het verhaal zich afspeelt in de achttiende eeuw en ook nog in Nederland sprak mij meteen aan en ik heb geen seconde spijt gehad dat ik het boek ben gaan lezen!

Wim Bos weet vanaf de eerste pagina een geheimzinnige sfeer neer te zetten die de lezer enkele honderden jaren mee terug in de tijd neemt en weet deze sfeer het hele boek door vast te houden; ontzettend knap gedaan!

Het boek is geschreven voor kinderen vanaf circa 10 jaar. Ik denk dat deze kinderen zich goed met de hoofdpersoon zullen kunnen identificeren en daardoor erg mee zullen leven met zijn avonturen. Het boek is heel geschikt voor kinderen die geïnteresseerd zijn in geschiedenis, maar ook kinderen die van spanning houden zullen ervan smullen want spannend is het zeker!
De auteur gebruikt in het boek veel ouderwetse begrippen zoals 'daalder', 'schout', 'gezel' en 'waag'. Op de laatste pagina's van het boek is een verklarende woordenlijst opgenomen voor wie niet bekend is met deze begrippen; een prettig hulpmiddel bij het lezen én ontzettend leerzaam.

Geweldig dat Nederland weer een prachtig historisch jeugdboek rijker is. Wat mij betreft gaat Wim Bos op deze weg verder en volgen er nog veel meer van dit soort heerlijke boeken die de geschiedenis van ons land inzichtelijk maken en levend houden.