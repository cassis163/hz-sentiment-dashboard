De Bijlmer in Amsterdam. Het is niet ver weg, maar door dit boek voelt het toch alsof je een andere wereld in stapt. Een onbekende wereld voor velen en een vertrouwde wereld voor diegenen die er hebben gewoond.
Murat Isik vertelt op indringende wijze het verhaal van een jeugd die geregeerd wordt door een onvoorspelbare vader (of op zijn minst voorspelbaar op een slechte manier). Een jeugd die vaak onbegrip oproept.
De schrijfstijl neemt je mee door de tijd. Wees onzichtbaar vertelt de lezer hoe het is om in de Bijlmer op te groeien en dat gebeurt op een hele integere manier. Als lezer voel je de kracht die uit het boek vloeit. Je leeft mee met Metin. Je let op de details die je worden aangeboden door Isik. Want alles is van belang. Alles draagt bij tot het grote geheel.
Een bijzonder boek. Niet opgeklopt tot het spectaculair en shockerend wordt. Niet overdreven. Gewoon het verhaal van een jongen en zijn omgeving. De personages zijn zo 'rijk' neergezet op het papier dat je als lezer het gevoel hebt dat je ze zou herkennen als je ze tegenkomt.
Genieten is het, dit boek. Een aanrader voor iedereen die van lezen houdt.