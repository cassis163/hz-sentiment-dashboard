Aftellen is het tweede deel over de familie Cazalet. Volgens de uitgever is het boek zelfstandig te lezen. Je mist veel informatie over de familie als je deel 1 "Lichte jaren" niet hebt gelezen. Het is een behoorlijk grote familie met personeel en het duurde even voordat ik door had hoe de familie in elkaar zat. Gelukkig kon ik gebruik maken van een stamboom.

Dit deel bestrijkt de periode 1939 - winter 1941, het begin van de Tweede Wereldoorlog.Het boek is opgedeeld in hoofdstukken en gaat voornamelijk over de meisjes Louise, Clary en Polly op weg naar de volwassenheid. Louise die probeert haar droom uit te laten komen en zich bij een toneelgezelschap aansluit. Clary die zich grote zorgen maakt om haar vader, die nadat hij zich bij de marine heeft aangemeld als vermist wordt opgegeven. Je leest in brieven en dagboekfragmenten hoe ze met haar gevoelens omgaat. Ook komen in dit deel Zoë en Sybil voor. Zoë bevallen van een dochtertje en Sybil die ernstig ziek is. Door de oorlog verblijft de familie in hun buitenverblijf Home Place. Je leest voornamelijk over de alledaagse dingen in de oorlog, zoals voedsel op de bon en elke avond verduistering voor de ramen.

Elizabeth Jane Howard beschrijft alles gedetailleerd, zoals de natuur, het eten en de kleding. Hierdoor is het boek soms wat traag. Er zit ook humor in, vooral de dialogen tussen de jonge kinderen zijn soms hilarisch. Howard heeft veel uit haar eigen leven gebruikt in de Cazaletkronieken, de houthandel en het toneelspelen.

Aftellen is een mooie familiekroniek, de familie leeft voor mij en ik kijk uit naar deel 3 over de familie Cazalet.