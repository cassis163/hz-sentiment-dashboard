In tegenstelling tot de ondertitel handelt het boek niet alleen over operaties van de Mossad, maar ook van de Shin Bet en van het leger (Aman). Hierbij komen ook meer obscure organisaties aan bod, zoals Caesarea, Sayeret Matkal, de Kameleons, enz.
Hun suksessen worden besproken maar ook hun flaters. Telkens wordt een analyse gemaakt. De invloed van onderlinge wrijvingen tussen de verschillende diensten, de persoonlijkheid van hun chefs, de mate van doortastendheid van de politieke leiding. We zien hoe operaties worden uitgesteld of afgelast wegens praktische moeilijkheden. Ook de afweging tussen strategische elementen (verzwakken van de tegenstander) en politieke elementen (slechte public relations) speelt een belangrijke rol. Naast vele onbekende Israëli's passeren ook vele bekende Israëli's de revue : Begin, Barak, Sharon en natuurlijk Netanyahu. En telkens wordt de sluier van hun veelal geheime verleden opgelicht.
De meeste hoofdstukken beginnen met het verhaal van de aanslag zelf. Dan volgt de achtergrond van de operatie. Hierdoor wordt de lezer onmiddellijk bij de actie betrokken. Maar het nadeel is dat de tijdslijnen door elkaar lopen en de chronologie soms moeilijk te volgen is.
Het boek is gebaseerd op bekende en onbekende feiten. Deze laatste komen uit documenten, maar vooral uit interviews van de schrijver met politici en (ex-)medewerkers van de Israëlische veiligheidsdiensten. De lijst van noten, de bibliografie en het register aan het einde van het boek zijn ronduit indrukwekkend (bijna 150 bladzijden of een vijfde van het volume !). Vermelden wij ook de vele, relevante foto's.
Dit boek is een aanrader voor geïnteresseerde lezers, maar zeker ook voor specialisten in de materie.
Vijf sterren.