Vorig jaar debuteerde Kate Paris met roman boek Een ondertoon van liefde. Het was nooit de bedoeling om er een vervolg op te schrijven, maar twee personages uit haar eerste boek ontwikkelden zich zodanig dat ze ook recht hadden op hun eigen verhaal. In Een omweg naar geluk is het Oliver, ooit de beste vriend van Ivy uit het eerste boek, die centraal staat.

Het verhaal gaat verder waar deel één stopte, maar nu vanuit een ander perspectief. Oliver woont en werkt in het restaurant van zijn ouders. Zijn moeder is overleden en zijn vader rommelt maar wat aan met diverse vrouwen. Dat wordt plots een probleem als hij zijn nieuwste vriendin aanneemt als chef kok en dat net een week voor dat de Michelin sterren recensent langs komt. Helaas is zij totaal ongeschikt als chef kok en het zorgt direct voor grote onenigheid tussen Oliver en zijn vader.
Oliver heeft het toch al moeilijk, hij heeft onlangs iets ontdekt over zijn verleden wat zijn wereld op z’n kop zette. En dan wordt hij ook zijn huis en restaurant nog uitgezet.

Een nieuw personage in deze roman is Fee, die vlucht op de dag van haar huwelijk en op wonderbaarlijke wijze terecht komt bij de fontein van het restaurant van Oliver en zijn vader. Je zou zeggen dat toeval niet bestaat, maar Fee is weer het nichtje van Ivy.

Vanaf dat moment ontstaat er een road trip waarbij Fee en Oliver door Frankrijk reizen, allebei met een eigen agenda. Het is mooi om te zien hoe de relatie tussen deze twee mensen zich ontwikkelt. Soms serieus, maar ook af en toe grappig en soms wat over de top, maar het klopt allemaal. Fee is beroemd en kan daardoor dingen snel en handig regelen waardoor ze komen waar ze moeten zijn, ook al gaat het met een flinke omweg.

Kate weet de reis die ze maken mooi te beschrijven, zowel de luxe van het jacht waar ze op terecht komen, als de onmetelijke bloemenzee die Frankrijk te bieden heeft en waar ze in belanden. Ook de acties van Fee zijn beeldend en spannend. De hoeveelheid erotiek is in dit boek minder aanwezig dan in het eerste deel, maar past goed in het verhaal.

De opbouw van dit boek is bijzonder. Aan de ene kant is er het chronologische verhaal van Oliver en Fee, daarnaast het verhaal van Fee wat steeds verder terug gaat in de tijd. Zo leer je Fee kennen en snap je waarom ze doet wat ze doet, want haar manier van leven is op zijn zachtst gezegd heel apart te noemen.

Op het einde komen de verhaallijnen samen en valt alles op z’n plek. Daarmee is het verhaal van Oliver klaar en is het tijd voor het slotdeel: Het verhaal van Line.

Een prachtige roman die zich afspeelt tegen de achtergrond van Frankrijk en zijn bloemenvelden, vol liefde, drama, goede wijn en bijzondere personen.