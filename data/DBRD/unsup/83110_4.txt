James Patterson heeft buiten Alex Cross nog vier vriendinnen die hem zeer dierbaar zijn. Achtereenvolgens heeft hij veel op met Lindsay Boxer (rechercheur), Cindy Thomas (verslaggeefster), Yuki Castellano (Officier van Justitie) en Claire Washburn (patholoog anatoom). Samen vormen ze de Womens Murder Club, een clubje vriendinnen die elkaar regelmatig opzoeken en die elkaar vanuit hun verschillende disciplines zo nodig ook ondersteuning geven. Het opmerkelijke aan deze succesvolle serie is dat steeds het nummer van de reeks in de titel van het boek wordt genoemd. Lezers die hier aan twijfelen worden verzocht de titels van de Womens Murder Club eens zorgvuldig te bestuderen. Dit zevende boek van de favoriete dames heeft de veelzeggende titel Zevende hemel meegekregen (7th Heaven).
Bij Henry en Peggy Jablonsky breekt tijdens de kerstdagen brand uit. Het echtpaar Jablonsky komt hierbij om het leven. Hoofdinspecteur Warren Jacobi belast Lindsay Boxer met de leiding over het onderzoek. Ongeveer gelijktijdig verdwijnt de ongeneeslijk zieke Michael Campion spoorloos na een bezoek aan de prostituee Julie Moon. Het verdwijnen zou verband houden met moord op deze zoon van de puisant rijke ouders. Julie wordt gearresteerd en aangeklaagd voor moord door de Officier van Justitie Yuki Castellano.
Rond dezelfde tijd vliegt het huis van Petty en Bert Malone in brand. Beiden verbranden, maar er worden door Claire Washburn sporen aan de polsen en enkels sporen gevonden die erop duiden dat ze vastgebonden waren. Niets wijst op een ongeluk, alles op moord!
Wanneer Steven en Sandy Meachem ook door brand om het leven komen, blijkt dat een of meerdere zieke geesten volgens een vast patroon brand stichten waarbij de bewoners steeds om het leven komen omdat hen wordt belet te vluchten.
Alle hens aan dek voor Lindsay Boxer en haar team om deze gestoorde daders op te sporen. Parallel aan dit verhaal heeft Yuki haar handen vol aan de aanklacht tegen Julie Moon.
De deskundigheid van James Patterson behoeft geen nadere toelichting. Al zijn fans kennen zijn sterke en zwakke punten inmiddels wel. De zwakke punten komen in zijn boeken maar sporadisch aan bod. Gelukkig is er meer te vertellen over de sterke punten. Altijd verrassende verhalen in de welbekende korte zinnen en directe zinsopbouw. En natuurlijk in de ultra korte hoofdstukken, zoals de fans van Patterson gewend zijn, waardoor het verhaal een enorme vaart krijgt.
Dit zevende deel van de Womens Murder Club blinkt weer uit door verrassende wendingen en pakkende dialogen. Het verhaal is niet ingewikkeld. Zonder veel inspanning is het goed voor enkele uurtjes leesplezier. Weer een echte en herkenbare Patterson.