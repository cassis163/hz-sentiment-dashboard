Titel: De sekte
Auteur: Mariette Lindstein
Uitgever: Manteau
Publicatiedatum: 11 september 2017
320 pagina’s

Mariette Lindstein kwam als jonge vrouw in contact met Scientology. Ze maakte snel carrière en werkte lange tijd direct onder de leider, David Miscavige. Uit de beweging stappen bleek echter niet zo gemakkelijk. Lindstein gebruikte haar ervaringen als inspiratie voor een trilogie. De sekte is hiervan het eerste deel. In Zweden werd dit boek een bestseller en De sekte won in 2016 de Crimetime Specsavers Award voor het beste thrillerdebuut.

Op een klein eiland aan de Zweedse kust heeft zich een New Age-beweging gesetteld. Hun charismatische leider, Franz Oswald, ontwikkelde de doctrine ViaTerra, die een onweerstaanbare aantrekkingskracht heeft op beroemdheden en vooraanstaande politici. Sofia Bauman, net afgestudeerd aan de universiteit, raakt gefascineerd door de leer van ViaTerra. Ze is gecharmeerd van Oswald en accepteert de baan die hij haar aanbiedt.
Wanneer de idyllische zomer ten einde loopt en een ondoordringbare mist het eiland opslokt, vraagt Sofia zich af of ViaTerra wel zo’n nobele beweging is als ze aanvankelijk dacht. Er lijkt echter geen weg terug naar haar oude leven. Want niemand kon ViaTerra ooit verlaten.

En daar opeens is er weer zo eentje. Een boek waarvan de cover je zo intrigeert dat je er niet aan ontkomt om het te lezen. De mysterieuze uitstraling en de indringende tekst ‘Toetreden is verleidelijk. Ontsnappen is onmogelijk’ maakt meteen een verbinding met je.

Na het lezen van de proloog waan je je in een verhaal waarbij je nog totaal niet het idee hebt hoe erg het daadwerkelijk gaat worden. De spanning is om te snijden en de afschuw voor bepaalde personen stijgt met de minuut. Is dit wel fictie of zitten hier toch sterk vergelijkbare facetten in die de schrijfster Mariette Lindstein zelf heeft meegemaakt toen ze verbonden was met de beruchte Scientology beweging? Niemand die het zal weten mits je er zelf ook aan hebt deelgenomen.

Zo zal ook het verhaal van Sofia door menigeen niet als geloofwaardig over komen. Desondanks geniet ik van de spanning en het goed neergezette verhaal. Zal het haar lukken om ViaTerra te verlaten? En wordt ze in de ‘buitenwereld’ goed opgevangen zodat de eigenaar van ViaTerra haar niet meer terug kan nemen?

‘Spring in de hoop dat je verraad in de diepte achterlaat en met een zuiver geweten en vol toewijding boven water komt’

Mariette Lindstein heeft op het laatst me dan toch weten te overtuigen dat ik het tweede deel ‘Herrijzenis’, dat in februari 2018 uitkomt, uit nieuwsgierigheid wil gaan lezen.

Leesplezier: 4
Originaliteit: 4
Plot: 4
Psychologie: 4,5
Schrijfstijl: 4,5
Spanning: 4
Ik geef ‘De Sekte’ 4 sterren.