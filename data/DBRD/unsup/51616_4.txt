Anna is de maitresse van de Duitse reder Heinz. Ze haalt hem over om een prachtig huis voor haar te laten bouwen in een hippe wijk van Antwerpen. Architect Jos Bascourt gaat met de opdracht aan de slag. Heinz en Jos ontwerpen samen een art-nouveauhuis voor Anna, dat de naam Morgenster krijgt. Anna mag van niets weten, maar wordt toch erg nieuwsgierig naar het huis. Jos wordt geïntrigeerd door Anna. Ondertussen pendelt Heinz tussen zijn vrouw en gezin in Hamburg en zijn minnares Anna in Antwerpen.

Morgenster is een historische roman van auteur Dirk van Boxem. Het verhaal speelt aan het begin van de twintigste eeuw in Antwerpen. De stad is vol in ontwikkeling en aan de Cogels-Osylei worden de meest prachtige huizen gebouwd. Het bijzondere is dat het huis, Morgenster, echt aan de Cogels-Osylei staat en ontworpen is door architect Jos Bascourt. De rest van het verhaal is fictie. Op de ene binnenkaft van het boek is een tekening afgedrukt van het ontwerp van de Morgenster aan de Cogels-Osylei. Op de andere binnenkaft is een foto van het art-nouveauhuis afgebeeld.

Hoofdpersonage Anna is aansprekend en sympathiek. Als vrouw in die tijd, worstelt ze met de rol van de vrouw, in een wereld die wordt gedomineerd door mannen. Als courtisane en minnares heeft ze niet de beste status. Ze wil graag emanciperen, maar dit lukt niet door haar omgeving. Heinz is een man van weinig woorden, hij is dominant in zijn relaties en gewend zijn zin te krijgen, omdat hij status en geld heeft. Toch heeft ook hij zijn worstelingen: hij kan niet kiezen tussen zijn vrouw en minnares en pendelt daardoor tussen Hamburg en Antwerpen. Architect Jos is een vrije, eigenzinnige man, die opgaat in zijn werk als architect. Anna weet zijn nieuwsgierigheid te wekken en daardoor raakt hij van slag. Zo heeft de auteur drie boeiende personages gecreëerd die het verhaal interessant maken.

Dirk van Boxem brengt met Morgenster de geschiedenis tot leven. Hij laat op een geloofwaardige manier zien hoe het leven begin twintigste eeuw in Antwerpen was. Status en uiterlijke schijn waren belangrijk, maar achter de deuren gebeurde er van alles. Toch gaat men begin twintigste eeuw op zoek naar meer vrijheid en komt er langzaam emancipatie op gang. Deze stem klinkt door via personage Leon, een activistische vriend van Anna.

Het boek is in een toegankelijke stijl geschreven en daarbij zijn de dialogen tussen de personages aantrekkelijk om te lezen. Morgenster is een boeiende historische roman over emancipatie van de vrouw aan het begin van de twintigste eeuw en de liefde. Ik waardeer het boek met vier sterren.

@Indeboekenkast