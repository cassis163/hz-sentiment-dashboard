Ik was vroeger een echte paardenmeisje dus toen ik dit boek in handen kreeg was ik meteen weg van de mooie cover en de mooie roze gekleurde rand, een echte 'eyecatcher' in de boekenkast. Niet alleen de buitenkant is een pareltje want het verhaal steekt zeer goed in elkaar en is gelukkig geen Penny verhaal. Het paard van een Dollar is het eerste deel van een trilogie, we mogen dus nog smullen van twee opvolgende delen.

De 14-jarige Cayden Blue werkt als vrijwilligster op een manage in London, haar droom is om ooit de Badminton Horse Trials te winnen. Het is één van de grootste paardenevenementen. Zij woont samen met haar vader in een klein flatje. Wanneer zij op een dag mee gaat naar een sollicitatiegesprek van haar vader, passeren zij een slachthuis waar enige tumult aan de gang is. Tot haar schrik ziet zij een grijs paard welke helemaal door de dolle heen is. Zij krijgt de slachters zover het zwaar verwaarloosd en getraumatiseerde paard aan haar te verkopen voor een klein bedrag van een Dollar. Ze weet meteen waar ze het paard kan stallen en besluit naar de manege te gaan waar zij vrijwilligerswerk verricht. Met weinig geld maar met steun van haar beste oudere vriendin mevrouw Smith weet zij het vertrouwen van Storm te winnen. Gaat het Casey lukken om mee te doen aan de Badminton Horse Trials?

De meesten zullen wel denken een paardenboek, echt niet dat het voor mij is weggelegd, maar ik weet zeker dat de niet paardenfans net zo van het verhaal kunnen genieten. Het draait niet alleen maar om een paard, het gaat veel dieper. Het boek biedt ook veel aan in de thema's spanning, vriendschap, jaloezie, persoonlijke ontwikkeling en een vleugje liefde. Je zou verwachten dat je overspoeld wordt door moeilijke paardentermen maar dat valt reuze mee, ook de wedstrijden die Casey rijdt worden kort en bondig geschreven zodat het voor iedereen te begrijpen is. Het verhaal is goed geschreven, verveeld geen moment en ik kan niet wachten totdat deel twee uit is zodat ik weet hoe het Casey en Storm verder vergaat.