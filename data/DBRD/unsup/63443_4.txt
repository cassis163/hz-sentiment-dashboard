In Zuid-Zweden in het dorpje Tätorp speelt zich een waar drama af. Al tien jaar, telkens op dezelfde datum, verdwijnt er een vrouw. Het raadsel rond deze verdwijningen is nooit opgelost. De geboren Amsterdammer Ras Mus, misdaadjournalist en schrijver, gaat zich bezighouden met deze cold case, omdat hij er een boek over wil schrijven. Hij vertrekt naar Tätorp en neemt zijn intrek in het plaatselijke pension, dat toebehoort aan Britta. Hij voelt aan haar dat er geheimen spelen in het dorp en probeert haar over te halen er meer over prijs te geven. Tijdens deze gesprekken valt hij voor haar overdadige lijf en krijgen ze een soort van relatie.

Tegelijkertijd is de dag waarop de verdwijningen plaatsvonden voorbij en dat jaar is er niets gebeurd. Is het drama gestopt of staat er toch nog iets te gebeuren?

In het landhuis dat toebehoort aan psychiater Jonathan Saldner, bevindt zich zijn geliefde Raven Winter. Zelf is hij naar New York vertrokken om deel te nemen aan een congres. Tijdens zijn afwezigheid vinden er vreemde dingen plaats. Er staat een glas gevuld met wijn wat Raven zelf niet gedaan heeft, ook worden er kaarsjes aangestoken, de schuifpui staat open, de mobiele telefoon verdwijnt en nog veel andere onverklaarbare zaken. Ze denkt dat haar broer Aaron erachter zit. Twintig jaar geleden toen Raven tien was, heeft hij beide ouders vermoord en haar ‘beloofd’ dat hij eens terug zou keren en dan haar te pakken zou nemen. Om van dit jeugdtrauma verlost te worden is ze in behandeling gegaan bij Jonathan. Maar net nu de laatste weg is, denkt ze dat haar broer, de boeman, haar gevonden heeft en zijn slag zal slaan.

De twee verhaallijnen van Raven Winter en Ras Mus wisselen elkaar af. Af en toe lees je ook een kort fragment dat geschreven wordt vanuit de stalker:
“Geduld is schoon. Ik zie je, je bent van mij, je bent van mij.”
Langzamerhand wordt er steeds meer duidelijk over de verdwenen Vikenmeisjes, de Witte Zwaluwen zoals ze ook wel genoemd worden. Er volgen angstaanjagende scènes in het landhuis met de meest vreemde zaken die zich daar afspelen. Dit gedeelte van het boek verloopt wat traag, telkens opnieuw vindt er een nieuwe achtervolging plaats. Het voelt aan als meer van hetzelfde zonder dat er veel gebeurt. De verhaallijn rond Ras Mus en Britta en hun tochten om meer van de geheimen van het dorp bloot te leggen, brengen wel de nodige ontwikkeling met zich mee.

Naar het einde toe krijgt het verhaal meer vaart. Hoewel er al langere tijd een vermoeden over de stalker bestaat, heeft het eind toch een verrassende plot. Wel met heel veel gruwelijkheden die realistisch beschreven worden. De aanloop tot de climax duurt erg lang en de nagelbijtende spanning die je in het begin voelt bij de onverklaarbare gebeurtenissen en de constante dreiging die Raven voelt, wordt haast langdradig. Terwijl de zoektocht van Ras Mus wel degelijk van belang is voor de afwikkeling van het verhaal.

Als je als lezer eenmaal het trage begin voorbij bent, leest het verhaal heel vlot en wil je alleen maar doorlezen om het geheim van het dorp te achterhalen. Na een realistisch en luguber slot wordt alles duidelijk en ben je toch verrast over de onverwachte afloop. Lineke Breukel is een Nederlandse auteur die naar Zweden verhuisd is en Zweedse thrillers schrijft. Haar boeken spelen in Zweden, maar missen de kracht van de originele Zweedse thrillers. Toch is dit boek spannend genoeg om gelezen te worden en ik kan het dan ook van harte aanbevelen.