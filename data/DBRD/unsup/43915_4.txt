Na zijn succes met Twin Peaks en The X-files durfde scenarioschrijver Scott Frost het wel aan om eens een thriller te schrijven. Dit resulteerde in het uitstekende debuut De uitverkorene. De VN-thrillergids beoordeelde het boek met vier sterren en ik kan me daar alleen maar bij aansluiten.

Alex Delillo is naast inspecteur moordzaken ook alleenstaande moeder van een rebelse tienerdochter. Door de drukte en hectiek die Alexs baan met zich meebrengt, verdient de relatie die ze heeft met haar dochter Lacy niet altijd de schoonheidsprijs. Dat Alex haar dochter niet meer zo goed kent, wordt pijnlijk duidelijk tijdens een missverkiezing waar Lacy aan meedoet. Tijd om zich volledig op haar dochter te richten heeft ze echter niet. De opsporing van seriemoordenaar Gabriel eist al haar aandacht op. Deze engel des doods gebruikt zijn slachtoffers als levende bommen en weet de politie elke keer weer te slim af te zijn. Alex stort zich volledig op de zaak die steeds nijpender vormen aanneemt. Gabriel vindt het spel met de inspecteur zo leuk dat hij nog een stapje verder gaat. Hij kidnapt Lacy en stelt Alex voor een onmogelijke keuze

Dat Scott Frost van huis uit scenarioschrijver is, komt duidelijk naar voren in De Uitverkorene. Zijn schrijfstijl is beeldend en zorgt ervoor dat er tijdens het lezen een film meeloopt in het hoofd van de lezer. Dit maakt het toch al spannende verhaal nog spectaculairder en bloedstollender. Frosts uitermate vlotte schrijfstijl geeft het verhaal nog wat extra swung en maakt dat je het verhaal van a tot z wilt uitspellen.

De plot is een beetje dertien in een dozijn, maar haalt de kwaliteit van het boek niet naar beneden. Frost compenseert het gebrek aan originaliteit namelijk met de manier waarop hij het verhaal brengt, explosief en razendsnel. Enorm diepgaande karakterschetsen zul je in dit boek niet tegenkomen, actie en spanning daarentegen meer dan genoeg. Voor mensen die op zoek zijn naar een vlot, enerverend en lekker lezend boek een echte must!