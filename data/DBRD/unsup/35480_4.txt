Wist ik tot voor kort nog helemaal zeker dat Beau mijn favoriete Vincent Boy was, komt mevrouw Glines met dit boek op de proppen. In ‘Gevaarlijk Spel’ zien we hoe Sawyer omgaat met het feit dat zijn ex-vriendinnetje Ashton een relatie opbouwt met zijn halfbroer: Beau. Sawyers hart is gebroken, maar gelukkig vind hij afleiding in de vorm van Ashtons nichtje Lana. Maar wat begint als een leuke manier om de zomer door te komen, ontpopt zich al snel tot een zinderende romance.

Tijdens het lezen van deel één van de Vincent Boys vond ik Sawyer maar een slappeling. Ik mocht hem totáál niet! Hij liet het maar gebeuren dat zijn vriendinnetje haar hele persoonlijkheid voor hem veranderde om hem gelukkig te maken, zonder zich af te vragen of zij zelf daar wel gelukkig mee was. En met de gebeurtenissen tegen het einde van deel een zakte hij nóg lager op mijn lijst van favoriete personen. Hij stond nog maar net boven president Snow, en dat was kielekiele. (kun je nagaan)

Gelukkig weet Sawyer zich in dit deel van een veel betere kant te laten zien. Toegegeven, in het begin van het verhaal is hij nog steeds best een A-hole, maar het past op dat moment ook bij zijn gebroken hart. Hij is gekwetst en reageert zich af op zijn omgeving.

Ook Lana vond ik een erg leuk en integer personage. Meteen vanaf het begin van het boek is duidelijk dat Lana’s karakter een perfecte aanvulling zou zijn op dat van Sawyer, en om die reden juich je al vanaf het begin van het boek voor de twee.

Wat ik ook erg leuk vond was Lana’s geheime crush op Sawyer. Ik denk dat ieder meisje, dat wel eens blozend haar gezicht heeft afgewend omdat haar crush haar betrapt op staren, zich in zal kunnen leven in Lana’s personage.

Ook vond ik het erg positief dat dit boek niet draait om seks. Waar het eerste deel bij vlagen nogal grafisch was, gaat het in dit deel niet zó ver. Wel wordt er gehint naar de gebeurtenissen, maar de schrijfster laat meer aan de verbeelding over dan in het eerste boek. Dus geen stomende seksscènes in dit boek, maar wel onweerstaanbare chemie tussen twee erg interessante personages.

Het verhaal heeft een erg aangenaam tempo en is lekker luchtig geschreven. Ik baal als een stekker dat er niet meer Vincent Boys zijn, want wat mij betreft mogen er nog veel meer romans zoals deze verschijnen.