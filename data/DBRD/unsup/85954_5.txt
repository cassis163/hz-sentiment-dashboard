De groene bakplaat: 75 groenterecepten ui de oven door Rukmini Iyer

Oh, ik moet mijn best doen om niet te beginnen kwijlen bij de cover (en foto’s binnenin) van dit geweldige boek.
Ik kook graag maar het moet makkelijk zijn, snel én met veel groenten. Ik heb dan ook zelf al de geneugten van alles in één pan in de oven ontdekt (rijst onderaan, groenten erop en vleesvervanger bovenaan). Maar dit boek tilt dat alles naar een veel hoger niveau. Hierin staan recepten die niet alleen lekker zijn maar er ook goed uitzien én die je aan bezoek kan voorschotelen, zonder schaamrood op je wangen (wat met mijn uitvindingen niet echt haalbaar is).

Het boek bestaat uit 2 grote delen en 1 klein deel. Het eerste deel zijn vegan recepten, (het kleine) deel twee bevat schema’s met combinaties die je zelf kan gaan samenstellen en deel 3 draait om vegetarische recepten. Deel 1 en 3 zijn telkens onderverdeeld in snelle (30 minuten), iets meer tijd (45 minuten) en alle tijd (een uur of langer) recepten.

Ik had als fantasievolle restjeskok al het één en ander samen gegooid maar in De groene bakplaat kwam ik geweldige combinaties tegen waar ik zelf nooit op zou komen. En Rukmini bakt dingen in de oven waar ik nog nooit aan gedacht had, zoals avocado en eieren. Ze geeft ook tips die ik nog nergens las zoals het steeltje van tomaten op de rijst leggen als smaakmaker tijdens het bakken (niet om op te eten).

Dit kookboek is eenvoudig en gebruiksvriendelijk en geeft enorm veel goesting om te eten én te koken. Het is ook een eerlijk (bij sommige foto’s staat dat ze genomen zijn voor het gerecht de oven in ging) en no nonsens boek (met tips als: hete stoom als je de oven opent, oppassen).

Oh, ik ga hier nog zo veel plezier aan beleven; aanrader!