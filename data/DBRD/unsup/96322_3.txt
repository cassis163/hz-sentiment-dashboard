DJ is de kort maar krachtige titel van de nieuwe Kluun roman. Als bestseller auteur staat zijn carrière op een laag pitje en privé zit het hem ook allemaal niet zo mee. Zijn recente scheiding brengt nogal wat beslommeringen met zich mee en het schrijven wil ook niet zo vlotten. Tot hij op een dag de kans krijgt een tv-reportage te maken over zijn jeugdvriend, de wereldberoemde DJ Thor.
Thor brengt het grootste deel van zijn tijd door in Las Vegas waar hij geniet van het leven met private jets, penthouses, seks, drugs en drank. Wanneer Kluun voor enkele dagen naar Las Vegas trekt om het leven van Thor op film vast te leggen en een exclusief interview los te peuteren, wordt ook hij meegezogen in dit fast forward leven. Helaas heeft elk verhaal ook een keerzijde en daar worden zowel Kluun als Thor zich uiteindelijk van bewust.
DJ is een roman die even snel leest als het leven dat erin geleefd wordt. Thema’s als roem en geld staan er lijnrecht tegenover vriendschap, ethiek en loyaliteit. Bovendien krijg je een duidelijke kijk op de dancewereld.
Aangename vakantielectuur, maar naar mijn mening zeker geen hoogvlieger.