‘Aantekeningen over het verplaatsen van obelisken’ vertelt het verhaal over de vriendschap tussen twee jonge mannen. Eén van beide overlijdt plotseling, wat bij de ander een grote leegte achterlaat. Hij vertrekt naar Alexandrië om zowel zijn eigen boek als die van zijn overleden vriend Tomas achter te laten in de beroemde bibliotheek van Alexandrië. Zelf wil hij al jaren een biografie schrijven over Alexander de Grote. In Alexandrië gaat hij dan ook op zoek naar zijn tombe.

Het was bijzonder om in dit verhaal mee te mogen reizen met de schrijver. De simpele, soms wat wazige zwart-wit foto’s, maken dit reisverslag nog ‘echter’. Echter… de schrijver meldt ook dat in dit verhaal fictie en non-fictie verweven zijn. Dat geeft enerzijds te denken over het waarheidsgehalte van het verhaal (wat ‘klopt’ er aan het verhaal en wat niet?), anderzijds is de auteur er prima in geslaagd een boeiend verhaal over vriendschap en rouw te schrijven.