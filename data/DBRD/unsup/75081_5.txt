Wist je wel dat alle dieren andere ogen hebben? En pauwen hebben helemaal bijzondere ogen!  

In Wauw Pauw laat schrijfster en illustrator Yoko Heiligers dat zien. Heel treffend is het eerste woord van het verhaal: ‘Kijk!’ Alle pauwen op het hek van de dierentuin gehoorzamen aan de oproep van de schrijfster en als lezer doe je mee natuurlijk. In het midden van de illustratie tussen de mooie grote en bontgekleurde pauwen zie je een sneeuwwit babypauwtje. Na een poosje vliegen de grote pauwen weg en zeggen ‘Dag pauwtje zonder ogen’. 

Het witte pauwtje blijft alleen achter. Ze kijkt totaal ontredderd: hoezo heeft ze geen ogen? Ze wil ook ogen! Het grappige is dat ze wel ogen heeft waar ze mee kan kijken, wat voor ogen heeft ze dan nodig?  Ze trekt de dierentuin in, op zoek naar ogen. Zo leer je bijvoorbeeld dat slakken steeltjesogen hebben, giraffen wimperogen, krokodillen streepjesogen, alle dieren hebben hun eigen ogen. Het pauwtje zoekt de hele dag en ondertussen zie je haar groeien. Op haar zoektocht zie je als je goed oplet de hele dag een witte vlinder meevliegen. Wanneer alle dieren slapen vraagt de vlinder de pauw ‘Wil je ogen?’ Natuurlijk, dat wil de pauw. De vlinder gaat op haar hoofd zitten met haar vleugels over de ogen van de pauw als een blinddoek. Heel leuk is hoe de pauw haar snavel houdt: als een kindje dat op zijn verjaardag met ogen dicht naar een tafel met cadeaus loopt, in de verwachting dat er een geweldige verrassing klaarligt. De pauw wordt niet teleurgesteld, ze komt in de vlindertuin en daar ziet ze de mooiste ogen van de hele wereld. Aan het einde van het verhaal is het pauwtje een grote pauw geworden. Nog steeds anders dan de rest, maar ze is trots op wie ze is. En ze hééft ogen! Zoals het woord aan het begin van het verhaal treffend is, zijn de laatste woorden dat ook: ‘Kijk mij!’

Wauw Pauw is een heel actief boek, waarin veel te zien is. Er is weinig tekst, maar de woorden zijn raak gekozen. De illustraties vertellen het verhaal, je hoeft niet eens te kunnen lezen om dit verhaal te begrijpen. Hoe leuk is het om samen de platen te bekijken en al pratend het kind zelf het verhaal te laten ontdekken. Yoko Heiligers schrijft en tekent uitnodigend, vanuit de verwondering en nieuwsgierigheid van een kind dat wil weten hoe de wereld eruitziet.

Yoko Heiligers (1983) is beeldend kunstenaar. Dit is haar tweede boek, ze debuteerde met Mama wat zit er op mijn kop over een hertje dat iets op zijn hoofd voelt. Daarnaast illustreerde ze boeken voor bekende schrijfsters als Mariken Jongman (Grote Kleine Potvis) en bestsellerauteur Rita Spijker, onder andere bekend van Tussen Zussen. Samen maakten ze Draaf met mij, een prentenboek voor alle leeftijden over de geboorte van een paard.

Wauw Pauw is leuk om te lezen met kinderen vanaf 2 jaar.