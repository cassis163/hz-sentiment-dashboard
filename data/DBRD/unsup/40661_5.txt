The Hate U Give is de debuutroman van Angie Thomas, een voormalige rapper uit de Verenigde Staten van Amerika. De ‘Black Lives Matter’- beweging(*) in de USA inspireerde de debutant om The Hate U Give te schrijven. In haar eerste boek raakt Thomas belangrijke en hedendaagse onderwerpen aan, zoals racisme en politiegeweld.
Starr Carter is een jong meisje dat in een arme zwarte buurt woont, maar naar een dure blanke school gaat. Op een avond is ze getuige van de dood van haar vriend, Khalil. Na het verlaten van een feestje samen, worden ze aangehouden en schiet een politieagent de ongewapende Khalil neer. Er rijzen veel vragen over die avond. Wat is er gebeurd? Starr is de enige die het antwoord weet. Wat moet ze doen met de waarheid? De twee werelden waarin Starr leeft, haar buurt en haar school, lijken met elkaar te botsen en Starrs leven wordt helemaal overhoopgehaald.
The Hate U Give is een boek dat op de verplichte leeslijst van elke school zou moeten staan. Dit is een boek dat iedereen moet lezen. Thomas schrijft een indrukwekkend verhaal neer dat ontzettend actueel is. Ze schrijft over iets wat nu aan het gebeuren is en ze maakt het onderwerp heel toegankelijk door het zo prachtig én krachtig neer te zetten. Het politiegeweld komt minder voor in Europa dan in de Verenigde Staten, maar toch gaat dit verhaal iedereen aan. Racisme is iets dat overal ter wereld nog leeft en dat zou niet zo mogen zijn. Thomas creëert een sterk en realistisch beeld van de impact die het heeft.
Het boek valt met de deur in huis en begint bijna meteen met het schietincident. Dat zorgt ervoor dat je meteen het verhaal ingesleurd wordt. En wees maar zeker dat het je niet meer loslaat, tot lang na de laatste pagina.
Starr is een sterk hoofpersonage waar je zonder twijfel van gaat houden. Een nieuwe heldin is geboren, want Starr is iemand waar iedereen mag naar opkijken. Een jonge, sterke tiener waar zowel jongeren als volwassenen een voorbeeld aan kunnen nemen. Want ondanks de strijd waarin Starr terechtkomt, probeert ze de juiste dingen te doen, hoe moeilijk dat ook is. En het doet je afvragen: wat zou jij doen?
Wat Starr overkomt is traumatisch en de gebeurtenissen hebben een grote invloed op haar leven. Vooral omdat ze de impact van Khalils dood op twee manieren in haar omgeving terugziet: in haar buurt en op haar school. Twee plaatsen waar heel anders gereageerd wordt. Starr bevindt zich daar ergens tussenin en dat is verscheurend en verwarrend. Want wie is ze in welke wereld? En waar hoort ze thuis? Die verschillende perspectieven maken het boek zo sterk. Het verhaal wordt verteld vanuit een zwarte leefwereld, maar geeft ook de reactie van een blanke wereld weer.
Thomas kaart de gevolgen van racisme aan en geeft de moeilijkheden weer die het teweegbrengt langs beide kanten van het verhaal. Mensen die niet te maken hebben met discriminatie omwille van hun ras leren door dit boek beter te begrijpen wat dat inhoudt. Thomas geeft ook het verdoken en onbewuste racisme weer: niet altijd zo bedoeld, maar daarom niet minder slecht. Het belangrijkste is dat je elkaar respecteert en wilt begrijpen.
Begrip is belangrijk, want vooroordelen heeft iedereen. Bijvoorbeeld Starrs vader die het niet zo op blanken heeft, waardoor Starr twijfelt over haar relaties. Maar ook blanken die denken dat het oké is dat een zwarte jongen sterft, omdat hij toch maar een drugdealer was.
The Hate U Give stelt belangrijke vragen en doet je zeker en vast nadenken over de maatschappij, maar ook over jezelf. Welke keuzes maak je in een moeilijke situatie? Wat is juist en wat is fout? Wat is racisme, wat niet? Moet je loyaal zijn aan je huidskleur? Bepaalt je huidskleur wie je bent? En zoveel meer.
Maar naast die belangrijke, actuele onderwerpen zoals racisme en politiegeweld, heeft Thomas het ook over liefde en vriendschap. Het boek is meer dan een verslag over erge gebeurtenissen: het is ook het verhaal van een gewone jonge tiener. En dat maakt Starr tot een personage waar iedereen zich in kan vinden.
Is dit het béste boek dat je ooit zal lezen? Misschien niet. Maar het is wel een boek dat je moet lezen. Omdat racisme een issue is waar we allemaal mee te maken krijgen, rechtstreeks of indirect. En het is belangrijk om de beleving van meerdere kanten te bekijken.
The Hate U Give is een must-read door de combinatie van alle bovengenoemde elementen. Angie Thomas heeft het over belangrijke topics zoals racisme, politiegeweld, vooroordelen, etc. Maar het gaat ook over een jonge tiener die – ondanks dat ze iets heftig meemaakt - het ook moeilijk heeft met herkenbare dingen zoals vriendschap en liefde. Een personage dat zo sterk, kwetsbaar en menselijk is, dat je niet anders kan dan dat je van haar gaat houden. En het boek zet je aan tot nadenken. Is dat niet wat alle goede boeken doen?
Voetnoot
(*) Black Lives Matter is een beweging in Amerika die vecht voor de rechten van mensen met een zwarte huidskleur. In de Verenigde Staten is er erg veel politiegeweld en dan vooral naar zwarte mensen toe. Er is sprake van racisme en discriminatie. Er gebeuren veel dingen die niet juist zijn of verdacht lijken en de beweging protesteert tegen het onrecht en het racisme.