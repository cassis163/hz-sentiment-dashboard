Als er een boek is dat zo mooi is dat iedereen het moet lezen, dan is het wel het boek Een Schitterende Chaos van Claire Christian. Ava worstelt met het verlies van haar beste vriendin Kelly en is depressief. Gideon is een introvert en heeft ervaringen met zelfbeschadiging. Als hij wordt aangenomen bij Magic Kebab, ontmoet hij Ava die daar ook werkt en ontstaat er een hele mooie vriendschap.

Dit is een boek dat zware thema’s behandelt, zoals rouw, depressie, zelfmoord en zelfbeschadiging, maar het wordt nergens te zwaar. Je krijgt een realistisch kijkje in het leven van mensen die met depressie worstelen of zichzelf beschadigingen toebrengen. Het leven is voor Ava en Gideon niet altijd even makkelijk, maar ze proberen er het beste van te maken en dat is zo mooi om te zien. Daarnaast worden er ook prachtige thema’s behandeld zoals vriendschap en liefde. Ik vond het geweldig dat Ava en Gideon eerst vrienden worden en niet gelijk al vanaf het eerste ogenblik op elkaar verliefd worden. Dat maakt deze personages ook realistischer.

Ava en Gideon zijn personages die je vanaf het begin al in je hart sluit. Je krijgt echt een band met ze en wilt ze zo graag een knuffel geven vanwege alles dat ze hebben meegemaakt. Wat ik vooral leuk vond was dat Gideon altijd offline is. Hij gebruikt geen internet en heeft geen mobiele telefoon. Daarom schrijven hij en Ava elkaar brieven en gedichten. Die brieven waren erg mooi om te lezen.

De schrijfstijl was ook erg fijn. Het was erg vlot, waardoor het boek erg makkelijk wegleest. Het bevat echt prachtige en soms diepgaande zinnen die je aan het nadenken zet. Knap vertaalwerk door de vertalers!

Een Schitterende Chaos is een schitterend verhaal over hele belangrijke thema’s, zoals rouw en depressie. Thema’s die eigenlijk vaker moeten voorkomen in boeken. Dit boek heeft geweldige personages met wie je tijdens het lezen een band opbouwt. Het laat zien dat hoe moeilijk het leven soms ook is, er altijd wel iets moois op je te wachten staat. Ik raad dit boek iedereen aan. Het is zeker 5 sterren waard!