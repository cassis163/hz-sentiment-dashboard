Jitzak – Mili van Veegh

Over de schrijfster:
Mili van Veegh leeft een teruggetrokken leven in Frankrijk, waar zij haar schrijvershart gevonden heeft. Voor haar debuut is zij tijdelijk teruggekeerd naar haar pied-à-terre in Den Haag om haar Jitzak te delen met het grote publiek.

Achterflap:
Zizzel, geraakt door het schrijnende verleden van Jitzak en overweldigd door zijn charme en liefde voor haar, stort zich in een relatie met hem. Eindelijk heeft ze weer vertrouwen in de toekomst en bloeit ze op tot de vrouw die ze was voor haar eerdere relatie.

Jitzak, ex-marinier en vrouwenveroveraar, weeft zijn duistere web om haar heen. Voor hij de deur achter zich dichttrekt, glijdt hij in de armen van Atnat, zijn nieuwe liefde.

Gedreven door wanhoop zoekt Zizzel contact met Atnat en vindt in haar een bondgenoot. Samen draaien ze de rollen om en weven hun web om Jitzak.

Een intrigerend verhaal dat diep de ziel betreedt, een verhaal dat iedere vrouw kan overkomen.

Mijn mening:
Jitzak, een naam die je niet vaak hoort, bestaand of zelf bedacht? Ik weet het niet. Het boek vertelt het bizar trieste verhaal van Zizzel en Atnat, zij vallen voor de charmes van Jitzak, maar leren de man pas kennen als het te laat is.
Jitzak is een markant persoon, heeft een heftige jeugd achter de rug. Het aangaan van relaties is voor hem een bron van problemen. Hij liegt en bedriegt waar maar mogelijk.
De schrijfstijl is complex te noemen, dit vroeg extra aandacht van mij, maar voor iemand die de schrijfstijl kan waarderen een aanrader.
Desondanks is de triestheid en de ellende die mensen kunnen ervaren wel binnen gekomen, ik zal dit verhaal niet snel vergeten.

Jitzak krijgt van mij een krappe drie sterren.
Bianca