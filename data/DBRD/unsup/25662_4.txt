Coco een mooie jonge vrouw, voelt zich na het overlijden van haar moeder verantwoordelijk voor haar gehandicapte broertje. Ze zoekt hem zoveel mogelijk op in het verpleeghuis waar hij verblijft. Om de zorgen rondom haar broertje zo nu en dan los te kunnen laten en haar niet verwerkte verleden te vergeten gaat ze met regelmaat uit met een stel vriendinnen. Daar merkt Razvan haar al snel op. Hij heeft geen fijne start gehad in zijn leven en daardoor flinke psychosociale problemen. Hij raakt geobsedeerd door Coco en gebruikt zijn hacktalent om haar voor zich te winnen. Alleen loopt het allemaal niet zo soepel als gepland.

De spannende thriller Het isolement is door Chantal van Mierlo beeldend geschreven. De hoofdstukken zijn zo ingedeeld dat je als lezer eerst meekijkt over de schouder van de verleidelijke Coco en het volgende hoofdstuk de wereld beleeft door de ogen van de verknipte Razvan, en zo verder. De twee personages worden flink uitgediept en voor je het beseft leef je met hen beide vrij intens mee. Dit in combinatie met het actuele onderwerp hacken – dat als een rode draad door het boek heen loopt – maken Het Isolement tot een pakkend verhaal. Als lezer bekruipt je waarschijnlijk al snel het gevoel dat dit ook jou kan overkomen, wat het boek extra lading geeft. Het boeiende verhaal is dan ook van het begin tot het eind spannend te noemen, fascineert en leest zeer gemakkelijk weg. Aanrader voor liefhebbers van spannende boeken.