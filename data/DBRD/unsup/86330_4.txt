Verminkte toekomst is het vierde deel van de reeks met rechercheurs Sanne Philips en Luca Borra in de hoofdrol. Toen Sanne nog maar 10 jaar oud was is haar moeder spoorloos verdwenen. Haar grootouders hebben haar liefdevol opgevangen en Sanne is opgegroeid tot een mooie jonge vrouw. Sanne heeft bewust voor haar beroep gekozen in de hoop op deze manier ooit haar moeder te vinden. Al weet ze wel dat deze kans klein is en heeft ze weinig illusie haar moeder levend terug te vinden. Toch geeft zij niet op en als ze vierentwintig jaar na de verdwijning een envelop ontvangt met daarin in een ketting van haar moeder krijgt ze weer hoop. Paragnost Will de Jager adviseert haar in haar verleden te duiken. Tijdens dat onderzoek stuit ze op meerdere zaken van verdwenen jonge vrouwen. Vooralsnog lijkt er geen verband te zijn en brengt dit onderzoek meer verwarring. Ondertussen zijn Sanne en Luca druk met een zaak waarbij er sprake is van een mogelijke kindermishandeling en is er ook weer een nieuwe vermissing van een jonge vrouw. Naast deze zaak gebruikt Sanne al haar vrije tijd voor de zoektocht naar haar moeder, daarbij gesteund door Luca en paragnost Will.

De wisselende verhaallijnen in Verminkte toekomst verhalen vanuit het heden en verleden. De hoofdstukken uit het verleden vertellen over Emma, de moeder van Sanne. Een verleden dat alles, maar dan ook alles helder maakt en doet hopen op een goede afloop. Sanne mag haar onderzoek voortzetten en de mogelijk daarbij horende cold cases onderzoeken, maar het werk gaat ook door zoals de zaak met de vermoedelijke kindermishandeling. Meerdere zaken lopen zo door elkaar heen maar er is een goed onderscheid te maken waardoor deze lijnen niet in de war raken.

“Hij had het zo vaak gehoord, maar waarom was er altijd dat knagende stemmetje dat vertelde dat haar liefde niet gemeend was?”

De zaak van de kindermishandeling doet al snel vermoeden waar het om draait. Skaye weet helder te beschrijven hoe moeilijk het is om hiervoor de nodige bewijzen te vinden en hieraan merk je dat ze goed research heeft gedaan. Juist doordat ze dit zo goed beschrijft is hierin soms enige voorspelbaarheid. In de hoofdstukken die zich in het verleden afspelen ondervinden de personages de meest gruwelijke en vernederende dingen. Skaye laat de pijn voelen en de huiveringen door je lichaam trekken, zo doordringend worden de woorden neergezet. Ook de zoektocht van Sanne laat meeleven en de schokkende dingen die Sanne hierbij meemaakt laat je afvragen hoeveel een mens kan verstouwen. Gelukkig is er naast heel veel misère ook af en toe een lichtpuntje waardoor er hoop blijft. Een flintertje romantiek wordt ook niet vergeten, alleen is het de vraag wanneer Sanne zover is dat ze iemand dichtbij laat komen. En wie er dichtbij mag komen.

“‘Hoop kan zo bedrieglijk zijn,’ zei Sanne. ‘En gevaarlijk. Veel mensen zijn doorgedraaid vanwege hoop.'”

Verminkte toekomst laat je van begin tot eind genieten van een superspannende thriller waarbij de lijnen als vanzelf bij elkaar komen. De spanning wordt mooi opgebouwd en bereikt zijn climax met een geweldige cliffhanger. Door de jaren heen is de schrijfstijl van Skaye steeds meer volwassen geworden waardoor dit deel meer dan compleet is. Een mooie uitwerking naar de plot al was ik even van mening, bij het idee dat dit het laatste deel zou zijn, dat de laatste hoofdstukken wat snel gingen en het geheel wat abrupt werd afgerond. Hier was dan ook even wat teleurstelling tot het nawoord vertelde dat er zeker een volgend deel in de planning zit. Verminkte toekomst heeft dan misschien een zekere afsluiting, helemaal klaar is het nog niet…

4,5*