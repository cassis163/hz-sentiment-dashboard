Marc Kerkhofs werkte zelf als onderhoudsman in een carwash en woont in Edegem. Op die manier zijn er wel veel gelijkenissen met zijn hoofdpersonage George. Zou hij misschien ook ooit een groen, onbekend beest tegen het lijf gelopen zijn?

Is de cover van dit boek een reden om het boek op te pakken? Hij is groen, en dat past bij het verhaal, maar lijkt ook erg 'kitschy' zo. Dat, in combinatie met de bloederige handafdruk en de man met de groene ogen, geeft dit boek zeker een andere oogopslag dan de gemiddelde thriller. Zal het afschrikken of aantrekken? Dat is maar net de vraag.

George werkt in een carwash en wanneer hij op een avond een onbekend, groen beest ontdekt, is zijn interesse gewekt. Hij vertelt zijn vrouw Diana erover en om het haar te bewijzen dat hij niet gek is, neemt hij haar mee naar het werk zodat ze het beest zelf kan zien! Ze geven het dier een naam, Splinter, maar kunnen er niet de vinger op leggen welk soort dier het eigenlijk is. Wanneer George's collega Frank op een dag wordt gebeten door het beest, en daardoor in het ziekenhuis belandt, gaan de poppen aan het dansen. Splinter lijkt George geadopteerd te hebben als zijn baasje, maar is het dier wel te vertrouwen?

Het boek leest erg vlot en het tempo ligt ook wel hoog. Er is een kleine dip qua spanning in deel II van het boek. Gelukkig bouwt die spanning weer voldoende op richting het einde van het verhaal.
De schrijfstijl vraagt wat aanpassing. Af en toe worden er woorden gebruikt die je als lezer verrassen, die vreemd aanvoelen. De vraag is of dit een meerwaarde is of net wat afstoot. Dat zal iedereen voor zichzelf moeten beslissen.

Er zijn weinig personages in het boek, en ze worden zeker niet allemaal uitvoerig uitgewerkt. George is een prettig hoofdpersonage, met een goed gevuld pakket aan emoties. De andere personages voelen bijna allemaal als karikaturen aan. Dit zorgt ervoor dat het boek soms wat 'komisch' aanvoelt, alsof er gevraagd wordt van de lezer om 'groen' te lachen.

Je moet wel buiten de lijntjes kunnen denken om dit boek goed te vinden. Als je graag een standaardverhaal leest, is dit misschien niet het goede boek om tijdens de feestdagen op te pakken. Wie graag eens wat anders wil.... Vooral doen!