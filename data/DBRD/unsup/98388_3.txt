Uitgeverijen schijnen een boek nogal graag een thriller te noemen. Waarschijnlijk een verkoopsargument. In geval een boek als een thriller geadverteerd wordt, dan moet men hem kunnen aftoetsen aan een paar parameters, zoals spanning. Als een boek op geen enkel ogenblik spannend is, dan is het boek geen thriller en verdient het niet echt veel sterren. Het boek kan steengoed zijn, een potentiële vijf sterren waard zelfs, maar als het genre niet klopt met wat ik lees, dan krijgt het die sterren niet.

'Over het spoor' is geen vijf sterren waard, daarvoor is het boek veel te mager. De plot is te gewoontjes, de personages te alledaags (alhoewel ze bijna allen roken en overmatig drinken) en helaas, dit is geen thriller. Zeven jaar geleden werd een jongetje vermoord en drie tieners worden ervan verdacht dit te hebben gedaan. Ze beweren echter onschuldig te zijn. Na die zeven jaar komen ze vrij en een van hen, Ingmar, wil graag zijn verhaal kwijt in een boek. Ghostwriter Stella neemt deze taak op zich. Uiteindelijk komen we bijna meer te weten over Stella dan over wat er nu in feite gebeurd is, wat toch niet het opzet behoorde te zijn. En Ingmar, die uiteindelijk het boek wilde, werkt vooral tegen en gedraagt zich als de puber die hij niet meer is. Stella zelf, 31 jaar oud, moet overigens niet onderdoen en wordt evenmin geportretteerd als een vrouw van haar leeftijd. De personages vertonen een hoog chicklitgehalte en dat doet ook de plot. De schrijfster had genoeg mogelijkheden om de plot ook een element van spanning mee te geven, of om de lezer een paar keer op het verkeerde been te zetten, maar laat alle kansen liggen.

Het boek krijgt zijn sterren omdat het een vlot verhaal is dat ook taalkundig oké is. De dialogen zijn goed gebracht ook. Wat Keuris ook heel goed doet, is de achtergronden van de personages invullen. Op Keuris' schrijfvaardigheid is dus niets aan te merken maar het boek werd door de uitgever in de verkeerde categorie gepromoot. Dit is geen geniale psychologische thriller die de lezer voortdurend op een ander spoor zet, zoals de tekst op de achterflap belooft. Er zitten wat feelgoodelementen in het boek, er zitten wat literaire elementen in maar thrillerelementen? Neen, niet gevonden.

'Over het spoor' schopte het tot de shortlist van de Hebban Debuutprijs Thriller 2017.