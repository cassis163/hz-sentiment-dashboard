Na het succesvolle Versjes van Lars verschijnt een nieuwe bundel met verse versjes van Rotterdammer Lars van der Werf. Heb lief is een boekje met 120 kleine gedichtjes over alledaagse dingen en het liefhebben van en in de wereld. Van deze liefdevolle boodschappen krijg je een glimlach op je gezicht.

Versjes over het weer, over de zon en de regen. Versjes over het leven, de dood, het verliezen en vinden van geliefden. Versjes over Rotterdam, exen en willekeurige voorbijgangers, ze staan allemaal in de nieuwe bundel van Van der Werf.

Simpel
Doodsimpel zijn de versjes van Van der Werf. Het rijmgehalte is hoog en daardoor komen sommige verzen haast kinderlijk over, maar daarin schuilt ook meteen de kracht van zijn werk. Dat jeugdige optimisme en het geloof in het liefhebben kunnen we wel wat vaker gebruiken. Zijn gedichten zijn geen literaire of poëtische hoogstandjes, maar dragen in hun alledaagsheid wel degelijk een boodschap met zich mee: heb lief. ‘Ik heb een/ fotoboek in/ m’n hoofd met/ foto’s van jou/ en tekstjes/ erbij met hoeveel/ ik van je hou’

Kleine dingen
Toch verdienen de meeste versjes het om een paar keer gelezen te worden, zodat ze je als lezer bijblijven. Ze benoemen steeds datgene dat essentieel maar moeilijk te vangen is. ‘Want de vrolijkste mensen/ zijn zo vrolijk omdat ze al/ vrolijk worden van heel erg/ klein’ Kort maar krachtig dus en zeker geschikt voor op een prachtige Valentijnskaart. Op het omslag wordt namelijk nogmaals benadrukt dat Van der Werf het geen probleem vindt wanneer zijn gedichtjes gebruikt worden in verjaardagskaarten of liefdesbrieven. Een versje van Lars maakt dat je de dag positiever ziet dan hij in eerste instantie was.

[Deze recensie werd eerder (2016) gepubliceerd op CLEEFT]