Wat is er leuker dan verrast worden door een auteur? Eigenlijk niks toch? Marcel Heunks krijgt het voor elkaar, maar hoe heeft hij dat aangepakt?

Het begint eigenlijk met de cover. Die oogt eigenlijk niet zo aantrekkelijk en in een boekenwinkel zou je er zo aan voorbijgaan. Dat komt mede door de vrij neutrale kleuren en de illustratiestijl die toch ietwat oubollig aandoet. Toch belooft de korte inhoud aan de achterkant van het boek wel al veel leuke dingen. Er zit ergens magie in verscholen én merkwaardige wezens! Dat moet je toch nieuwsgierig maken?

Als je dan begint te lezen, krijgt Heunks het al snel voor elkaar dat je het boek niet meer wil neerleggen. Hij maakt het verhaal spannend en herkenbaar. Dat zijn absoluut de twee meest aantrekkelijke aspecten van dit bijzondere jeugdboek. De personages worstelen met dezelfde emoties die kinderen van de leeftijd 10 tot 12 jaar hebben. Nu heeft Justin een thuissituatie die hopelijk niet veel kinderen herkennen. Net dit maakt dat het ook een personage dat je als lezer raakt. Dat komt niet omdat je medelijden hebt met hem, maar net omdat hij zich eigenlijk zo groot houdt en moedig is.

Wat zorgt ervoor dat er toch geen vijf sterren uitgedeeld worden? De schrijfstijl kon iets 'vlotter'. Dat wil niet zeggen dat het boek niet vlot leest, maar het voelt soms wat stroef aan. Dat zal nog meer het geval zijn voor kinderen die het boek lezen. Heunks is zelf docent Nederlands en misschien is dat het wel wat doorschemert. In sommige passages hadden een andere woordkeuze of een andere zinsbouw het geheel wat moderner laten klinken.

De verhaallijn en de originaliteit van het verhaal zorgen er wel voor dat je eigenlijk niet heel vaak op de schrijfstijl let en dat je gewoon wil doorlezen om te weten hoe het afloopt. Er zitten gewoon erg veel verrassingen in het boek wat betreft wendingen in het verhaal. Archibald de derde, het kwebbelkonijn, is een onmisbaar personage in dit verhaal en tilt het ook op een hoger niveau. De kleine illustraties die in het boek te vinden zijn hadden nog wat meer afwisseling mogen hebben. Dan was het nog meer een verrassing geweest wat je op de volgende pagina zou aantreffen.

Justin en de boom van oorsprong is een erg leuk verhaal om te lezen en zal veel kinderen én volwassenen kunnen bekoren. Het is origineel en verwarmt je hart door de mooie personages die Heunks creëert. Zodanig zelfs dat je uitkijkt naar deel twee over Justin!