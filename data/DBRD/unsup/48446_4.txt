Wat een geweldig boek is dit!
Spannend vanaf de eerste bladzijde.

Het boek gaat over Martin Servaz, een politiecommandant die de dood van een paard van een multimiljardair mag gaan onderzoeken. Het DNA dat aangetroffen wordt wijst naar Julian Hirtmann, een uiterst intelligente en sluwe seriemoordenaar die opgesloten zit in een gesloten psychiatrische inrichting. Hoe kan hij dit op zijn geweten hebben?

Dan wordt er een apotheker in het dorp dood aangetroffen, op gruwelijke wijze om het leven gebracht.

Servaz vermoedt dat deze twee doden met elkaar te maken hebben en gaat op onderzoek uit. Er valt een derde slachtoffer en ook Servaz is zijn leven niet zeker.

Maar wat heeft Julian er mee te maken? Wat gebeurt er allemaal in de psychiatrische kliniek?

Wat hebben de dode mannen met elkaar gemeen? En wat hebben de zelfmoorden die vijftien jaar geleden gepleegd werden er mee te maken?

Het lijkt een wirwar van gebeurtenissen, maar wordt toch levendig verteld op een manier die goed te volgen is.
De moorden zijn gruwelijk maar toch krijg je er niet een naar gevoel van. Van sommige boeken krijg ik een nare bijsmaak als een moord wordt beschreven, maar niet bij Minier.
Je blijft je tot het einde van het boek afvragen hoe alles nu in elkaar steekt.

Er staat een klein foutje op de achterflap van het boek, maar dat mag de pret niet drukken.
Dit is met recht één van de beste thrillers die ik onlangs heb gelezen.
Het liefst zou ik het 4,5 ster geven, maar dat kan helaas niet. Daarom 4 sterren, omdat ik alleen 5 sterren geef aan boeken die heel veel indruk hebben gemaakt op me en me nog lang bijblijven.

Op naar het volgende boek van Bernard Minier!!!