Ooit, lang geleden, toen dit boek en de bijbehorende serie nog maar net nieuw waren, heb ik dit boek met zekerheid al eens gelezen. Net als dat ik de serie al meerdere malen bekeken heb. En toch, nu ik het opnieuw las, merkte ik dat het nog altijd geen moment gaat vervelen.

Het boek is allereerst heerlijk geschreven. Het taalgebruik is heel vlot en natuurlijk en de beschrijvingen zijn precies genoeg om een gevoel te krijgen voor de omgeving, zonder dat het saai wordt. Daarnaast zijn de karakters heel goed neergezet en komen hun verschillende manieren van praten en denken goed tot zijn recht.

Het verhaal is daarnaast ook nog eens heel vermakelijk. Een vleugje fantasy, een vleugje spanning, een vleugje romantiek en een hele fikse dosis humor. Ik kreeg tijdens het lezen van dit boek al meteen zin om de serie opnieuw te gaan bekijken en wellicht moet ik ook eens kijken of ik de boekenserie misschien nog compleet kan maken.

Maar dat zal niet meevallen, gezien de leeftijd van dit verhaal, dat ondanks dat bijna tijdloos aanvoelt.