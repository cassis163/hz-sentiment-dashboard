Dit boek, een debuut nota bene, kreeg overal ronkende recensies en naar mijn mening is dit zonder meer terecht. ‘De vlucht’ is een boek dat je meteen bij de strot grijpt en je niet meer loslaat tot je de laatste pagina om hebt geslagen (of in mijn geval, de laatste swipe aan je e-book hebt gegeven).

In het verhaal blijft heel veel onuitgesproken, zoals waar het eigenlijk precies speelt, wat de namen zijn van de hoofdpersonen en in welke tijd het verhaal speelt. Maar Carrasco bewijst dat ook zonder al informatie een heel meeslepend verhaal kan ontstaan. Die luidt kortweg dat een jongen op de vlucht slaat voor een man die alleen wordt aangeduid als ‘de rechter’. Hij vlucht door een desolaat gebied waar een jarenlange droogte de meeste bewoners heeft weggedreven, tot hij op een oude herder stuit. Samen trekken ze verder, nog steeds achterna gezeten door de rechter, die, zo blijkt langzamerhand, de jongen misbruikt heeft. Het plot beweegt zich genadeloos voort tot een brute en nietsontziende climax.

Dit alles beschrijft Carrasco in een prachtige verbeeldingsvolle en poëtische stijl. Het leidt tot een knaller van een boek, dat in elk opzicht geslaagd is. Heel knap! Zeker lezen dus, dit geweldige boek!