Eli Yadin, hoofd van de Mossad en persoonlijke vriend van Jason Bourne, vermoedt dat er een connectie bestaat tussen de Mexicaanse drugskartels en het Chinese Politbureau en dat de illegale handel tussen de twee verder gaat dan het alleen maar smokkelen van drugs. Om daar zekerheid over te krijgen vraagt Eli Yadin Jason Bourne een onderzoek in te stellen. Jason stemt ermee in en dat niet alleen om de waarheid over de illegale handel boven tafel te krijgen maar vooral omdat hij op deze manier in staat is de dood te wreken van Rebeka, de enige vrouw van wie hij echt gehouden heeft en die door Qujang Jidan, vooraanstaand lid van het Politbureau, is vermoord. Bourne komt terecht in een wereldwijd complot waarin Chinezen, Mexicanen en Russen een bloederige machtsstrijd met elkaar uitvechten. Hoe dichter Jason Bourne bij zijn doel komt, hoe gevaarlijker het voor hem wordt, en uiteindelijk staat zijn eigen leven op het spel.

De geestelijke vader van de Jason Bourne-thrillers is de Amerikaanse schrijver Robert Ludlum. Toen hij in 2001 overleed telde de serie drie boeken die hij schreef tussen 1980 en 1990. Na zijn dood stemden zijn erfgenamen ermee in dat de schrijver Eric van Lustbader het werk van Ludlum zou voortzetten en zo verschenen er nog acht actiethrillers met Jason Bourne als protagonist. De Bourne vergelding is de meest recente editie in de serie. Het is verrassend te lezen hoe fris en fruitig de onverschrokken held na al die jaren nog steeds is. Je zou vermoeden dat hij na 34 jaar wel onbezorgd van zijn oude dag zou willen genieten maar niets is minder waar. De wereld om hem heen is weliswaar ingrijpend veranderd maar de tijd heeft nauwelijks vat op hem gekregen. Moeiteloos en in een tijdsbestek van enkele dagen reist hij van Israël via Mexico naar China en in een moordend tempo beslecht hij de ene hachelijke situatie na de andere in zijn voordeel waarbij het aantal slachtoffers nauwelijks te tellen is. Hij straalt kracht, doorzettingsvermogen, intelligentie en doeltreffendheid uit. Ook aan de voorspelbaarheid van het verhaal is nauwelijks iets veranderd. Jason Bourne overleeft op wonderbaarlijke wijze iedere aanslag en elk gevecht en herstelt nog steeds ongelofelijk snel van de hem toegebrachte verwondingen. Het gaat in dit soort boeken om de actie, de spanning en de vele wendingen en alles is daaraan ondergeschikt. Het uiteindelijke resultaat is een heerlijk boek met een flinterdun verhaal. Ook een verhaal dat vol zit met personages met vaak ingewikkelde namen. Het zijn er zoveel dat je ze soms moeilijk uit elkaar kunt houden. Ze zijn ook nog eens oppervlakkig uitgewerkt of, nog erger, ze stappen als vleesgeworden clichés door het verhaal heen. Het lijkt onvermijdelijk in dit genre maar tegelijkertijd is het ook wel vermakelijk.

Stap je over deze bezwaren heen en wil je een goede actiethriller lezen dan heb je met De Bourne vergelding het juiste boek in handen. De thriller heeft veel snelheid, is van begin tot einde gevuld met actie en heeft aan het einde een totaal onverwachte wending. Jason Bourne is de overtuigende, beminnelijke en onoverwinnelijke held, die je met een tevreden gevoel achterlaat als je het boek sluit.