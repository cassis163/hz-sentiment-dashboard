Waverly, het tweede boek van Christine Bols, leest heerlijk weg. Met de proloog, waarin duidelijk wordt dat er sprake is van kindermisbruik, wordt de toon gezet. Inspecteurs Tim Sackley en Mike Delano doen onderzoek naar de vermeende zelfmoord van een jonge vrouw, Laura Geralds, en de moord op Daniel Ferguson, een rijke eigenaar van een hotelketen. Al snel komen de, getrouwde, vriend van Laura, John Venables, en de vrouw van Daniel, Rachel, als verdachten in het vizier. Gaandeweg wordt duidelijk dat deze twee zaken iets met elkaar te maken moeten hebben, omdat de verdachten elkaar kennen uit een periode waarin ze beiden werkzaam waren in het kindertehuis Waverly. Ook blijkt er een link te zijn met een dubbele moordzaak van de FBI, waarin regeringsambtenaar Don Matthews en zijn vriendin Anna Philips zijn afgeslacht op het luxe jacht van Matthews. Ook Don Matthews blijkt in Waverly gewerkt te hebben. Langzaam wordt steeds meer duidelijk wat er zich in het verleden heeft afgespeeld. Een en ander leidt tot een uitermate verrassend plot dat ik totaal niet aan heb zien komen.
Waverly is een boek dat, hoewel het je niet constant op het puntje van je stoel houdt van spanning, zeker de moeite waard is om te lezen. De prettige en gemakkelijke schrijfstijl met hier een daar wat Vlaams taalgebruik leest plezierig weg en is een waardige opvolger van De Vrouwen van Corvallis en maakt me nieuwsgierig naar het derde deel in deze triologie.