Nadat ik het eerste deel uit deze serie ‘The Jewel’ had gelezen, was ik heel benieuwd geworden naar deel twee. Het verhaal van Violet gaat verder. Ze is op de vlucht en op zoek naar een veilige plek waar ze zich kan verbergen om uit de handen te blijven van de hertogin van het Meer. Ze komt erachter dat de gaven die ze heeft, veel bijzonderder en bruikbaarder zijn dan ze voor mogelijk had kunnen stellen. Ondertussen vormt zich een bondgenootschap, maar wie is wel en wie is niet te vertrouwen?

Het begin van het eerste deel deed me een klein beetje aan De Selectie van Kiera Cass denken, maar verderop veranderde de mooie toon in het boek. Het werd duisterder en er kwamen zwaardere onderwerpen aan bod. Iets wat je in eerste instantie niet zou verwachten bij het zien van de boekcovers. Deze duistere onderwerpen gaan verder in deel twee. De rol van surrogaten, gezelschapsjongens en andere manieren van onderdrukking worden op natuurlijke wijze aangehaald, maar er blijkt niets natuurlijks aan te zijn. Hoe verder het verhaal zich ontwikkelt, hoe meer de personages erachter komen dat ze worden gebruikt en onderdrukt. Deze moeilijke en zware onderwerpen zijn ons in deze wereld moeilijk voor te stellen, ook al lijken sommige onderwerpen op dingen die wel gebeuren, maar verder van mij als lezer af staan. De wereld waarin het boek zich afspeelt is anders, maar sommige problemen blijven hetzelfde. Ondanks deze zwaardere onderwerpen, is het taalgebruik en de zinsopbouw net zo vloeiend en leesbaar als het eerste deel.

De personages maken daarnaast een grote groei door. Violet leert haar eigen krachten kennen en bondgenootschappen aan te gaan, Lucien blijkt een veel diepere achtergrond te hebben dan ik in het eerste verhaal had gedacht. Garnet, de zoon van de Hertogin, helpt Violet te ontsnappen, en Raven probeert zich uit haar fragiele en onstabiele toestand te vechten. Zij vormen samen The White Rose, een groep die zich tegen The Jewel heeft gekeerd. Maar hoe weet je als nieuwkomer, met bijzonder veel waarde, wie je wel en niet kunt vertrouwen? Deze onderwerpen komen aan bod en staan voornamelijk centraal in het boek.

In dit boek komt ook meer magie om de hoek, een element dat in het eerste deel nauwelijks aanwezig was. Daar ging het meer over overleven, jezelf niet kwijtraken en achter de rug van de Hertogin om contacten houden met andere, maar belangrijke mensen. De magie is heel anders dan ik me had voorgesteld. In het eerste deel leek het iets negatiefs te zijn, het werd tegen de surrogaten gebruikt, maar het blijkt dat het ook op een andere manier gebruikt kan worden. Een betere manier, een veiligere manier. En deze vorm van magie zorgt voor mooie en bijzondere momenten in het boek, om de druk en spanning af en toe een beetje te laten vervagen.

Want af en toe loopt de spanning hoog op. Er dreigt overal gevaar en als lezer wil je niet dat een van de hoofdpersonen iets overkomt. Soms verwachtte ik een plottwist of gevaar dat zich elk moment kon onthullen, maar dan kwam het niet. Maar net op de momenten dat ik het niet verwachtte, gebeurde er weer iets. In zekere zin was het boek onvoorspelbaarder dan het eerste deel, ook al had ik het einde van het verhaal zo goed als voorzien. Een einde waar je ‘u’ tegen zegt, waar je niet omheen kunt en waar ik nog maanden op moet wachten om erachter te komen hoe het verder gaat. Binnen twee dagen uitgelezen en zeker vier sterren waard.

Lees hier mijn recensie van deel 1 'The Jewel' https://www.hebban.nl/recensies/m-i-n-c-a-over-the-jewel
En mijn recensie van 1.5 'Opgesloten' Het verhaal van Raven https://www.hebban.nl/recensies/m-i-n-c-a-over-the-jewel-opgesloten