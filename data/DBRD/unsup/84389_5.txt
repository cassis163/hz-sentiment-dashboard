Fascinerende roman waarin we door de ogen van Thomas Cromwell lezen over het Engeland in de jaren zo tussen 1520 en 1535. Zoals eerder gezegd, het is alsof je erbij bent, alsof je door de gangen loopt van Austin Friars, Westminster of het Engelse hof.
Moest er aanvankelijk wel even inkomen, de vele Henry’s, Mary’s, Richards e.d. werkten wat verwarrend, en het ene moment hebben ze het over Henry Percy en dan ineens over de graaf van Northumberland, maar dat is dan dezelfde…
Gelukkig staat er achterin een overzicht van de ‘dramatis personae’ en hebben we ook altijd Google nog.

Daarna volop genoten van de meeslepende intriges, het gekonkel en gemonkel tussen edellieden, hovelingen, geestelijken etc.
Thomas Cromwell, zoon van een aan lager wal geraakte smid, werkt zich op tot de rechterhand van kardinaal Wolsey , wanneer deze in ongenade raakt, lukt het hem zelfs in de gunst te raken bij koning Henry VIII. Staat hem bij in zijn pogingen zijn eerste huwelijk ongeldig te verklaren om te kunnen trouwen met Anne Boleyn. Daarbij ontstaat bijna 'en passant' de Anglicaanse kerk. Cromwell krijgt de ene na de andere topfunctie, wordt Henry’s vertrouweling en is uiteindelijk een soort van topdiplomaat zou je tegenwoordig zeggen, hij ‘praat moeiteloos zeven dagen vol’. Een illustratie van hoe de verhoudingen liggen:
Henry tegen Cromwell: ‘Heb ik je in dienst voor wat makkelijk is? God sta me bij in mijn onnozelheid, ik heb je bevorderd tot een positie in dit land die niemand, niemand van jouw stand ooit heeft ingenomen, niet één keer zolang dit koninkrijk bestaat. Dacht je dat dat om je knappe uiterlijk was? Je charmante aanwezigheid? Ik heb je in dienst, meester Cromwell, omdat je zo geslepen bent als een zak vol slangen. Maar wees geen addergebroed aan mijn borst. Je kent mijn wil. Voer hem uit’

Omdat het verhaal vanuit Cromwell wordt verteld en omdat je hem ook in zijn dagelijks leven thuis meemaakt, leer je hem goed kennen! Hij wordt gekarakteriseerd als een zeer betrokken man, niet alleen bij de mensen voor wie hij werkt maar ook bij zijn familie in brede zin en bij allerlei anderen die op z’n pad komen. Hij heeft aandacht voor iedereen en ieder detail, alle verhalen en alle roddels. Ook is hij volgens mij een meester in manipuleren en meebewegen met de macht. Dit maakt hem uiteindelijk tot een zeer machtig politicus en machthebber in de Anglicaanse kerk.
Het tempo in het verhaal is hoog, er wordt veel heen en weer gesprongen in plaats en tijd. Herinneringen, flashbacks, veel dialogen, je moet je aandacht er wel bijhouden!

Op naar deel 2, Het boek Henry! Hopelijk verder genieten