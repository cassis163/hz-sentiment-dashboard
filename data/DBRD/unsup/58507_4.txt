‘Soms lieg ik’ is het thrillerdebuut van de Britse Alice Feeney. Zij was eerder actief als verslaggever, nieuwsredacteur en producer. Haar eerste boek kun je met recht een psychologische thriller noemen. Bij momenten zenuwslopend en naar het einde toe zeer verrassend!

Amber Reynolds ligt in coma. Hoewel ze niet kan bewegen en praten, hoort ze alles. Ze heeft geen idee wat er is gebeurd, maar is er wel van overtuigd dat ze niet door een ongeluk in het ziekenhuis is beland. Beetje bij beetje probeert ze haar herinneringen weer gaaf te krijgen. Haar man houdt niet meer van haar, daar is ze van overtuigd. Haar zus heeft meer geheimen dan goed is voor een mens. En dan is daar nog de doorgedraaide ex. Amber beseft dat ze in gevaar is, wakker worden is dus de boodschap.

‘Soms lieg ik’ kent een zalige opbouw, hoewel die niet nieuw is. Er is het ‘nu’, de weekend tussen kerst is nieuw. Er is het ‘eerder’, de week ervoor, en tenslotte neemt de auteur ons ook steeds mee naar ‘eerder’, zijnde 1992, dat is 24 jaar geleden.

Als lezer ben je gewaarschuwd dat Amer soms liegt. Bij alles wat je leest, zou je je moeten afvragen wat er al dan niet van klopt. Maar… dat doe je niet, niet echt. En dus is de verrassing uiteindelijk groot, heel groot! Door de subtiele manier van vertellen van Feeney, kun je je achteraf alleen maar afvragen hoe je ‘het’ niet had zien aankomen. Ontzettend knap gedaan.

Goed boek dat extra punten scoort door de uitmuntend opgezette plot.