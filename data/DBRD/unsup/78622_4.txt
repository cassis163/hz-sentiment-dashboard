Het fantasierijke jeugdboek De koningszoon is een echte aanrader voor zowel jongens als meisjes. Een boek om als gevorderde lezer zelfstandig te lezen, maar ook leuk om in de bovenbouw klassikaal door te nemen of als leerkracht voor te lezen.

In De koningszoon maak je kennis met de dappere Tom en zijn minstens even stoere zusje Anna. In een groot deel van de hoofdstukken volg je de 16-jarige boerenjongen Tom op de voet. Hij verlaat de boerderij waar hij woont om op zoek te gaan naar zijn vader die vocht als soldaat voor koning Godfried. Van het koninklijke leger is alleen niet veel meer over, keizer Safir heeft het koninkrijk van koning Godfried veroverd en heerst nu over het land. Maar Tom heeft nog goede hoop dat zijn vader in leven is en gaat naar hem op zoek. Tijdens zijn zoektocht beland hij van het een in het andere avontuur en ontmoet hij een hoop nieuwe mensen. Waaronder een eigenaardige boswachter en de lieftallige prinses Carmen, de dochter van de wrede Keizer Safir.

De vermakelijke hoofdstukken over Tom worden afgewisseld met spannende hoofdstukken waarin zijn zusje Anna de hoofdrol vertolkt. Wanneer zij ontdekt dat Tom verdwenen is besluit ze hem achterna te reizen, ze komt op diverse plekken waar Tom geweest is, maar is steeds net te laat. Zal ze haar broer terugvinden? En wie vindt als eerste de gouden koning? De gouden koning is een ontbrekend schaakstuk van een magisch bordspel dat keizer Safir van koning Godfried heeft gestolen. Het gerucht gaat dat de persoon die het schaakspel compleet maakt onsterfelijk wordt.

Naast de genoemde gebeurtenissen zijn er nog veel meer meeslepende momenten in De koningszoon te lezen, je moet dan ook haast wel in een keer doorlezen. Je wilt tenslotte weten hoe het allemaal af gaat lopen met Tom, Anna en hun vrienden. Auteur Bram Baptist is historicus en het is dan ook niet zo gek dat het boek zich afspeelt in de geschiedenis. Laat je mee voeren naar een (fictief) verleden. Een tijd die tot de verbeelding spreekt, waar ridders nog te paard de strijd met elkaar aan gingen en charmante prinsessen nog woonden in de mooiste kastelen.

De koningszoon is een fantasierijk verhaal vol onverwachte wendingen, soms grappig, soms magisch, maar vooral bijzonder spannend. Iedere bladzijde is een feestje om te lezen. Het verhaal leest als een groot avontuur, het is af en toe net of je er zelf bij bent! Nagelbijtend spannend.