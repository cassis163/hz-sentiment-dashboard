In het Pauluslabyrint ontvangt archeoloog Peter de Haan een anoniem berichtje met Hora est. Vlak daarna wordt er in een ondergronds gangenstelsel een bebloede jongen aangetroffen. Een kennis en vriendin van de universiteit verdwijnen en Peter wordt door een anonieme afzender aangemoedigd om een speurtocht te beginnen, met zijn vriendin Judith als beloning als hij erin slaagt alle raadsels op te lossen.

Het boek is knap opgebouwd, met tussentitels die een duidelijk verband met elkaar houden en niet te veel verklappen over wat komen gaat. Er zijn visioenen en verhaallijnen die verder terug in de tijd liggen, maar deze zijn door de opbouw goed van elkaar onderscheiden en niet verwarrend. De flashbacks en visioenen werden gebruikt om het verhaal wat meer toe te lichten en vorm te geven, zodat de ontknoping niet uit de lucht kwam vallen.
De schrijfstijl is toegankelijk, niet te simplistisch maar ook niet ingewikkeld. De beeldspraak die Windmeijer gebruikt is afgezaagd noch vergezocht. Details over Leiden zijn een leuke toevoeging, maar daar wordt af en toe wel een beetje in doorgedraafd. Zeker als je níet uit Leiden komt, zullen al die straatnamen je al snel gaan vervelen.
In tegenstelling tot het taalgebruik bij de gewone verhaallijn, komt het taalgebruik van de visioenen wat gekunsteld over. Er is duidelijk geprobeerd om het taalgebruik op dat uit de Bijbel te laten lijken. En dat lukte, er kwamen verschillende passages in terug, maar het had juist daardoor een vervreemdende uitwerking, met name omdat Paulus zijn geliefde beschreef in bewoordingen uit Hooglied en die eigenlijk helemaal niet zo goed passen bij iemand die helemaal niet Joods blijk te zijn.

Het geheime genootschap dat achter de zoektocht van Peter zit, is een spannend ingrediënt. Niet alle leden komen even goed uit de verf en hoewel er heel veel aandacht is besteed aan de gebruiken die overeenkomen met het christendom, kan ik de religie die ze aanhangen verder niet zo goed in een breder perspectief plaatsen. Verdieping in deze religie is wellicht niet van belang voor Peters speurtocht, maar daardoor vond ik het moeilijk om een beeld te vormen van deze cult, die toch een heel belangrijke rol speelt in het verhaal. Daarnaast was niet helemaal duidelijk waarom Peter zo’n intense inwijding moest ondergaan, het is niet erg waarschijnlijk dat dit ook voor de andere cult-aanhangers heeft gegolden. Indien deze religie iets meer uitgediept was, had het verhaal misschien nog net iets meer diepgang gehad.

Al met al heeft Windmeijer een knappe zoektocht opgezet. Met oog voor detail heeft hij ervoor gezorgd dat lezers dezelfde tocht kunnen ondernemen, waardoor het verhaal nog realistischer wordt. De plattegrond die achter in het boek zit, is een leuke extra. Op sommige vlakken mist er wat diepgang, maar dat neemt niet weg dat liefhebbers van fact fiction hiervan zullen genieten.