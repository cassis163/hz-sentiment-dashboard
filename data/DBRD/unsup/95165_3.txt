Waar Ik Ga is het tweede boek van Gayle Forman dat ik lees. Na Als Ik Blijf, wat ik ook een beetje een apart boek vond, wist ik niet goed wat ik van Waar Ik Ga kon verwachten. Om die reden besloot ik er blanco in te stappen.

Waar gaat het boek over
Drie jongeren die elkaar niet kennen ontmoeten elkaar toevalligerwijs in Central Park, New York. Freya is bezig met het opnemen van haar debuutalbum, maar raakt haar stem kwijt. Harun is een moslim en wil van huis weg lopen om samen te zijn met de jongen van wie hij houdt. Dan is er nog Nathaniel, een jongen die er na een familietragedie alleen voor staat. De drie brengen de dag met elkaar door en sluiten vriendschap. Dit boek portretteert de vriendschap tussen drie totaal vreemden.

Het verhaal
Om meteen maar met de deur in huis te vallen: het verhaal oogt rommelig. In de hoofdstukken wordt snel gewisseld tussen de perspectieven van Freya, Harun en Nathaniel. Dit is soms heel erg verwarrend. Evenals de vertelperspectieven zelf. De hoofdstukken waarin snel wordt gewisseld worden verteld vanuit de derde persoon enkelvoud en de hoofdstukken waarin je een inkijkje in het verleden van één van de jongeren krijgt, worden verteld vanuit de eerste persoon enkelvoud. Dit leest niet lekker.

Ongeloofwaardig
Er gebeuren gedurende de dag die de jongeren met elkaar doorbrengen een aantal dingen. Sommige van deze dingen zijn echter zeer ongeloofwaardig. In fantasy is dit niet erg, maar in contemporary kan dit zeer storend zijn.

Niet indrukwekkend
Verder maakte het verhaal weinig indruk. Er wordt te snel gewisseld waardoor je weinig mogelijkheden hebt om de personages echt te leren kennen. Hierdoor blijft het hele verhaal wat oppervlakkig aanvoelen. Heel zonde, want hierdoor is de potentie die het verhaal heeft niet optimaal benut.

Moeilijk te waarderen
Doordat het verhaal niet veel indruk maakte, is het voor mij lastig om een waardige beoordeling te geven. Het is een beetje zo zo, maar ook weer niet dusdanig matig dat het 1 of 2 sterren waard is. Als ik halve sterren kon geven, had ik dat in dit geval gedaan. Ik heb me vermaakt, maar heb wel heel snel gelezen. Had ik het boek dan beter aan de kant kunnen leggen? ja, misschien wel. Dat is alleen ook weer zonde, dus deed ik het niet en las het uit. Nog een boek van Gayle Forman zal echter niet snel op mijn boekenplankje belanden. Nog niet in ieder geval.