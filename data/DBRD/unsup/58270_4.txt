De Zweed Mons Kallentoft maakt van zijn ruime kennis van zijn geboorteplaats Link√∂ping handig gebruik om deze provinciestad als decor te etaleren voor zijn reeks rond inspecteur Malin Fors. Lichthemel is het tweede deel in deze serie dat in het Nederlands verschijnt, maar kan perfect als alleenstaand boek gelezen worden.

Tove is de dochter van Malin Fors, ze ontdekt het lijk van de vermoorde bejaarde Konrad Karlsson in een zorginstelling. Konrad had zijn schaapjes op het droge, hij was welstellend. Malin Fors wordt belast met het moordonderzoek. Verdachten zijn er meer dan genoeg. Zijn familie kan het geld goed gebruiken; zelfs de manager van de bejaardeninstelling zou een motief kunnen hebben. Konrad beschreef de gebeurtenissen, zeg maar wantoestanden, in het bejaardenhuis en stuurde zijn vaststellingen naar de krant. Wie heeft de dood van de oude man op zijn of haar geweten?

De vergrijzing slaat onherroepelijk toe, dus de bejaardenzorg wint steeds aan belang in onze maatschappij. Dat er door besparingen op werkingskosten en personeel wantoestanden ontstaan, is een vaststaand feit. Ouderen en gehandicapten zijn er jammer genoeg het slachtoffer van. Het thema van Lichthemel is erg actueel. Voeg hier dan nog een moordonderzoek en personages met hun persoonlijke problemen aan toe en je krijgt een spannende en boeiende thriller. De belangrijkste karakters hebben voldoende diepgang, je krijgt een duidelijk beeld wie ze zijn. Een originele benadering krijg je wanneer de auteur de vermoorde Konrad alsnog een rol toebedeelt door zijn geest de gebeurtenissen op de voet te laten volgen, net alsof hij zelf nog in leven is. Een inspecteur die een relatie achter de rug heeft en vecht tegen haar drankdemonen is dan wel niet erg exclusief, toch verdient dit personage voldoende aandacht als moeder die hoopt dat haar dochter zal slagen in het leven en niet zal weerstaan aan de drang naar zelfvernietiging.

Niet iedereen houdt van een korte en staccato schrijfstijl; dit zou voor een aantal lezers een struikelblok kunnen vormen om deze interessante thriller in een keer uit te lezen. Ik kijk met belangstelling uit naar wat volgt.