Samen is alweer de zesde thriller van schrijfster Anita Terpstra. Tot nu toe was ze voor mij nog onbekend maar na het lezen van Samen vind ik dit onbegrijpelijk. Wat een ongelooflijk goed boek is dit!

In samen trouwt Mackenzie met Matt, een ter dood veroordeelde man op Death Row. Hij wordt verdacht van het ontvoeren van 5 vrouwen. 1 van die vrouwen wist te ontsnappen en wees Matt aan als de dader. Hij blijft echter volhouden dat hij onschuldig is en de vrouwen zijn nog altijd verdwenen.
Mackenzie zegt overtuigd te zijn van de onschuld van Matt en wil hem helpen zijn onschuld te bewijzen en gaat zelfs zo ver dat ze hem wil helpen ontsnappen. De buitenwereld is overtuigd van de schuld van Matt en keert zich tegen Mackenzie af.
Denkt Mackenzie werkelijk dat Matt onschuldig is of heeft ze een ander plan?

Dit boek is fantastisch geschreven, ik was ervan onder de indruk. Er zit een constante spanning in het boek. Het boek roept zoveel vragen op waardoor je het boek aan 1 stuk wilt door lezen. Trouwt Mackenzie echt uit liefde met Matt, is Matt echt onschuldig, leven de meisjes nog? Gedurende het hele boek blijf je in twijfel over deze vragen en de ontknoping van het verhaal is zo goed in elkaar gezet.

Het verhaal wordt verteld vanuit het oogpunt van Mackenzie maar ook uit die van Rosie en Vicky, 2 van de slachtoffers. Daardoor wordt het verhaal nog indringender en worden de twijfels en de vragen gevoed. De emoties worden erg goed beschreven en je voelt echt met ze mee.

Wat mij betreft is dit een absolute must read voor thriller fans en ik heb een nieuwe schrijfster op mijn favorieten lijstje staan!