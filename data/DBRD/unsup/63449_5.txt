De hoofdpersoon van deze roman is Samuel, een jonge man werkzaam bij communicatiebureau Puntjes op de i. Samuel is een eenling, boos op collega's en directie. Hij vindt ze schijnheilig, patserig en disfunctionerend. Citaat: Ideeën werk ik het liefst in mijn eentje uit, want stel je voor dat ze kapot vergaderd worden door de Diederiks op deze wereld.
Samuel is behalve boos ook eenzaam en diep, diep ongelukkig. Op bladzijde 247 lees je: Grommen is mijn grondtoon. Heel toepasselijk, het zou een betere titel zijn geweest dan Bezorgde Burgers. Samenwerken is voor Samuel een onmogelijke opgave, maar samenwerken mét Samuel is ook niet gemakkelijk. Toch zijn de Samuels in onze maatschappij onmisbaar. We hebben mensen nodig die zich verzetten tegen het systeem. Citaat blz 238: ....een kantoor waar hun baas ze voorhoudt dat ze carriere maken. Wie gelooft dat het morgen beter wordt, doet vandaag harder zijn best. Een waan waarin deze loonslaven tot hun pensioen gemangeld worden. Zij die tussentijds ontwaken, worden ontslagen.
Wat kan Samuel doen om te overleven? Opstandig blijven, zich isoleren, zich misdragen, cynisch worden, of zich ( een beetje) aanpassen? Samuel flipt, gaat compleet door het lint en komt terecht in een gesloten inrichting. Het is een gouden greep van de auteur om twee alter ego's van Samuel te introduceren: Manuel, de man die in de inrichting op een bijna manische manier als therapie IKEA-meubels in elkaar zet , en na zijn ontsnapping als Hugo Baas, in een Hugo Bosch kostuum, als herintreder in de maatschappij probeert zijn leven weer op de rails te krijgen. Maar dan wel op zijn zeer bijzondere manier. Komt het goed met Samuel? Ach, de lezer kan het zelf wel bedenken.
Het boek geeft een inktzwarte visie op de maatschappij, de politiek, de instanties en de poeha-mannetjes. Als lezer voel je mededogen voor en medelijden met Samuel, maar ook sympathie en bewondering. Door je aan te passen maak je het leven voor jezelf gemakkelijker, maar onze samenleving heeft juist Samuels, veel Samuels, nodig. Het boek is origineel, geeft stof tot discussie en nadenken over hoe je in het leven staat. Ben jij een Samuel, een Manuel of een Hugo? Wie zou je willen zijn, hoe wil je later herinnerd worden?
Omdat de schrijver dit zware onderwerp brengt in een geweldige stijl met veel grappen, cynische humor, beleef je veel leesplezier aan deze roman. Humor is een lach in een traan en een traan in een lach. Prikkelend en vaak pijnlijk.
Ik geeft dit boek de volle mep: 5 sterren!