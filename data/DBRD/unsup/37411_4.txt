Eindelijk. Weer eens echt een goed literair boek! In één avond was ik al op de helft van het verhaal. Benedict Wells nam me met zijn schrijfstijl mee in de gedachten, gevoelens en belevenissen van hoofdpersoon Jules. Hij wist mijn aandacht vast te houden tot het eind.

De schrijfstijl van Benedict Wells is niet alleen vlot te noemen. Wells weet vlot te combineren met prachtige zinnen zoals: Waardoor komt het dat een leven wordt zoals het wordt? Zijn psychologische boodschappen laten je nadenken over je eigen leven. Waardoor hij je naast een prachtverhaal ook weer wat zelfinzicht meegeeft.

Want wat zou jij doen als je je ouders al op jonge leeftijd kwijtraakt? En jij, je broer en zus (je beste vrienden) achterblijven en gescheiden worden? En wat zou jij doen als het geluk voor jou en je grote liefde toch niet gegund lijkt te zijn? Deze schrijver is nog jong. Maar hij weet zich fantastisch in te leven in zijn personages. De gevoelens, gedachten en ervaringen die hij omschrijft raakten mij diep.

Aanrader!