zitten met dit boek echt gebeiteld! ,Met Vals recht heeft Margolin mij definitief voor zich gewonnen. Hij is gewoon een hele goede schrijver die het ene na het andere boeiende verhaal uit zijn pen laat vloeien. Naast een origineel plot staat Vals recht bol van de spanning en lugubere details. Daarbij is het verhaal op realistische wijze weergegeven.

In Vals recht krijgt de omstreden en aan drugs verslaafde arts Cardoni een verdenking van meervoudige moord aan zijn broek. Hoewel het blazoen van Cardoni zeker niet schoon is, beweert hij niets met de moorden te maken te hebben. Iemand heeft hem erin geluisd door overduidelijk bewijsmateriaal achter te laten op de plaats delict. Advocaat Frank Jaffe neemt de verdediging van Cardoni voor zijn rekening en weet de man zelfs vrij te krijgen op basis van een vormfout. Als uiteindelijk op basis van een speciaal wetsartikel het besluit valt om Cardoni alsnog te vervolgen, verdwijnt hij spoorloos. Zijn lichaam wordt nooit gevonden, maar wel een afgehakte hand die van hem blijkt te zijn. Vier jaar later vinden er weer moorden plaats die erg veel lijken op de Cardoni moorden. Is het mogelijk dat Cardoni toch nog in leven is en weer aan het moorden is geslagen? Op de plaats delict vindt de politie sporen die in de richting wijzen van Cardonis ex-vrouw Justine Castle en ze wordt in staat van beschuldiging gesteld. Amanda Jaffe (de dochter van Cardonis advocaat) verdedigt haar. Als ze stukje bij beetje de identiteit van de moordenaar achterhaald, is ze haar leven niet meer zeker

Vals recht heeft alle elementen voor een vijf sterren recensie. De misleidingen in de plot zijn goed uitgewerkt en de spanning is op bepaalde momenten echt te snijden. Waarom dan toch een score van vier? Hoewel het boek je steeds op het verkeerde spoor blijft zetten omtrent de dader, kwam de uiteindelijke ontknoping voor mij toch niet als een verrassing. Als grote fan van Jefferey Deaver ben ik veel alerter geworden tijdens het lezen en doorzie ik veel sneller situaties die op het eerste gezicht onvoorspelbaar zijn. De schrijver die mij van verbazing van mijn stoel laat vallen moet dus echt van hele goede huize komen. Toch kan ik niet anders dan Vals recht in alle oprechtheid aanprijzen. Lezers die op zoek zijn naar een spannend boek met een verhaal dat weer net even anders is, zitten met dit boek echt gebeiteld!