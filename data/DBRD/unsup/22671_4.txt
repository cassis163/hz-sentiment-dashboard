In Reboot maakten we kennis met Wren, die vijf jaar geleden overleed als gevolg van drie schoten in haar borst. Na 178 minuten kwam ze terug als Reboot: sterker, sneller, minder emotioneel en in staat om zichzelf te genezen. Ik las dit boek met ontzettend veel plezier en ik kon niet wachten om verder te lezen over deze zombies!

Let op: Rebel is het vervolg op Reboot. Als je het eerste boek in dit tweeluik nog niet gelezen hebt, kan onderstaande recensie spoilers bevatten. Over Rebel zelf spoiler ik natuurlijk niet!
Rebel gaat verder waar Reboot eindigde. Wren en Callum zijn ontsnapt en hopen in het noorden een vrij bestaan op te kunnen bouwen. Eenmaal aangekomen in het Rebootreservaat blijkt dit echter niet wat ze ervan verwacht hadden. Micah (163), de bloeddorstige leider van dit reservaat, wil een oorlog beginnen tegen de mensheid. Het liefste zou Wren de wildernis in vluchten, maar Callum houdt haar tegen. Hij weigert zijn menselijke familie te laten vermoorden en doet er alles aan om de plannen van Micah tegen te werken.

Rebel is opnieuw een verhaal vol actie. Tijdens het lezen zat ik op het puntje van mijn stoel. Het plot was zeer onverwacht en wist me keer op keer te verrassen. Ik vond het vooral erg interessant dat niet alle reboots aan dezelfde kant staan. Hierdoor is Rebel geen standaard groep A vecht tegen groep B verhaal. Wren en Callum kiezen juist de kant van de mensen en proberen het reservaat van binnenuit te verslaan. Hoewel er dus een samenwerking ontstaat tussen mensen en reboots, vind ik wel dat de reboots op een zeer degenererende manier naar mensen blijven kijken. Het woord human heeft een zeer negatieve ondertoon.

Zowel Reboot als Rebel worden gekenmerkt door een lijst aan toffe personages. Zo ben ik bijvoorbeeld fan van Addie, Riley, Desmond, Tony en Gabe. En David en Isaac mag ik natuurlijk ook niet vergeten! De personages zijn van ver gekomen en ook in dit tweede boek maken ze veel persoonlijke groei door. Wren is niet langer de koelbloedige zombiesoldaat die je leerde kennen aan het begin van Reboot en Callum bewijst dat je ook met een laag nummer kunt leren vechten of de leiding kunt nemen. Op deze manier toont Amy Tintera eigenlijk de zwakte van haar eigen world building- in het eerste boek lijken de nummers absoluut, maar uiteindelijk blijkt het toch niet zo allesbepalend als gedacht.

Ik heb Rebel met ontzettend veel plezier gelezen. Het boek zit vol actie en heeft een zeer sterk en afgerond einde. Dit vind ik erg fijn, aangezien we tegenwoordig zoveel boeken met open eindes zien. De heerlijke schrijfstijl en de oplopende spanning tussen mens en reboot hebben me van begin tot einde weten te vermaken. Net als in het eerste boek miste ik hier en daar echter wel wat duiding; de world building had zeker uitgebreider gemogen. Toch kan ik niet minder geven dan vier sterren voor dit spannende en originele vervolg!Deze recensie verscheen ook op Oog op de Toekomst.