Liefhebbers van dit genre hebben vast wel afleveringen van de Amerikaanse CSI series gezien, waarin mooie mensen in glanzende kantoren met nog glanzender apparatuur binnen een uur met veel menskracht een ingewikkelde zaak oplossen.

Carina van Leeuwen laat een andere kant van het verhaal zien. De kant van bezuinigingen, personeelstekort en tegenwerkende collega's.

In Den Haag is een moord gepleegd, het slachtoffer is in brand gestoken. Forensisch inspecteur Renee Spaan wordt met deze zaak belast. Ze dringt bij haar leidinggevende aan op een TGO (groot team voor opsporing) maar daar is geen geld en gelegenheid voor. Renee moet het met een minimum aan mensen doen. Pas als een tweede slachtoffer gevonden wordt, komt een TGO op gang. Maar dan nog moeten de werkzaamheden verdeeld worden tussen de moord en ramkraken, die door heel Den Haag plaatsvinden. Daarnaast worden de collega's ingezet voor werkzaamheden bij de jaarwisseling.

Terwijl Renee langzaam bij de kern van de zaak komt, worstelt ze ook nog met persoonlijke demonen. Langzaamaan komt er schot in de zaak én haar privéleven.

Het begin van het boek komt soms wat rommelig over. Binnen een paar hoofdstukken maken we kennis met alle personen die belangrijk zijn in het leven van Renee en krijgen we flitsen mee van haar verleden. Gedurende het boek krijgen al deze mensen en gebeurtenissen een plaats en gaat het verhaal naar een ontknoping. Niet verrassend of spectaculair, wel gevonden door gedegen onderzoek, waar de lezer in mee kan kijken.