‘Tabee, New York’ verscheen in 1974 als vierde boek van F. Springer, pseudoniem van de Nederlandse diplomaat Carel Jan Schneider. Schneider werkte onder andere in Nieuw-Guinea, New York, Bangkok, Teheran, Angola en de DDR. In zijn romans en verhalen dienen die standplaatsen als decor. Vaak is ook een belangrijke rol weggelegd voor zijn Indische jeugd.

Hoofdpersoon in ‘Tabee, New York’ is vice-consul Rudy, die als jongste op het Nederlandse consulaat in New York de vervelende klusjes krijgt toegeschoven. Zo moet Rudy ervoor zorgen dat een Nederlandse vrouw met haar vier lastige kinderen terug naar Nederland kan, nadat zij door haar echtgenoot in de steek is gelaten. Ook wordt hij belast met de organisatie van het bezoek van een Nederlands oorlogsschip. Die activiteiten leveren de nodige komische scènes op.

Een belangrijke taak van de vice-consul is het bezoeken van allerlei feestavonden van Nederlanders die in de Verenigde Staten wonen. Als Rudy naar een feest van Indische Nederlanders wordt gestuurd, gaat het eigenlijke verhaal van start. Rudy loopt op dit feest zijn jeugdliefde Dollie tegen het lijf, die nu getrouwd is met Menno Spanjer, vroeger in Nederlands-Indië zijn grote rivaal.

De ontmoeting brengt een stroom van herinneringen op gang aan hun gezamenlijke Indische jeugd. Het wordt ook duidelijk waarom het eerder tussen Dollie en Rudy niets werd. Het blijft uiteraard niet bij deze ene ontmoeting en de oude liefde tussen Dollie en Rudy bloeit weer op. Zal het deze keer beter aflopen?

In 124 pagina’s sleept Springer zijn lezers mee van Nederlands-Indië naar verschillende steden in de Verenigde Staten, van een lach naar een traan, van haat naar liefde. Dit alles in een glasheldere stijl, waarin geen woord teveel gebruikt wordt. ‘Tabee, New York’ is zonder meer een hoogtepunt in het toch al zo prachtige oeuvre van F. Springer.