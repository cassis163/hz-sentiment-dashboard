In het nieuwe kookboek Delicious Feel Good Food neemt de Australische Valli Little je mee op een inspirerende culinaire reis. Nadat ze in 2014 gezondheidsklachten kreeg heeft ze haar eetgewoontes kritisch bekeken en waar nodig aangepast. Ze zocht de middenweg tussen verstandige keuzes en gewoon erg lekkere recepten. Haar nieuwste Delicious kookboek staat nu vol recepten die voldoen aan de wereldwijd toenemende behoefte aan gezonder leven. Zo verving Valli Little in diverse recepten de geraffineerde suikers voor honing, ahornsiroop en rijstmoutsiroop en namen kokosmeel en boekweit de plaats in van tarweproducten. In het boek staan ongelooflijk veel lekkere recepten met duidelijk stap voor stap handleidingen. Van voedzame eieren met zalm voor bij het ontbijt tot voedzame walnotentaartjes. Daarnaast een overdaad aan fantastische kleurrijke paginagrote foto’s. Stuk voor stuk afbeeldingen die iedere kookfanaat voldoende motivatie zal geven om direct zelf aan de slag te gaan. Men zegt weleens dat overdaad schaadt, maar dat is in dit geval zeker niet aan de orde.

Er lijkt aan alles gedacht; Zo is er bijvoorbeeld voorin een nuttige lijst met producten te vinden voor de voorraadkast, met uitgebreide beschrijvingen en bijpassende foto’s. Daarna volgende diverse smaakvolle hoofdstukken in logische volgorde beginnend met ontbijtrecepten t/m gemakkelijke nagerechten en recepten voor het ideale feestje. Ook is er gedacht aan compleet samengestelde menu’s, deze vind je samen met een complete index achterin het boek.

Het boek is werkelijk een professionele- en grote inspiratiebron, een verwennerij voor iedereen die ervan houdt zo nu en dan een nieuw recept uit te proberen. Met Delicious Feel Good Food hebben de makers flink uitgepakt en ondanks dat je dit kookboek misschien zelf aan zult moeten schaffen, voelt het boek hoe dan ook als een cadeautje. Met Delicious Feel Good Food ben je verzekerd van urenlang kookplezier, een stap naar een gezonder leven en lovende blikken aan tafel.