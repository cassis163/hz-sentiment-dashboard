Emma leeft in het Germaanse Rijk, een wereld waarin Hitler als winnaar tevoorschijn is gekomen na de Tweede Wereldoorlog. Emma’s zus Sophia komt na een auto-ongeluk om het leven en wanneer ze haar spullen aan het opruimen is, komt ze in diens rode jas een raadselachtig briefje tegen. Emma gaat op zoek naar de betekenis ervan en ontdekt dat het in de getto’s van Neder-Germanië oneindig veel slechter is dan haar altijd is voorgehouden. Ze ontmoet de Joodse Uria, lid van de verzetsbeweging De Ster, en hij vraagt haar om Sophia’s rol over te nemen in het verzet.  

In Leia’s wereld zijn alle volwassenen onbetrouwbaar en moeten kinderen op hun tiende het huis verlaten om verder op te groeien op een afgescheiden deel van het eiland. Onder leiding van de wrede en onrechtvaardige Sol leven de kinderen in een kleine gemeenschap volgens de regels van het Boek. Wanneer Sol Leia’s beste vriendin wil dwingen om met zijn broer te trouwen besluit ze zich meer te verdiepen in het Boek. Tijdens haar zoektocht komt ze in contact met een Dwaas, één van hun vijanden afkomstig van de andere kant van de muur.  

Justa woont in een totalitaire staat, waar de ongelijkheid tussen Sectorbewoners en Ongeregistreerden in de wet is vastgelegd. Ze wordt opgeroepen om deel te nemen aan een Tribunaal, de enige plaats waar iedereen voor de wet gelijk zou moeten zijn. Het is voor Justa onmogelijk zich als jurylid slechts te moeten baseren op feiten, aangezien ze een oordeel moet vellen over de moordenaar van haar beste vriendin. Justa’s geloof in het politieke systeem wordt tijdens de bewijsvoering behoorlijk op de proef gesteld en ze gaat twijfelen aan de schuld van Aron.  

In Opstand is een bundel met drie verhalen die tot stand is gekomen naar aanleiding van de Dystopia Schrijfwedstrijd van de website young-adults.nl. De verhalen hebben uiteraard met elkaar gemeen dat ze zich afspelen in een dystopische wereld waarin de afscheiding tussen verschillende bevolkingsgroepen een grote rol speelt. Hoewel alle drie de verhalen een eigen identiteit hebben in de vorm van verschillen in schrijfstijl en originaliteit, duiken er gelijkgestemde thema’s op. De hoofdpersonen moeten zich zien te redden in een wereld die is veranderd en waarin ze eigen keuzes moeten gaan maken. Zelf gaan nadenken en het vertrouwde durven los te laten om je eigen weg te volgen hoort natuurlijk bij het volwassen worden, maar de personages uit In Opstand worden gedwongen nog veel verder te gaan. Wanneer Emma, Leia en Justa dit bewustwordingsproces doorlopen worden ze geconfronteerd met leugens, onrecht en misstanden die hun een leven lang zijn voorgeschoteld en nemen het dappere besluit zich te verzetten tegen de onderdrukking.  

Drie krachtige, originele verhalen waarin dystopia is verbonden met politieke ideologie, machtsmisbruik en de interpretatie van beide door een kleine groep die de regels bepaalt. Een kort verhaal is een kort verhaal, maar na het lezen van deze bundel vraag je je als lezer toch af hoe het zou zijn wanneer elk verhaal een heel boek zou zijn geworden. De verhalen die Emma. Leia en Justa te vertellen hebben voelen als een klein stukje van iets veel groters. In Opstand is een bundel geworden met drie sterke en overtuigende verhalen waarmee Nederlandse auteurs bewijzen dat ze zich kunnen meten met buitenlandse schrijvers op dit gebied.