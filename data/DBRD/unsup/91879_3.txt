De eerdere delen (Onder de maan en In het bloed) waren boeken naar mijn hart: een stoere heldin van in de twintig, weerwolven, vampiers, een beetje romantiek en enorm veel spanning. Ik heb mezelf dan ook echt moeten dwingen om op de vertaling te wachten en het boek niet gewoon op het internet te bestellen en de serie verder in het Engels te lezen.

De Nederlandse covers spraken me namelijk veel meer aan dan de Engelse en het oog wilt toch ook wat. Mijn teleurstelling was dan ook groot toen ik zag dat de stijl van de cover volledig veranderd werd, in mijn ogen niet meteen een verbetering ...

Het verhaal las weer heel vlot en voor ik het doorhad, zat ik al bijna aan het einde van het boek. Net als als de vorige boeken is dit ook weer een page turner. Toch vond ik het verhaal niet zo meeslepend of spannend als de vorige delen. Op het einde stijgt de spanning enorm maar kon ik me niet echt vinden in de keuze die de schrijfster had gemaakt.

Fan van de serie blijf ik sowieso. Ook de Alpha & Omega-serie (die zich afspeelt in hetzelfde universum maar nog niet vertaald is) is trouwens de moeite waard. Hopelijk is boek vier even goed als de vorige delen. Ik kijk er al naar uit.