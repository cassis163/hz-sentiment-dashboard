Karen Rose schrijft ontzettend goede en spannende boeken, waar ik altijd erg van geniet. Toch heb ik dit boek maar 3 sterren gegeven omdat het verhaal iets te lang duurde en er teveel personen in voorkwamen. Die gaven het geheel wel body maar maakten het af en toe ook erg verwarrend. Daarnaast zakte het verhaal in het midden wat in en was de vaart eruit. Die overigens in het vervolg weer goed op gang kwam waardoor ik het boek toch nog vlot uitlas.
Het verhaal zelf is prima in orde. Eve is een jonge vrouw die zes jaar geleden is ontvoerd en bijna vermoord. Haar gezicht is verminkt en daarom heeft ze zich jaren lang schuilgehouden. Nu is ze bezig met een onderzoek in de virtuele schijnwereld. Wanneer blijkt dat personages uit de virtuele wereld in de echte wereld worden vermoord, wordt Eve bij het onderzoek betrokken. Wie is de moordenaar? Zijn beweegredenen zijn bij de lezer al gauw bekend en dat maakt het verhaal alleen maar spannender: kan de politie op tijd zijn om volgende moorden te voorkomen? Het einde is niet zozeer verrassend maar geeft een voldaan gevoel van afgeronde eindjes en gerechtigheid. Maar ook nu weer blijkt: worden seriemoordenaars gemaakt of geboren? Voer voor psychologen.