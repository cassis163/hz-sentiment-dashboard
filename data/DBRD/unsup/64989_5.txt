De Gifmengster is een historische roman waarin erg heftige thema’s aan bod komen. Ik wil hier niet al te veel op in gaan om spoilers te voorkomen, maar sommige scènes zijn best heftig om te lezen! Gelukkig weet Juliëtte Heugen deze scènes af te wisselen met luchtige stukken waarin de personages zichzelf gewoon vermaken en even al hun narigheid vergeten. Hierdoor is De Gifmengster een erg realistisch boek, die de diepte in gaat. Het leven heeft hoogtepunten en dieptepunten en daar draait dit boek om!

Juliëtte Heugen heeft op een erg goede manier fictie weten te verweven met historische feiten. Het verhaal in De Gifmengster zou hierdoor zomaar waargebeurd kunnen zijn en dat maakt dit boek zo interessant om te lezen! Daarnaast vind ik Catharina de’ Medici een erg interessante historische vrouw, dus ik had vrij snel door dat het hoofdpersonage Anne iets van haar weg had. Super knap dat Juliëtte Heugen een personage op haar kan baseren, maar haar toch een eigen karakter geeft waardoor mijn gedachten aan Catharina de’ Medici weer naar de achtergrond werden verdreven.

Ik heb van De Gifmengster genoten en ik hoop dat Juliëtte Heugen snel met het tweede deel in de Astoris-serie komt. Ik kan namelijk niet wachten om over allemaal nieuwe intriges aan het hof van Astoris te lezen!