Peachez, een romance is een romantisch en ook komisch verhaal over een stoffige professor die leeft voor zijn werk aan de universiteit. Hij neemt nooit vakantie, heeft geen relatie en trakteert zichzelf als uitspatting soms op een drankje op een terras.
Proffie krijgt op een dag een fishing mail, die hij beantwoordt. Hij beantwoordt de mail omdat er een fout in zit. En dan begint de mailwisseling op gang te komen. Met Sarah. Sarah Peachez. Een jonge meid die zegt in de bediening te werken in Las Vegas. Ze spaart voor een studie.
Vanaf het begin weet je al dat er iets niet helemaal goed zal lopen. Proffie blijkt in de gevangenis te zitten. Wat er niet goed ging lees je in het relaas van Proffie.
Een boeiend verslag vanuit de professor of hoe het allemaal begon, hoe hij zich voelde, wat hij voelde, wat hij ervaarde, hoe hij anders tegen het leven en de liefde ging aankijken. Hoe hij de lesstof die hij de studenten al jarenlang aan het uitleggen was een openbaring voor hem werd. Hoe het tot een afspraak kwam. Hoe hij uiteindelijk in de gevangenis terecht is gekomen.
Je voelt zelf langzaam aankomen wat er fout kan zijn gegaan. Je kunt het bijna vooraf zeggen. Maar je kunt je ook levendig inbeelden waarom de professor op deze manier reageert. Je leeft echt met hem mee. Is het suf wat het overkomt? Ja. Was het onvermijdelijk? Nee. Het verhaal is gebaseerd op een waargebeurd verhaal.

Een prachtig boek om te lezen met vele pareltjes van zinnen. Sommige zinnen wil je gewoon twee keer lezen. Het boek krijgt van mij 5 sterren.