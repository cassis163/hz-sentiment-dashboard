Hoe is het om door de liefde in een wereld vol geld en succes te belanden? Maakt geld nu echt gelukkig, oprecht gelukkig? Lang was dat wel het geval maar de laatste tijd ervaart Luci ook de keerzijde van deze gouden medaille. Haar man Ben is veel weg om het succes van zijn bedrijf voort te zetten. Vaak nachtenlang, en op haar schoonfamilie zit ze niet echt te wachten, daar is niet echt een klik. Door de steeds verder toenemende werkdruk en afwezigheid van Ben is Luci verre van gelukkig op dit moment, hun relatie dut in. Ze voelt zich steeds vaker eenzaam in het grote, mooie huis en ineens lijkt dat allemaal relatief. Het enige dat Luci wil is dat ze gezien wordt, écht gezien. Ondanks haar eigen werkzaamheden in het succesvolle hotel van de familie King en de kinderen, bekruipt haar het gevoel steeds meer dat ze er alleen voor staat. Wanneer Ben totaal onverwacht een voorstel doet, eigenlijk is het meer een mededeling, staat Luci’s leven ineens op de kop. Ze maakt kennis met Joshua, de verloren broer van Ben, een standvastige en eigengereide man. Wie is hij en waarom heeft ze niet eerder kennis met hem gemaakt? Luci zit totaal niet te wachten op het voorstel van Ben maar ze heeft geen keus. Boos en teleurgesteld is ze. Wat een kwal! Hun kennismaking is een ramp en het liefst zou ze omdraaien en weglopen.

Het is inmiddels een bewezen succesgenre: de erotische roman. Vele internationale successen hebben het leespubliek kennis laten maken met seks in boekvorm. De 50 tinten trilogie, en films, kent iedereen wel. Seks verkoopt, dat is duidelijk. Nationaal hebben we ook een aantal auteurs die zich op dit genre hebben toegelegd, de een meer verdienstelijk dan de ander. Seks mag dan misschien wel verkopen maar als fervente lezer moet er ook inhoudelijk iets ‘te lezen’ zijn. Het begrip ‘functionele seks’ zal sommigen op de lachspieren werken maar een boek dat erotiek en een verhaal, een écht verhaal, kan combineren heeft wat mij betreft de voorkeur. Seks is dan duidelijk aanwezig maar neemt niet het verhaal over, het blijft zijn klasse behouden en wordt toegepast waar aannemelijk. Met andere woorden, het is in dienst van het verhaal. Een extra moeilijkheid in dit genre blijkbaar want het is weinig auteurs tot nu toe gelukt die balans te vinden.

In dit eerste deel, van wat een trilogie gaat worden, wordt de lezer meer dan aangenaam verrast. Je maakt kennis met Luci vanuit haar perspectief. Haar leven dat met vlagen wordt bemoeilijkt door haar snobistische schoonfamilie, de neiging om tegen de gevestigde orde aan te schoppen en vooral haar momenten van eenzaamheid en frustratie. Ze doet haar best en in die hoedanigheid is ze ondanks haar fouten een vrouw waar je snel sympathie voor ontwikkelt. Het is dan ook volledig te begrijpen dat zij doet wat ze doet. Dat kan niet van alle personages gezegd worden en die balans is goed. Joshua…..tja, wat daar? Het zwarte schaap van de familie zorgt voor veel onrust. Maar hier heeft Lewis gezorgd voor de woest aantrekkelijke factoren humor en karakter, want wat is die kerel met vlagen onuitstaanbaar, Luci kan hem wel wurgen. Echt heel verdienstelijk voor het verhaal en de opbouw van de sensualiteit. Ondanks dat het natuurlijk voorspelbaar is dat er momenten komen waar de vonken vanaf springen, want ja we lezen nu een erotische roman, is het allesbehalve cliché. Het wordt geen enkel moment ordinair, Lewis behoudt de klasse ondanks dat het behoorlijk gedetailleerde scènes bevat. Je moet het maar kunnen.

Het spel tussen uitdagende personages, humor (zelfs genuanceerd sarcasme, hilarisch!) en erotiek werkt meer dan prima in dit verhaal. Meteen vanaf het begin is daar de onderhuidse spanning aanwezig, er zijn zoveel dingen die aannemelijk zijn. De personages zijn door de zorgvuldige uitgebouwde karakters allesbehalve oppervlakkig en je leert ze goed kennen. Er zijn situaties waarom er zelfs hardop is gelachen. En dat komt ook vooral door de oprechte manier van schrijven. Niets gedoe maar gewoon recht voor de raap. Weer een extraatje!

Wat extra leuk is, dat de auteur Olivia Lewis een bekende Nederlandse auteur is en ik haar werk ken. De lat lag daarom ook wel wat hoger denk ik. Juist door de overkill aan verhalen in dit, succesvolle, genre verdient het respect dat Lewis dit aandurft. En het mag gezegd worden dat het een zeer verdienstelijk eindresultaat heeft opgeleverd. In een prettige, vlotte schrijfstijl weet zij je in de levens van de familie King te introduceren. Veel lezers zullen zich ook wel herkennen in de dagelijkse zaken waar Luci mee te maken krijgt. Schuldgevoel, eenzaamheid, uitdagingen en het nemen van cruciale beslissingen. En voor degenen met een onuitstaanbare zwager, geef de hoop niet meteen op. Wellicht blijkt hij minstens zo onweerstaanbaar als Joshua ;-)

De chemie tussen de hoofdpersonages, de opbouw van het verhaal, de toegepaste erotiek en de verwachting die het verhaal in zijn totaal oplevert zijn gewoon goed, het maakt deze roman tot een klasse apart, mede ook door de functionele toepassing van de erotische scènes! Een absolute mustread voor liefhebbers van dit genre en auteurs zoals Abbi Glines, Jennifer Probst en Sylvia Day (en dat van eigen bodem!) Dit is zoveel beter dan de 50 tinten reeks, serieus! De eerste aanzet is er nu, wat gaat er verder nog gebeuren met Ben, Luci en Joshua? Er zijn zoveel vragen, omtrent deze en andere personages, die nog antwoord behoeven. Hopelijk laat het tweede deel niet al te lang meer op zich wachten. Een aanrader! En dus 4 dikke sterren.