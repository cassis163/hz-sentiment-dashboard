Huis van eb en vloed is Sarah’s fictiedebuut. Als archeologe schreef ze wel al veel non-fictie maar dit boek is dus in feite een debuut. Op de één of andere manier vond ik het boek er eerder non-fictie dan fictie uitzien en dat maakte dat mijn leeshonger niet werd aangewakkerd. Toen ik begon te lezen bleek het een heel gedetailleerd boek te zijn dat zicht afspeelt in 2010 en in 1910 én vaak gaat het over een nog vroeger verleden. Even doorbijten!
Toen ik eenmaal in het verhaal zat las het boek als een trein. Wat in het begin een struikelblok leek, de vele verhaallijnen en uitgebreide beschrijvingen, maakt dit boek rijk en gelaagd.

Het verhaal begint met Harriet Deveraux (Hetty) die na het overlijden van haar ouders Bhalla House erft. Een huis dat zich op de Schotse Hebriden bevindt en al generaties lang in het bezit van haar familie is. Hetty heeft wilde plannen om er een luxe hotel te beginnen maar als ze ter plekke een kijkje gaat nemen blijkt het huis volledig verwaarloosd én worden er menselijke resten gevonden onder de vloer.
Hetty gaat, samen met de plaatselijke bewoners James en Ruairidh en aan de hand van brieven en dagboekfragmenten, op onderzoek uit.

Het verhaal van Bhalla House in 1910 is het verhaal van schilder Theodeore (Theo) Blake en zijn vrouw Beatrice. Al gauw blijkt dat hun huwelijk niet zo geweldig was en dat bepaalde (mis)stappen van Theo en Beatrice een keten van gebeurtenissen in gang hebben gezet die nu nog steeds spelen.
Bhalla House staat in een kleine gemeenschap die toen en nu nog steeds heel besloten is. En leven in zo een kleine gemeenschap kan warm en beschermend zijn maar je kan er ook je vingers branden… Iedereen heeft te maken met iedereen en alles dat in het verleden is gebeurd heeft nog steeds zijn weerslag.

In die 100 jaar blijkt er veel veranderd maar is ook veel hetzelfde gebleven. De levens van Theo en Beatrice blijken belangrijke overeenkomsten te hebben met de levens van bijvoorbeeld Hetty en James. Mannen bleken in 1910 nogal gretig hun ideeën aan hun vrouwen op te dringen en dat blijkt in 2010 nog niet veel veranderd te zijn bijvoorbeeld :)

Soms leest het verhaal als een thriller, soms als een liefdesroman en dan weer als een geschiedkundig verhaal.
Dat alles maakt dit verhaal rijk en boeiend en fascinerend om te lezen. Op het einde komt alles verrassend samen en dat maakt dat het verhaal nog even blijft nazinderen in je hoofd!