Teckel Tokkel is de hond van Basiel en samen beleven ze heel wat avonturen. In Teckel Tokkel viert kerst is het winter en staat het kerstfeest voor de deur. In dit boek staan nieuwe voorleesverhaaltjes waarin alles aanbod komt om straks dit mooie feest te gaan vieren. Samen lezen we hoe papa en Basiel een boom uit de tuin halen en deze gaan versieren. Met mama worden kerstkoekjes gebakken en krijgt het kerststalletje een mooie plaats. Sneeuwpret is er ook. Basiel gaat met de slee op pad en er komt een grote sneeuwpop in de tuin te staan. En Tokkel? Die kan heel braaf in de mand liggen maar ook heel ondeugend zijn. Ontdek waarom de kerstversiering alleen boven in de boom hangt en wat er met de neus van de sneeuwpop gebeurt?
De verhaaltjes zijn mooi van lengte en voor jonge kinderen heel herkenbaar. Teckel Tokkel zorgt voor hilariteit en dat vinden kinderen altijd leuk. Bij elk verhaal staat een mooie illustratie van Ina Hallemans. Kinderen kunnen aan de hand van deze illustraties vertellen wat er in het verhaal is gebeurd.
Teckel Tokkel viert kerst een warm prentenboek voor de koude decembermaand.