Ze dwingen nog altijd veel bewondering af voor wat ze direct hebben betekend voor Europa en indirect voor de rest van de wereld. De Romeinen staan bekend als een volk dat de beschaving en ontwikkeling uit die tijd al ver vooruit was. De verhalen zijn veelal uit overlevering maar overal binnen Europa zijn nog veel bouwkundige hoogstandjes te bewonderen die al minstens 2.000 jaar als trots bewijsstuk staan te pronken.

Natuurlijk is Rome het mooiste erfstuk dat door deze bevolkingsgroep is nagelaten. Hun avonturen spreken ook bij auteurs en filmregisseurs tot de verbeelding, getuige de vele boeken en films die inmiddels over dit onderwerp zijn verschenen. En er komt geen einde aan. Voor de Schotse auteur Douglas Jackson is het bijna een stijl van leven geworden. Onder deze naam en zijn pseudoniem James Douglas heeft hij inmiddels acht boeken geschreven waarin Romeinen de hoofdrol spelen. Held van Rome  is in Nederland als eerste deel verschenen in de Valerius Verrens-reeks. In eigen land is het zesde deel inmiddels op de markt gekomen.

In Held van Rome  maakt de lezer kennis met Gaius Valerius Verrens, hoge officier in het Romeinse leger. Valerius is gelegerd in Britannia, wat door de Romeinen al gedurende 20 jaar is bezet. Als keizer Nero aan de macht komt, laat hij een rendementsstudie doen naar de opbrengsten van Brittannia. Daaruit blijkt dat de kosten nauwelijks door de opbrengsten worden gedekt en hij besluit er geen geld meer in te investeren.
Het Romeinse leger krijgt opdracht om alles wat waardevol is in beslag te nemen en terug te keren naar Rome om op die manier zoveel mogelijk verlies goed te maken. De Brittanniërs ontdekken Nero’s tactiek en willen voorkomen dat hun land door de Romeinen wordt leeggeplunderd. De Brittanniërs verenigen zich, zelfs met de in aanzien staande Druïden en gaan met de Romeinen in de slag. Valerius krijgt met een (te) kleine legermacht opdracht het verzet van de Brittanniërs te breken. Een, zelfs voor die tijd, uiterst bloedige strijd ontketent zich waarin vele duizenden doden vallen. Maar dat is gebruikelijk in dat soort oorlogen…

Held van Rome  is een van de inmiddels vele verhalen die over de Romeinen zijn verschenen en nog steeds verschijnen. Op de keeper beschouwd zijn de verschillen tussen de diverse auteurs en hun verhalen niet zo heel groot. Of je ze nu van Robert Fabbri leest of van Douglas Jackson, globaal gezien gebeurt er hetzelfde en zijn ze deels vergelijkbaar en inhoudelijk weinig anders. Zij het dat Held van Rome  ook nog een klein romantisch element in zich heeft. Maar verder is het voornamelijk een keiharde wereld waarin zich een cultuur ontwikkelt waarin om een dode krijger nog minder getreurd wordt dan om het verlies van een zwaard. Om die reden is het ook niet echt spannend want niemand maakt zich druk over de vele doden die er vallen. Dus ook de lezer niet!

Wel is het interessant te lezen hoe het machtige Romeinse imperium tot stand is gekomen en werd gehouden. Waarbij natuurlijk niet uit het oog verloren moet worden dat het niet allemaal voortkomt uit waarheidsgetrouwe feiten maar veelal uit de geest van de auteur is ontsproten. Maar dankbaar gebruik is gemaakt van de vele tot de verbeelding sprekende legendes en nog bestaande architectonische hoogstandjes. Voor de ware liefhebber van deze vorm van historische thriller, is het zeker smullen geblazen.