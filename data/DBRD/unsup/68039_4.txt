Politieman Christian Habersaat vraagt via een bijzonder indringend statement, tijdens de receptie voor zijn pensionering, aandacht voor een 17 jaar oude zaak die hem persoonlijk al die jaren heeft beziggehouden. Het team van bureau Q vertrekt hierdoor naar het eiland Bornholm en wordt stukje bij beetje bij deze oude zaak betrokken, ondanks tegenwerking van Carl Mørck.
De dood van de jonge Alberte waar Habersaat obsessief mee bezig was wordt nu hun zaak. Het huis van Habersaat, vol dossiers, foto's en aantekeningen, is hun uitgangspunt.
In hoeverre weten allerlei mensen zich na zoveel jaar nog iets relevants te herinneren of zijn zij bereid om te praten? En dat geldt zeker voor de familie van Habersaat, zoals de zeer weerbarstige ex-vrouw June en zoon Bjarke.
De complete huisraad van Habersaat is bij het begin de enige basis van hun nieuwe onderzoek en verhuisd noodgedwongen mee naar Kopenhagen. Het vult hun kelder in het politiebureau tot de nok en zal door het team op geheel eigen wijze verwerkt worden.
Een plots ontdekt spoor in het onderzoek doet vermoeden dat een specifieke auto, of hippie of een vroegere commune er iets mee te maken zou kunnen hebben. Daar wordt door bureau Q dus ook op ingezet. Net als op allerlei sporen naar het verleden die meer over de dode Alberte moeten vertellen om verband te zoeken tussen alle documenten, ideeën, nog levende getuigen en natuurlijk de familie Habersaat, die als geen ander zou moeten weten waar Christian zich mee bezig heeft gehouden. Het valt zeker niet mee om na al die jaren nog enige bewijzen te vinden die er toe doen, om een werkelijk motief te vinden en om alle flinterdunne linkjes aan elkaar te knopen om duidelijkheid te krijgen in deze lastige zaak.

De exotische Jamaicaanse Wanda Phinn vertrekt een jaar eerder naar Öland om haar goeroe en liefde van haar leven te ontmoeten. Haar aankomst blijkt in het instituut, de Natuurabsoptieacademie, specifiek bij Pirjo, niet wenselijk en leidt tot acties vanuit de sekte van Atu Abanshamash Dumuzi. Wanda zal haar wens en roeping niet tot uitvoer brengen, maar welke rol dit uiteindelijk gaat spelen en waar dit het pad van bureau Q kruist blijft nog lang in de toekomst verborgen, maar geeft de schrijver de gelegenheid om in het verhaal een dominante rol toe te delen aan Pirjo, het geweten van de academie, die voor bijzondere wendingen in het verhaal zorgt. Het hele verhaal is doordrenkt van jaloezie waardoor motieven niet duidelijk worden en Carl, Assad, Rose en Gordon als het ware bij kaarslicht in de duisternis blijven turen. Deze Natuurabsoptieacademie en de bewoners gaat een hoofdrol spelen in het verhaal en er komt een moment dat de wegen van deze gemeenschap en bureau Q elkaar kruisen. Terwijl het team Q daar de zaak denkt op te lossen zorgt Pirjo onverwacht voor grote problemen, waardoor Assad (of is het ineens Saïd?) en Mørck in een levensbedreigende situatie terecht komen.

Ook de 6e Adler-Olsen is er weer een van grote klasse. Alle gebeurtenissen op het bureau, sporen die naar een oplossing kunnen leiden, de getuigen en hun raadsels worden gedetailleerd neergezet. Karakters worden omzichtig opgevoerd en houden hun geheimen zeer lang vast tot de verrassende ontknoping zich openbaart. In het genre Scandinavische thrillers vooral opvallend door veel bijzonder humoristische gebeurtenissen, die we bij collega-schrijvers als Jo Nesbø, Lars Kepler, Samuel Bjørk, Viveca Sten, Johan Theorin, Håkan Nesser en hun aller godfathers Sjowall en Wahloo niet zien.