De tweede zonde van Åsa Larsson laat ziet hoe zonden, begaan in het verleden, de kiem bevatten voor meer misdaden en op die manier doorwerken in het heden. Destijds leidde de combinatie van een zwakke man, een sterke vrouw en een stiekeme liefde tot hebzucht en jaloezie en mondde uiteindelijk uit in een laffe, wrede moord.
In Kiruna, Zweden, wordt op wrede wijze Sol-Britt Uusitalo vermoord, een alleenstaande vrouw die voor haar kleinzoon Marcus zorgt. De jongen overleeft het drama omdat hij zich tijdig kon verstoppen. Het onderzoek naar de moord gaat niet eenvoudig in de kleine gemeenschap. Er werd veel geroddeld over Sol-Britt. Een andere storende factor is Carl von Post, de officier van justitie die er op slinkse wijze voor zorgt dat Rebecka Martinsson van de zaak wordt gehaald. Hij krijgt de leiding over het onderzoek, zodat alle eer, glorie en media-aandacht hem toekomt. Rebecka laat zich hierdoor niet weerhouden en gaat door met haar eigen onderzoek. Al snel ontdekt ze dat er in de familie van Sol-Britt de afgelopen jaren meer dramatische sterfgevallen waren. Toeval of niet?
Ondertussen zorgt Krister Eriksson, de politieman met de letterlijk ruwe bolster en blanke pit, voor de hevig getraumatiseerde Marcus die nog steeds in levensgevaar is. Krister brengt Rebecka in verwarring. In Tot de woede is geluwd, het vorige deel, had ze gekozen voor haar vriend Måns, maar daar twijfelt ze nu over. Måns, een advocaat in Stockholm, is ver weg, ze heeft hem niet veel meer te vertellen en aarzelt om hem te bellen. Krister is dichtbij en staat voor haar klaar als ze hem nodig heeft.
Tussen de verschillende verhaallijnen uit het heden vlecht Åsa Larsson een andere die zich in het verleden afspeelt. In de jaren rond de Eerste Wereldoorlog worden in Kiruna een jonge onderwijzeres en een oude mijndirecteur verliefd op elkaar en krijgen een relatie die ze krampachtig geheim proberen te houden. De relatie is zowel gelijkwaardig als ongelijk en gedoemd te mislukken. Het eindigt met een laffe moord, waarvoor de motieven gezocht moeten worden in zonden zoals hebzucht, jaloezie en woede. Ook de misdaden die hier uit voortkwamen en bijna een eeuw later werden gepleegd, werden veroorzaakt door hebzucht, de tweede zonde.
De tweede zonde is een mooie, goed geschreven literaire thriller, zoals de lezer gewend is van uitgeverij Anthos. Het boek is het vijfde deel in een serie van zes over Rebecka Martinsson maar laat zich goed als standalone lezen. De plot is gedegen en dankzij verrassende plotwendingen is het verhaal spannend tot de laatste bladzijde. Åsa Larssons specialiteit is het scherp en vakkundig neerzetten van personages. Ze doet dit zo goed dat de personages werkelijk tot leven lijken te komen. Humor is hierbij een belangrijk instrument.
Opvallend en vermoedelijk zeer realistisch is de grote hoeveelheid alcohol die wordt gedronken. Waar in Engelse thrillers vele koppen thee worden ingeschonken, vloeit hier de drank rijkelijk. Misschien heeft het iets met de kou, het donker en de barre omstandigheden te maken. Tussen de regels door geeft Åsa Larsson veel achtergrondinformatie over het barre leven aan het begin van de twintigste eeuw in Lapland in het uiterste noorden van Zweden. Armoede, klassenverschillen en ongelijkheid voerden de boventoon.
De tweede zonde eindigt met een mooie cliffhanger over Rebecka en doet uitkijken naar het vervolg. Achterin vertelt Åsa Larsson dat dit verhaal in eerste instantie met haar op de loop ging en in het bos verdween. Pas na lange tijd vond ze het verhaal en zichzelf weer terug en kon ze het verhaal verder schrijven. Hopelijk vergaat het haar volgende keer beter en verschijnt het nieuwe deel snel!