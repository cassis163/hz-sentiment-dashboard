Dit verhaal speelt zich af in 1911 en gaat over Clara Bartels. Een meisje met een bijzondere droom. Clara is elf jaar oud en haar grote droom is ontdekkingsreiziger worden. Velen hebben haar al uitgelachen om deze droom. Dat is toch niets voor een meisje? Meisjes worden hooguit schooljuffrouw totdat ze gaan trouwen en kinderen krijgen. Dan zorgen ze net als hun moeder altijd deed voor het huishouden en de kinderen. Maar Clara moet er niet aan denken, dat is toch ontzettend saai. Clara is een heel slim meisje en niet op haar mondje gevallen. Een meisje dat niet zomaar opgeeft en veel in haar mars heeft.

De cover en het binnenwerk van Clara zijn zo uitgevoerd dat het er precies uitziet zoals de (kinder)boeken van vroeger. Een boek dat alleen al door zijn uiterlijk een nostalgisch gevoel geeft.

Verhalend vanuit de derde persoon volgen we de belevenissen van Clara. De fijne verteltrant trekt je meteen het verhaal in en juist doordat Clara zich niet gedraagt zoals een meisje het in die tijd hoort te doen is er extra interesse. Van emancipatie hadden ze in die tijd nog niet gehoord maar Clara laat hier overduidelijk zien dat het anders kan en dat vrouwen meer kunnen dan verwacht wordt. Clara vindt het onzin dat sommige dingen alleen door jongens of mannen gedaan kan worden en zij breekt hier een vast stramien open.

Het boek Clara is avontuurlijk, spannend en boeiend vanaf de eerste bladzijde. Het is leuk om te lezen hoe het vroeger ging maar tegelijkertijd realiseer je je dat we het tegenwoordig erg goed hebben en dat er in al die jaren heel veel veranderd is. De beeldende schrijfstijl geeft een goede voorstelling van vroeger en het is alsof je er zelf bij bent. Naarmate het verhaal vordert is er steeds meer bewondering voor Clara. Ook al wordt het leven van Clara er op een gegeven moment niet makkelijker op, zij laat haar hoofd niet hangen maar gaat op zoek naar oplossingen. Haar doortastenheid en doorzettingsvermogen is bewonderingswaardig en dit geeft een goed voorbeeld aan anderen. Clara probeert haar dromen waar te maken maar de realiteit zorgt ervoor dat er soms een andere weg gekozen moet worden. En dan ook accepteert zij de situatie en volgt met opgeheven schouders die andere weg.

Clara is niet alleen een mooi verhaal maar ook leerzaam en iedereen, jong en oud, kan hier een les in vinden. Bijvoorbeeld tevreden zijn met kleine dingen wat ik tegenwoordig bij de jeugd wel mis. Na het lezen van dit boek is er het gevoel Clara goed te hebben leren kennen. Maar er is ook het gevoel van dat we nog meer van Clara kunnen leren. De laatste regels van dit boek maken een vervolg mogelijk en ik hoop nog meer van Clara te horen, een meisje dat vanaf het eerste moment je hart steelt.