Als de deur halfopen staat, hoor je het gefluister vroeg of laat.
Alleen buiten spelen is niet pluis, dan kom je nooit meer thuis.
Als je je raam niet stevig sluit, dan tikt hij weldra tegen de ruit.
Als je verdrietig bent en zit te balen, dan komt De Fluisterman je halen.

In het kleine stadje Feaherbank zijn 20 jaar geleden 5 jongens gedood door een seriemoordenaar. Hij zit vast maar het lijk van 1 van hen is nooit gevonden. Deze man werd De Fluisterman genoemd omdat hij zijn slachtoffers lokte door tegen ze te fluisteren door hun openstaande ramen.
20 jaar later verdwijnt er weer een jongen en zijn vermissing lijkt op wat er 20 jaar eerder gebeurd is. Is er een copycat bezig? Om deze reden wordt inspecteur Pete Willis die toentertijd het onderzoek leidde ook weer bij deze vermissing betrokken.
In dezelfde periode verhuist auteur en weduwnaar Tom Kennedy samen met zijn 6 jarig zoontje Jake naar dit stadje. Jake heeft zijn moeder dood gevonden en is door de impact daarvan in zichzelf gekeerd en heeft een denkbeeldig vriendinnetje waar hij tegen praat. Hij bezit een etui waarin hij allemaal dierbare herinneringen in bewaart. Hopelijk zal de verhuizing naar een andere omgeving zowel de jongen als de vader goed doen. Want door deze grote gebeurtenis hebben beiden moeite elkaar te vinden en er voor elkaar te zijn. Ook Jake begint gefluister te horen.
Het verhaal zit heel knap in elkaar. Soms gebeuren er dingen waar geen verklaring voor lijkt maar aan het einde van het boek is er voor elk klein detail een passende en logische verklaring en passen alle puzzelstukjes perfect in elkaar. Ook het rijmpje heeft een mooie rol in het verhaal.
De vlinder die op het omslag van het boek staat speelt een belangrijke rol in dit verhaal en is dan ook een goede keuze.
Het verhaal wisselt telkens van perspectief waardoor er meerdere verhaallijnen naast elkaar lopen maar bij elk ervan ben je benieuwd naar de ontwikkeling al hoewel je deze ontwikkeling ook vreest. Omdat je misschien al denkt te weten wat er gaat gebeuren bouwt het verhaal een enorme onderhuidse spanning op. De ontwikkelingen worden langzaam opgebouwd en daarin zit juist de kracht van dit verhaal omdat de spanning daardoor ook heel langzaam maar zeker wordt opgebouwd. Deze auteur heeft een perfect gevoel voor timing. Het plot is origineel en elk detail klopt . Klein minpuntje in het verhaal is dat sommige ontwikkelingen wel heel toevallig zijn. Ik heb dan ook hoge verwachtingen voor het volgende boek van deze auteur. Voor dit debuut zou ik graag 4,5 ster willen geven.