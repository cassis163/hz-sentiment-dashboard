Met flamboyante pen heeft Gillian King een heerlijke chicklit geschreven. ‘Zwart-wit’ bruist van de zinderende energie en daarmee is dit boek een chicklit pur sang. King ontpopt zich als een prachtige vlinder in het feelgood-genre; met elk nieuw boek lijkt ze sterker en beter te worden in haar schrijfstijl.

In 'Zwart-wit' staat Elin centraal; een jonge meid van eind twintig, net bekomen van een zware liefdesdip en naarstig op zoek naar werk. Naast het roerige leven van Elin, nemen we ook een kijkje in de keuken van haar zus Bibi en haar baas Nick. Door een onstuimige ontmoeting met zijn losbandige nichtje Vicky, loopt Elin de aantrekkelijke Nick tegen het lijf. Hij runt samen met zijn vader en tweelingbroer een groot familiebedrijf, waar Elin al gauw een baan vind als PA van de grote baas. Haar gevoelens voor Nick drukt ze de kop in, want verliefd worden is - na die vreselijke ervaring met haar ex Reinier - géén optie.

Het verhaal is ontzettend veelzijdig en er gebeurt heel veel: Elin is verliefd op Nick, Nick heeft issues met zijn tweelingbroer Chris en Bibi heeft stiekeme dates met Elin's ex. De plot is als een snelkookpan die op het punt staat over te koken. Toch is de rode draad voor de lezer heel goed te volgen en worden meelevende gevoelens afgewisseld met hardop gegiechel. Stuk voor stuk zijn alle personages levendig en sprankelend neergezet, de achtbaan aan emoties evengoed. De enige die wat meer aandacht had mogen krijgen, is nichtje Vicky die met haar vurige temperament ook een interessante verhaallijn te bieden heeft. Een keuze die overigens wel goed te begrijpen valt, gezien de toch al vele gebeurtenissen. Het wisselende perspectief tussen Elin, Bibi en Nick is goed gedoseerd. Je kijkt mee vanuit verschillende ogen, die ieder een eigen verhaal vertellen maar die ook onthullen wat andere personages nog niet weten. Dat voert voor de lezer een bepaalde spanning op in het verhaal, dat je maar al te graag ziet ontrafelen.

De kern van 'Zwart-wit' is een typische feelgood dat makkelijk en snel wegleest. Geen al te diepgaande personages of verhaallijnen, maar genoeg spanning om je aandacht bij het boek te houden. King weet met haar vlotte schrijfstijl de juiste snaar te raken en eist de aandacht van haar lezers in positieve zin op tot het boek uit is.