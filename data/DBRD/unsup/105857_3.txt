Ten westen van de vrijheid start met een brute executie van drie Amerikaanse burgers in een kapperszaak in Marokko. Het is onduidelijk waarom deze drie mannen zijn omgebracht en wie hen heeft vermoord. Een week later ontvangt de ambassade in Berlijn een telefoontje van een Amerikaanse vrouw die zegt meer te weten over deze zaak. GT, het hoofd van de CIA in Berlijn hoort van dit bericht en stuurt Ludwig Licht erop uit om de vrouw op te sporen en haar te bewaken. Onduidelijk is wat zij precies weet en wat zij verder van plan is.

Wat volgt is een thriller vol spionage-achtige praktijken en spanning. Ludwig Licht moet de vrouw, Faye, bewaken en de daders opsporen, maar heeft daarnaast ook nog het één en ander regelen met schulden die hij nog heeft openstaan. Ludwig Licht is de hoofdpersoon van het boek, maar ook andere personages komen aan bod zoals GT en Faye, de vrouwelijke informante. Deze hoofdpersonen hebben hun typische karakters en eigenschappen, maar er is niet echt een duidelijke ontwikkeling zichtbaar bij de hoofdpersonen in het verhaal.

Het verhaal speelt zich af in Berlijn. De schrijver heeft in het boek veel aandacht voor de stad, door de locaties van de hoofdpersonen uitvoerig te beschrijven en de straten waar zij doorheen komen te noemen. Een mooie toevoeging voor de lezers die Berlijn kennen, maar voor degenen die niet bekend zijn in die stad, wordt het tempo uit het verhaal gehaald. GT en Ludwig Licht werken al jaren samen, ook voor de val van de muur. Herinneringen uit hun tijd voor de val van de muur zijn ook in het verhaal verweven.

De schrijfstijl is zakelijk, dit zorgt ervoor dat je moeilijk gegrepen wordt door het boek. Toch is het verhaal door de spionagepraktijken en spanning een prima thriller om te lezen. De korte hoofdstukken en perspectiefwisselingen zorgen ervoor dat het boek vlot leest.

Ten westen van de vrijheid is het eerste deel van het Ludwig Licht-kwartet en geschreven door Thomas Engström, een Zweedse schrijver en journalist op het gebied van internationale politiek en veiligheidsbeleid. In de toekomst volgen nog drie delen met Ludwig Licht in de hoofdrol.