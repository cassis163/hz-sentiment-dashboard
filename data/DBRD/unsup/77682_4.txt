Dit was één van de boeken voor de leesclub op Crimezone.nl. Ik was niet bij de gelukkigen, maar het boek sprak mij zo aan dat ik het gewoon gekocht heb. Het leek me zo'n spannend boek en daar was ik even aan toe.

Er zijn twee covers in omloop. De ene cover staat hierboven, de andere cover is lichtjes anders. Daar ligt de vrouw tussen de titel en de auteur. Deze laatste zou ik een betere cover vinden omdat het dan ook echt lijkt op een doodskist. Dan komt het nog claustrofobischer over dan bovenstaande cover.

Eva wordt wakker in een doodskist. Ze kan amper bewegen. Nadien schrikt Eva terug wakker. Ze vermoedt dat het gewoon een nachtmerrie was, maar de dag nadien staat er een gruwelijk artikel in de krant. Er is een lijk gevonden in een doodskist. Nadien volgen er nog zo'n nachten en beseft Eva dat dit geen nachtmerrie is, maar de bittere realiteit.

In het begin van het boek maak je ook kennis met Britta. Wie of wat zij is, wordt pas tegen het einde echt duidelijk. Ook de Keulse politie komt aan bod, maar nemen niet de overhand in het verhaal. Eigenlijk is het mooi verdeeld tussen Eva en de politie. In mindere mate komen dan Britta en de dader voor in het boek.

Het boek heeft korte hoofdstukken, in e-bookversie was dit zo'n 5 pagina's per hoofdstuk. Er is ook een afwisseling in perspectief en dit maakt het ook wel spannend. Het vorige hoofdstuk eindigt juist met een spannend deel en dan schakelt de auteur over naar een ander personage waardoor je gewoon verder wilt lezen. Je wilt weten wat er na dat spannend deel komt.

Ik had een vermoeden wie de dader zou zijn, maar wat heeft Arno Strobel mij verrast. Uiteindelijk had ik tijdens het lezen ook wel een vermoeden hoe het werkelijk ineen zat, maar mijn andere vermoeden was het sterkst (en dus verkeerd). En zo heb ik het graag. Ik heb nog eens een "Ah ja, natuurlijk."-gevoel gehad.

Het was mijn eerste kennismaking met een Duitse thrillerauteur en het smaakt naar meer. Een echte aanrader!