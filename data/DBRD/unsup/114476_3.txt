Op de mooie blauwe cover een stel vissen. Gecombineerd met de titel en de flaptekst, levert dit nog weinig informatie op, maar wekt bij mij wel de nieuwsgierigheid. De hoofdstukken worden geschreven vanuit verschillende karakters: Paul en Oscar. Zonder enige inleiding start het boek met het moment dat Paul als bejaarde man in de Spaanse gevangenis terecht komt. In andere hoofdstukken lezen we de zielenroerselen van Oscar. Het duurt lang voordat duidelijk wordt wat deze twee verhaallijnen en karakters met elkaar te maken hebben. Het mysterie draagt duidelijk bij aan de spanning die dit boek in zich heeft. Op het moment dat Paul aan zijn zoon vertelt over gebeurtenissen uit zijn jeugd, vallen ook voor de lezer de puzzelstukjes steeds meer op zijn plaats. Dit is ook het moment dat het boek je als lezer steeds meer begint te raken en je wordt meegezogen. De auteur weet heel goed de schuldgevoelens van de hoofdpersonen te omschrijven. De worsteling die ze doormaken is echt voelbaar. Hoewel Zoutberg het debuut is van Anne Neijzen, heeft ze wel schrijfervaring en dat is ook te merken. Ze weet op een knappe manier de verschillende verhaallijnen in elkaar te vlechten. Ze heeft het zichzelf niet gemakkelijk gemaakt door het verhaal te vertellen vanuit verschillende perspectieven en momenten. De risicoâ€™s die ze heeft genomen, zijn goed uitgepakt. Bovendien is haar beeldspraak heel mooi. Een veelbelovend debuut!