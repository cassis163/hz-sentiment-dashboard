Hier is dan eindelijk de nieuwe van Lisa Jackson. Ze heeft er weer een knap verhaal van gemaakt. Dit keer gaat het alleen over Rick Bentz. Het is geen verhaal waarbij je op het puntje van je stoel verder leest. Je leest het om te weten of Jennifer wel of niet dood is.
Het verhaal begint 12 jaar geleden op het moment dat de ex-vrouw van Bentz om het leven komt door een verkeersongeluk. Ze heeft een afscheidsbrief achtergelaten waardoor iedereen zelfmoord vermoedt. Totdat Bentz na 12 jaar opeens zijn ex-vrouw weer gaat zien en ruiken. Is dit een droom of werkelijkheid? Als er vervolgens een kopie van de overlijdensakte met de post arriveert, waarop een groot vraagteken is gekalkt, wordt het tijd voor nader onderzoek. Bentz vertrekt naar Los Angeles en laat zijn vrouw en dochter achter in New Orleans. Zodra Bentz is geland in LA beginnen de moorden en ze hebben allemaal te maken met zijn ex-vrouw. Door wat er 12 jaar geleden is gebeurd, heeft Bentz zich niet populair gemaakt bij de politie in LA. Toch helpen ze hem met het onderzoek naar Jennifer. Maar er blijven vraagtekens of Bentz spoken ziet of dat hij de waarheid vertelt. En kan hij zelf niet betrokken zijn bij al die moorden? Zodra je aan het lezen bent, wil je weten hoe het afloopt. Het blijkt een verrassende afloop. Zo zie je maar; niet iedereen is te vertrouwen.