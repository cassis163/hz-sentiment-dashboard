Finders nieuwste boek gaat over een vertegenwoordiger, Jason Steadman. Door een auto-ongeluk komt hij in contact met Kurt Semko, een voormalige groene baret. Jason zorgt ervoor dat Kurt een baantje bij zijn bedrijf krijgt. Kurt is hem erg dankbaar. Het gaat Jason opeens voor de wind; competitieve collega's hebben opeens allerlei rare ongelukjes en klanten van Jason willen opeens alleen nog met hem lucratieve zaken doen. Jason begint te vermoeden dat Kurt hier iets te maken heeft. Als hij probeert zich van hem te ontdoen, merkt hij dat hij in een nachtmerrie is terechtgekomen.
Het is weer een echte Finder en dat is tegelijkertijd het minpuntje van dit boek. In zijn twee voorgaande boeken ging het ook al over een onschuldige hoofdpersoon die langzaam maar onafwendbaar in een vreselijke situatie terechtkomt waarvan je je afvraagt hoe hij er ooit ongeschonden uit kan komen. Natuurlijk is Finder een meester in het schrijven van dit soort boeken en de climax van het boek is weer geweldig, maar ik zou ook graag eens zien dat Finder iets nieuws schrijft in plaats van dit beproefde thema te herhalen.