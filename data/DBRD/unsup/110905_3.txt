Al vanaf haar kinderjaren was Petra Spark al bezig met schrijven. In het zesde leerjaar won ze de tweede prijs in een opstelwedstrijd van het Davidsfonds, een cultuurnetwerk dat culturele activiteiten organiseert. Vanaf dat moment wist ze dat ze journalist wilde worden, maar uiteindelijk is dat er nooit van gekomen. Het schrijven heeft ze echter nooit kunnen vergeten en dat leidde ertoe dat in juni 2017 haar debuutthriller, Artikel 13, is verschenen.

Crystal lijkt haar leven op orde te hebben. Ze is getrouwd met Anton en heeft drie kinderen, hoewel het met haar oudste dochter Melissa niet botert. Desondanks heeft ze een geheim, want ze houdt er een dubbelleven op na. Ruim twintig jaar geleden is artikel 13 ingevoerd, maar er is in het diepste geheim een club gevormd waar Crystal deel van uitmaakt. In hun clandestiene onderkomen proberen de leden aan het verbod van, en de permanente controle door, de overheid te ontkomen. Om nader tot haar dochter te komen, neemt Crystal haar op een avond mee. Het loopt echter niet zoals ze aanvankelijk in gedachten had.

Als eerste valt het de lezer op dat het verhaal zich in de toekomst afspeelt. Niet gebruikelijk voor een thriller, dus kun je je afvragen of het boek niet deels sciencefiction is. Dat blijkt niet zo te zijn, hoewel sommige omstandigheden niet aan de huidige tijd gerelateerd kunnen worden. Want in die toekomst, ongeveer vijfendertig jaar na nu, is het eten van insecten en het drinken van dubieuze drankjes de normaalste zaak van de wereld. De proloog, die aan het eigenlijke verhaal voorafgaat, maakt overigens wel nieuwsgierig. Je wilt weten waarom Crystal in haar benarde situatie terecht is gekomen, wat ze gedaan of misdaan heeft. Na een flashback van drie maanden begint het eigenlijke verhaal dat vervolgens chronologische stappen maakt naar de bewuste datum uit de proloog.

Het aantal personages dat in het verhaal voorkomt, blijft beperkt en dat is goed voor de overzichtelijkheid. Vooral omdat het een nogal apart verhaal is. Een ander voordeel hiervan is dat de belangrijkste personages goed worden uitgewerkt. Vooral over Crystal, ze is niet voor niets het belangrijkst, kom je meer dan voldoende te weten en ontdek je steeds meer wat er de reden van is dat ze een dubbelleven leidt. Voordat het zover is, rijzen er wel enkele vragen op en kent het verhaal een aantal plotwendingen. Pas aan het eind van het verhaal wordt alles duidelijk en worden de antwoorden op deze vragen gegeven.

Artikel 13 is een vlot lopend verhaal dat in een prettig leesbare stijl geschreven is. Hierdoor is het erg makkelijk leesbaar. Met soms mooi geformuleerde zinnen, aardige dialogen en een vleugje humor weet Spark de lezer voor een groot deel te boeien. Alleen halverwege het verhaal is het wat minder interessant. Dit is echter van korte duur, want naarmate de ontknoping nadert, wordt het weer wat aansprekender. Deze ontknoping is misschien niet zozeer verrassend, lijkt zelfs wat afgeraffeld te zijn, maar is wel dusdanig dat er een verklaring voor alles gegeven wordt. Zonder dat het ergens zinderend wordt, heeft het verhaal wel degelijk een spanningsveld, het is vooral sluimerend aanwezig. Al met al kan worden gezegd dat Petra Spark met Artikel 13 een verdienstelijke debuutthriller geschreven heeft.