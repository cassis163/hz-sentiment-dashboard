Ik leerde Maya Banks haar boeken kennen kort nadat de Vijftig Tinten-hype begon. Waar ik deze bekende boeken best wel eens ontspannend vond, was de ‘Ademloos’-trilogie de eerste serie in dit genre die ik met plezier las.

Ondertussen heeft Maya Banks al meer dan vijftig boeken in dit genre gepubliceerd. De Verleiding-serie is de tweede die in het Nederlands werd vertaald. Waar de eerste twee boeken van deze serie wel meevielen maar niet me even zeer konden overtuigen dan haar ‘Ademloos’-trilogie, deed dit boek dat weer wel.

De fantasieën van Julie Stanford mogen dan niet op mijn Bucket-lijst staan, toch las ik dit boek erg snel uit. Het was dan ook erg leuk om te zien hoe zowel Julie als Nathan elkaar tot waanzin leken te drijven. Doorgaans is dit niet echt mijn ding, maar in dit boek was het grappig uitgewerkt.

Zowel Serena en Damon, als Faith, Gray en Micah zijn allemaal opnieuw van de partij. Af en toe volgen we eventjes hun perspectief, maar in dit boek leek die dosering beter te kloppen. In ‘Zoete overgave’ vond ik de verschillende verhaallijnen net storend, maar dit keer was dat niet het geval.

‘Zoete weelde’ is het perfecte bewijs van de stelling ‘Derde keer, goede keer’. Het verhaal van Nathan Tucker en Julie Stanford leek dan ook veel meer op de eerste boeken die ik van deze schrijfster las. Haar vlotte en aangename schrijfstijl zorgt ervoor dat de grappige, ontroerende en erotische scènes elkaar naadloos opvolgen in dit boek dat uitermate geschikt is als ontspannend én luchtig tussendoortje.