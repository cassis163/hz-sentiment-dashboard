Wonend in het mooie Zweden weet ze roman na roman te produceren. Onmogelijke keuze is dan ook een van de meer dan dertig boeken die Sandra Berg op haar naam heeft staan. In haar nieuwste boek gaat het over keuzes. Door middel van een dilemma word je als lezer uitgedaagd om verder te lezen. Weet Sandra ook met dit boek haar lezers vast te houden?

Selma heeft heel wat meegemaakt. En één iemand heeft haar altijd ‘gered’, haar vader. Als haar man Zeb uitgenodigd wordt voor een werkweek in een Spaans dorpje, vraagt hij Selma en haar dochter Alice mee. Maar is het wel zo verstandig dat Selma weer zo dicht bij haar verleden komt? Kan ze omgaan met de herinneringen die onvermijdelijk terugkomen? En komt Alice eindelijk te weten wie haar vader is? En wat is er vroeger toch gebeurd met Selma? Al deze vragen komen aan bod in Onmogelijke keuze.

Vanaf de eerste pagina is duidelijk dat er iets met Selma aan de hand is. Je wordt meteen het verhaal ingezogen en ondanks de vreemde situatie die ontstaat in het eerste hoofdstuk, sluit je Selma meteen in je hart. Je leest het nog niet, maar voelt het wel: deze dame heeft al heel wat voor haar kiezen gehad.

Dat gevoel wordt bevestigd als we kennismaken met Selma’s vader. Deze man geeft je vanaf het eerste moment een naar gevoel. Is hij overbezorgd? Heeft hij geen idee van waar hij mee bezig is? Of is hij zich ervan bewust dat-ie Selma in zijn macht heeft en zit daar een reden achter? Dit zijn vragen die je jezelf meteen stelt na het lezen over de autoritaire man. Selma's vader is het meest vervelende personage van het boek. Je voelt gewoon dat er iets aan de hand is en dat hij er een rol in speelt. Je weet dat er iets ergs is gebeurd in het verleden van Selma en het is heel duidelijk dat haar vader daar een grote rol in heeft gespeeld. Je onderbuik gevoel blijft vertellen dat dat niets goeds betekent, maar toch doet pa zijn best goed voor zijn dochter te zorgen. Of juist niet?

De relatie tussen vader en dochter wordt goed omschreven. Niet zozeer de relatie zelf, maar wel wat een keuze in het leven kan veroorzaken. Je zoekt vanaf het begin van deze roman naar antwoorden en als je ze hebt, schrik je een beetje. De ware toedracht had je niet verwacht. Je sympathie voor Selma wordt nog een stukje groter.

Ondanks dat Selma heel erg bang is voor het verleden en denkt dat mensen zich van haar afstoten als ze de waarheid horen, kun je niet anders dan haar nog dieper in je hart sluiten. Selma is een vrouw met een trauma. Een trauma dat in stand is gehouden zelfs. Maar bovenal is Selma een sterke vrouw, die zich gedurende het verhaal ontwikkelt van een marionet naar een zelfstandig persoon.

Het mooie van dit boek is dat de rol van Selma als marionet geen enkel moment stoort. Door de manier van vertellen voel je heel snel dat haar vader een grote rol speelt in het gedrag van zijn dochter. Doordat dit zo duidelijk voelbaar is, is er geen enkele ergernis over de naïviteit van Selma. Dat is prachtig gedaan!

Onmogelijke keuze is een verhaal over het maken van keuzes. In welk opzicht dan ook. Het verhaal zet je op momenten aan het denken en laat je even stilstaan bij je eigen leven. Sandra Berg weet dit door een vlotte schrijfstijl met redelijk korte hoofdstukken te bereiken. Weinig feelgood, maar een prachtig verhaal om even bij stil te staan en niet snel te vergeten.