De patiënten van dokter García van de Spaanse schone Almudena Grandes (1960) is een dikke pil van ruim 900 pagina’s. Dit vierde (losstaande) deel uit de reeks 'Episodios de una Guerra Interminable' - Episoden uit een eindeloze oorlog is vanuit het Spaans vertaald door Mia Buursma en Rikkie Degenaar. De lijvige roman gaat uitvoerig over de periode van de Spaanse Burgeroorlog en de dictatuur van Francisco Franco. Hij regeert van 1939 tot aan zijn dood in 1975.
Nadat hij in 1937 het leven heeft gered van Manuel Arroyo Benítez, heeft dokter Guillermo García Medina er een vriend voor het leven bij. Tot de herstelde Manuel terugkeert naar Genève en het contact tussen de twee kameraden helemaal stilvalt. Jaren later is Manuel weer terug; dit keer voor een heel gevaarlijke missie. Hij moet en zal infiltreren in het onderduiknetwerk van gezochte nazikopstukken uit het beruchte Derde Rijk. Clara Stauffer is een sleutelfiguur binnen dit web. Dokter García is de ideale man om Manuel bij te staan bij het uitvoeren van deze hachelijke opdracht.
Dit citaat (uit 1966) van Jaime Gil de Biedma leidt de roman op ideale wijze in. Wat volgt is een solide constructie, gebaseerd op ware gebeurtenissen, waarbij de auteur haar fantasie heel gedoseerd als pure fictie in het verhaal laat druppelen. In de noot van de schrijfster achterin het boek vertelt Grandes iets meer over de achtergrond van het verhaal van Guillermo. Heel erg handig dat nadien ook een duidelijk overzicht volgt van de belangrijkste personages, gerangschikt per locatie. De verklarende woordenlijst maakt het geheel helemaal af.
De patiënten van dokter García is een stevige historische roman met een internationaal karakter. Daarom blijft het decor niet beperkt tot Spanje; het verhaal breidt zich eveneens uit naar België, Duitsland, de Verenigde Staten van Amerika, Engeland, Frankrijk, Argentinië, Rusland…

De auteur verplicht haar lezers steeds bij de les te blijven. Niet alleen de settings die veranderen vragen je totale aandacht, maar vooral ook de bijna ontelbare personages staan op hun strepen. Meer dan een keer vliegt ze uit de bocht, zeker wanneer ze met gretigheid dingen te uitvoerig vertelt. Verder niets dan woorden van lof voor deze grootse - en vaak ook spannende – spionageroman, voorzien van een stevige historische toets uit de twintigste eeuw. Een boek dat een aantal delicate, zwarte pagina’s uit het roerige verleden van Spanje waarheidsgetrouw inkleurt. Als een Spaanse furie stort Almudena Grandes zich stoutmoedig op vier decades woelige geschiedenis.