Wat is en blijft Diana Gabaldon toch een heerlijke schrijfster, ook nu weer heeft zij met deze 7 korte verhalen mij van het begin tot het einde weten te boeien. Persoonlijk ben ik niet zo gek van korte verhalen, je moet eerst de karakters leren kennen en op het moment dat je er helemaal in zit, is het verhaal over. Gelukkig zijn de meeste karakters al bekend uit de eerdere boeken al moet ik eerlijkheidshalve bekennen dat ik soms ook even moest nadenken (1e boek gelezen in 1999!). Mocht je nog niet bekend zijn met de boeken van De Reiziger dan zul je verhalen hooguit leuk vinden om te lezen maar je hebt geen idee wat een bijzonder leuke aanvulling ze zijn op de boekenserie. Vooral het verhaal over de ouders van Roger heeft mij geraakt en het verhaal over Lord John’s broer Hal is erg leuk om te lezen. Ik had De Oorsprong al eerder gelezen, voor een apart boek vond ik dat destijds erg summier en teleurstellend. Nu ik helemaal in de Reiziger-sfeer was, heb ik wel genoten van het verhaal! “ Zeven Stenen” is een mooie overbrugging naar het langverwachte 9e deel in deze serie en een must voor iedere rechtgeaarde Reiziger-fan!