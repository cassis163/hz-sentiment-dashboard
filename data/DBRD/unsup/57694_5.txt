De meeste mensen weten niet dat liefdesverdriet naar bosbessen ruikt. Hoewel het niet de enige geur is, is het wel de belangrijkste. En wie ruikend naar bosbessentaart bij ons aanklopt, wordt door moeder en mij weer weggestuurd. Mensen met een gebroken hart hebben tijd nodig om te genezen voor we ze met onze magie kunnen helpen.
Mimosa is een liefdesheks – tenminste, dat zeggen haar klasgenoten - maar eigenlijk is ze een aromateur. Mim en haar moeder hebben allebei een geweldige neus, en met behulp van die uitermate gevoelige neus maken ze elixers voor verliefde mensen. Mimosa kan alles en dan ook echt alles ruiken. Zo ruikt liefdesverdriet naar bosbessen, wanhoop naar gekookte bietjes en een leugen naar tin en zurig gras. Helaas zijn Mim en haar moeder de twee laatste aromateurs op aarde, dus is Mimosa voorbestemd om haar hele leven onkruid te wieden, rozen te snoeien en elixers te maken. Het liefst wil ze een gewoon leven leiden, net als gewone mensen. En het liefst wil ze ook verliefd worden, net als gewone mensen, maar dit is uitgesloten, want als ze verliefd wordt dreigt ze haar reukvermogen te verliezen.
De moeder van Mim heeft hoge verwachtingen van Mim, ze verwacht dan ook niets anders dan dat het activeren van een elixer vlekkeloos verloopt. Maar helaas is dit niet het geval. Het elixer dat voor de bibliothecaresse van de school bedoeld was, belandt in de handen van de moeder van een klasgenoot. Mimosa is zo wanhopig – de geur van gekookte bietjes hangt om haar heen – dat ze haar fout niet aan haar moeder durft op te biechten, deze blunder is namelijk onvergeeflijk. Gelukkig bestaat er een manier om alles op te lossen, maar al snel begint alles uit de hand te lopen. En langzaamaan sluit haar eigen web van leugens en geheimen zich om Mimosa.
Stacey Lee heeft een buitengewoon zomerse YA roman geschreven. Voordat ze schrijfster werd was ze een rechter in Silicon Valley, Californië. Nadat ze verscheidende jaren als rechter haar beroep had uitgeoefend pakte zij de pen op. Ze wilde namelijk de voordelen van een middagdutje benutten en schrijfster worden was een stuk gemakkelijker dan naar Spanje verhuizen. Ze schreef drie boeken, Een fijne neus voor liefde is haar meest recente roman. Haar hoofdpersoon Mimosa is een zomers meisje, draagt jurkjes, bijzondere petten en hoeden en weet alles over bloemen en planten. Ze is totaal geen populair type op haar school, maar hoe beter je haar leert kennen, hoe gekker je op haar wordt. Lee heeft een romantische manier van schrijven – het kan ook niet anders in een boek waar liefde de boventoon voert! – en maakt van alles een zomers tafereeltje. Daarnaast zorgt de bloementuin van Mim en haar moeder dat je je helemaal onderdompelt in de romantische sferen van het aromateursschap.
Naast het taalgebruik is ook de thematiek bijzonder in het boek. De diversiteit in culturen en mensen zorgt voor een unieke twist. Zo heeft de Chinees-Amerikaanse Mim een beste vriendin van Samoaanse afkomst. Maar ook Mim’s andere relaties zorgen voor verdieping. De relatie tussen Mimosa en haar moeder is niet ideaal. Hun karakters botsen regelmatig, je merkt de sterke spanning is tussen Mim en haar moeder, en daarom zal hun ingewikkelde en moeizame relatie voor veel mensen herkenbaar zijn. Overigens is er met de geloofwaardigheid in het verhaal niets mis. Lee brengt het verhaal op een magische, romantische manier. Je waant je als het ware in een sprookje.
Kortom: heb je zin een romantisch zomerboek met bloemen en liefde? Heb je zin in een kleurrijk verhaal? Dan is Een fijne neus voor liefde jouw boek deze zomer!