“We zijn een interstellaire generatie. We hebben de aarde nooit gezien en wij zullen onze bestemming ook nooit bereiken.”

Het boek waar bovenstaand citaat op slaat: Eenzaam en extreem ver weg, van auteur Kate Ling, is een van de mooiste boeken die ik de laatste tijd heb gelezen, en dat zegt wel wat!
Het is het eerste deel in de Ventura Saga en ik hoop echt, dat de volgende delen ook worden uitgebracht.
Het verhaal gaat over de zestienjarige Seren, die aan boord van een ruimteschip, de Ventura, woont en daar ook is geboren als de 84e generatie. Ze heeft de aarde nooit gezien en zal die ook nooit zien, want het onderzoekingsvaartuig is onderweg naar een ver weg gelegen planeet naar aanleiding van een signaal dat lang geleden op de aarde werd ontvangen. Ze zijn al jaren onderweg en het duurt nog vele jaren eer ze die planeet bereiken.
Haar leven speelt zich af aan boord met strikte regels, zoals gearrangeerde relaties. Als ze Dom ontmoet verandert haar hele leven, maar door de regels aan boord komen ze in de problemen.

Het is een erg mooi verhaal, goed geschreven waardoor je meeleeft met Seren. Ze komt echt tot leven. Ik vond het erg jammer dat ik het uit had. Ik vloog door de pagina’s heen.
Het is een echte aanrader!