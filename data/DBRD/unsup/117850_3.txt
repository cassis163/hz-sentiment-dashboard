'Spetters & schoenen' kocht ik als afgeschreven boek bij de bibliotheek, samen met 'Cheesecake & kilts'. Dit laatste boek viel wat tegen, dus ik was bang dat het bij dit boek ook zou zijn. Gelukkig leest 'Spetters & schoenen' iets beter, ook al is het verhaal soms wat chaotisch opgezet. Het chantage onderdeel voelde als een 'ik moet spanning toevoegen dus doe ik dit maar' element en had wat mij betreft geschrapt mogen worden.

Misschien komt het omdat dit boek opgezet is uit een soort kettingverhaal. Voor het vijfjarig-jubileum van Chicklit.nl heeft Anita Verkerk samen met lezers op Hyves dit verhaal opgezet. Natuurlijk heeft Anita zelf haar eigen draai aan het verhaal gegeven, maar de basis komt van verschillende lezers. Dat kan de reden zijn dat het soms wat chaotisch overkomt, maar op zich is het verhaal van 'Spetters & schoenen' prima te lezen.

Ben je op zoek naar een heerlijk boek voor op vakantie, dan is dit een prima keus. Het is geen ingewikkeld verhaal, maar toch origineel opgezet. En de schoenen maken een hoop goed!