Topfit met een tophockeyster
In haar boek In perfecte conditie legt topsportster Ellen Hoog uit wat ze eet om gezond en fit te worden én te blijven. Ellen Hoog speelt sinds 2004 in het Nederlands hockeyelftal en weet dus precies wat er voor nodig is om je conditie op peil te houden en gezond te leven. In perfecte conditie is niet alleen een vrolijk en kleurrijk kookboek met makkelijke (en toch originele!) recepten, maar ook een boek waarin Ellen laat zien dat topsport en gezonde voeding onlosmakelijk met elkaar zijn verbonden. In het boek staan dan ook verschillende work-outs met oefeningen die je helpen om “in perfecte conditie” te komen.

Hoe doe je dat dan, gezond eten en topfit zijn?
Ellens’ eetfilosofie is duidelijk: kies ingrediënten die zo puur en zo vers mogelijk zijn (het liefst biologisch), zorg dat je de juiste voedingsstoffen op de juiste momenten binnen krijgt (voor óf juist na een intensieve training) en vergeet vooral niet te genieten van je eten. Bijna elk recept in het boek is voorzien van een “sporttip” die uitlegt wanneer dit recept geschikt is en waarom. Voldoende eiwitten eten is natuurlijk belangrijk, maar Ellen vertelt ook waarom complexe koolhydraten nuttig zijn, waarom vezels onmisbaar zijn en waarom je vetten absoluut niet hoeft te mijden. De recepten zijn prettig eenvoudig: zonder al te veel poespas, met ingrediënten die gewoon in de supermarkt te vinden zijn.

Power snacks, gezonde diners en guilty pleasures
Het boek is overzichtelijk ingedeeld, met een uitgebreide inhoudsopgave die het makkelijk maakt om het boek te navigeren (en een handig register achterin!). De hoofdstukken behandelen stuk voor stuk de verschillende maaltijden van de dag: smoothies & juices, ontbijt, healthy breaks (voor het eerste tussendoortje van de dag), lunch, power snacks, healthy dinners en natuurlijk toetjes. Niet alle recepten zijn vegetarisch, maar dat is dan ook niet de insteek van het boek. Veel van de recepten die vlees of vis bevatten kunnen ook prima zónder, of zouden ook lekker smaken met tempeh of tofu ervoor in de plaats. Het hoofdstuk met power snacks staat vol met tussendoortjes die makkelijk mee te nemen zijn en die je energie een boost geven, zoals repen die simpel te maken en mee te nemen zijn of energieballetjes die je kunt uitdelen.

Work-outs ter inspiratie
Ellen heeft er voor gekozen om verschillende work-outs in het boek op te nemen. Deze oefeningen zijn niet alleen bedoeld om je conditie te verbeteren, maar ook om je hele lijf sterker te maken. De oefeningen, met mooie foto’s van Ellen (die er natuurlijk hartstikke fit uit ziet!) ter illustratie, zijn geschikt voor zowel beginners als voor meer gevorderde sporters en kunnen een goede aanvulling vormen op je eigen sportroutine. Zelf vind ik de recepten in het boek het interessantst (want wie wil er nou niet weten wat een topsporter eet?), maar ook de sportoefeningen kunnen je wellicht inspiratie geven als je toe bent aan wat variatie in je vertrouwde routine.  

Energieballetjes voor het hele team
Ingrediënten
150 g verse (medjool) dadels, zonder pit
50 g gojibessen
150 g gemengde noten (bijv. amandelen, cashewnoten, hazelnoten)
1 el kokosolie
3 tl cacaopoeder
4 el kokosrasp

Benodigdheden
keukenmachine
huishoudfolie

Bereidingswijze
1. Snijd de dadels in vieren. Hak ze samen met de gojibessen, noten, kokosolie en cacaopoeder in een keukenmachine, gebruik de hoogste stand. De noten hoeven niet helemaal fijn te zijn, het is namelijk lekker als de balletjes een beetje structuur hebben.
2. Draai van het dadel-notenmengsel balletjes van ruim 1 centimeter groot. Rol de balletjes door de kokosrasp en leg ze op een bord. Laat de balletjes afgedekt met huishoudfolie 1 uur opstijven in de koelkast.
3. Deel de energieballetjes vlak voor de training of tijdens de rust uit aan je teamgenoten.

Culi tip
De balletjes zijn nog een week houdbaar in een afgesloten bakje.

Sport tip
Deze energieballetjes zijn ideaal voor na het sporten vanwege de hoeveelheid natuurlijke suikers en eiwitten. Wist je dat het goed is om dagelijks een handje amandelen te eten? Amandelen bevatten veel van de gezonde onverzadigde vetten en weinig verzadigd vet.

Al met al…
…is “balans”  het sleutelwoord van de sport- en eetfilosofie van Ellen, dat moge duidelijk zijn. Gezonde voeding vormt de basis voor een gezond lichaam, maar genieten van een overheerlijke appeltaart is op z’n tijd helemaal niet erg. In perfecte conditie is een goede inspiratiebron voor iedereen die van sporten houdt, of je nou het liefst een rondje hardloopt, aan krachttraining doet of op topniveau hockeyt (of misschien wel alle drie).