In ‘De rendementsdenker’ vertelt Lucas Zandberg het verhaal over de onlangs afgestudeerde Robert Witteveen. Na de lerarenopleiding Engels begint Robert vol goede moed aan zijn eerste baan bij het ROC Leyderschans. Robert wint al snel zijn leerlingen voor zich en groeit uit tot een geliefde, bevlogen leraar. Roberts onderwijscarrière neemt echter een onverwachte wending wanneer er een nieuwe, resultaatgerichte, sectormanager –in de persoon van Margot Roberts- zich aandient en de lancering plaatsvindt van een megalomaan nieuwbouwproject door het college van bestuur.

“Lesgeven houdt niet op met het goed voorbereiden en uitvoeren van je lessen. Je bent pas volleerd docent als je oog hebt voor alles wat zich in het klaslokaal afspeelt.”

‘De rendementsdenker’ is een heerlijke satire met een zeer actueel thema. Verfrissend in dit boek is dat de auteur nergens tracht zijn hoofdpersonen sympathiek te laten zijn; de populariteitspoll te laten winnen.

“In plaats van me in deze discussie te mengen –mijn visie werd toch niet op waarde geschat- las ik het gewraakte e-mailbericht in alle rust door. Daarin legde Margot uit dat zij per direct niet meer als aanspreekpunt fungeerde.”

Feitelijk is ‘De rendementsdenker’ een cynische roman die naar pessimisme neigt en praktijken onthult waarbij overbelasting en uitbuiting van medewerkers en respectloze behandelingen aan de orde van de dag zijn. Goedbeschouwd is het echter wel de realiteit die we in tal van organisaties tegenkomen. Zandberg legt simpelweg de vinger op de zere plek. Hij doet dat echter met een vleug humor die ‘De rendementsdenker’ tot een genot maakt om te lezen en je bovendien aan het denken zet!

“Femkes antwoorden gingen me door merg en been. Ze sloeg al mijn dromen over wat de jeugd later internationaal kon betekenen aan diggelen met haar fonetische, in een knauwend accent uitgesproken Engels.”

Overigens is de schrijfstijl van Zandberg alleen al uiterst fijn, maar dat hij kon schrijven heeft de auteur met zijn vorige boeken al ruimschoots bewezen.

Kortom, een heerlijk, hilarische satire over het onderwijs. Een aanrader!

Over de auteur
Lucas Zandberg (Langezwaag, 1977) schrijft romans, korte (reis)verhalen en publiceert artikelen op de populaire literaire weblog Tzum. In 2007 debuteert hij met ‘Mijn leven is van mij’, waarna diverse andere (op historische feiten gebaseerde) romans verschijnen. In het najaar van 2010 verschijnt ‘De laatste maîtresse’ en anderhalf jaar later verschijnt de biografische roman ‘Mayling’.

Uitvoering
Uitgever: de Arbeiderspers
ISBN 9789029511704
Paperback, 272 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/