En weer is het Kate Atkinson gelukt: een boek schrijven dat onnavolgbaar is en soms bijna ongrijpbaar, en bovendien unputdownable zoals de Engelsen zo mooi zeggen.
Alle bekende Atkinson-ingrediënten zitten erin. De verschillende verhaallijnen die aanvankelijk niets met elkaar te maken hebben, de ogenschijnlijk doelloos ronddolende personages, en hoofdpersoon Jackson Brodie die goed is in het opsporen van vermiste meisjes en vrouwen. Hij beseft zelf heel goed dat hij maar één meisje zoekt en dat ze nooit meer terugkomt: zijn zus die op jonge leeftijd is vermoord.
Uiteindelijk komt bijna alles samen. Bijna, want er blijven een paar losse eindjes over, net als in het echte leven. Ook een niet helemaal volmaakt boek kan vijf sterren krijgen.
De maffe titel is de eerste regel van een gedicht van Emily Dickinson, voor wie Brodie een plotselinge voorliefde heeft ontwikkeld.
En Kate Atkinson woont weliswaar in Edinburgh, maar ze komt uit York in Engeland. Misschien verdient ze de volgende keer zes sterren.