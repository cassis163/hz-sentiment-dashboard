De perfecte vriendin is Karen Hamiltons debuut. Voor ze zich volledig op het schrijven toelegde, was ze stewardess bij een grote vliegtuigmaatschappij. Haar jeugd bracht ze door in diverse landen maar uiteindelijk settelde ze zich in Hampshire.  

Voor de buitenwereld is Juliette een gewone jonge vrouw met een alledaags leventje. Innerlijk is ze totaal ondersteboven van de breuk met haar vriend Nate na een relatie van zes maanden. Ze is ervan overtuigd dat zij en Nate een perfect stel zouden zijn en ze zal er alles aan doen om hem terug voor zich te winnen. Ze bedenkt allerlei listige plannetjes om deze droom werkelijkheid te laten worden, waarbij ze voor niets terugdeinst. Nate is zich van geen kwaad bewust, heeft inmiddels een ander vriendinnetje en is de koning te rijk.

De perfecte vriendin wordt volledig verteld vanuit het standpunt van Juliette. In de proloog wordt verklaard waarom ze een trauma heeft opgelopen. Dit trauma bepaalt de rest van haar leven. Hamilton nestelt zich in de psychotische geest van haar hoofpersonage en licht beetje bij beetje de sluier op van deze obsessieve vrouw. Als de lezer in het begin nog zijn hoofd kan schudden en meewarig lachen om wat Juliette denkt en doet, verandert deze zienswijze stelselmatig naarmate het verhaal vordert. Op sommige ogenblikken, weliswaar geholpen door enkele toevalligheden die Hamilton in het verhaal verwerkt om het uiteindelijke doel te bereiken, zijn de gedragingen van Juliette ronduit kromgetrokken en amper te bevatten. Ze is een rasechte psychopate die al haar handelingen normaal vindt en als enig doel heeft het terugwinnen van Nate.  

Het verhaal is ronduit fascinerend. De lezer wil weten wat Juliettes verwrongen geest nu weer bedenkt, hoe ze alles uitvoert en of ze haar uiteindelijk doel bereikt. Onnodig te zeggen dat het hoofdpersonage tot in de perfectie is uitgewerkt.  

Nu de loftrompet over dit debuut is gestoken, moeten ook enkele negatieve punten vermeld worden. De lezer moet tot pagina 130 wachten vooraleer er iets spannends gebeurt in de vorm van het effectief uitvoeren van haar plan. Het laatste hoofdstuk, waarin eigenlijk het antwoord op de vraag ‘zal ze slagen’ moet komen, laat de lezer een beetje beduusd achter. Is dit een open einde en komt er nog een vervolg?  

De perfecte vriendin geeft de lezer een diepgaand gevoel van afgrijzen en ongeloof, waardoor Hamilton zeker in haar opzet is geslaagd. Je kan enkel maar hopen dat je nooit iemand als Juliette ontmoet. Je weet nooit wat zich afspeelt in het hoofd van iemand anders.