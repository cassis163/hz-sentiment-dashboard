Omdat ik zelf een boek heb geschreven waarin geesten en tieners die ze oproepen de hoofdrol spelen, was ik erg benieuwd naar het paranormaal getinte boek, ‘Kwade geest’, van Mark van Dijk. Waar het in mijn boek om glaasje draaien gaat, gebruikt Mark een Ouijabord om te communiceren met overledenen.
Mark geeft in zijn verhaal de geesten de vrije hand nadat Jaap, een van de jongens uit een vriendenkring, de geest van zijn overleden vriend en maatje heeft opgeroepen via een oud Ouijabord, dat in het verleden al de nodige schade heeft aangericht. Jaaps vrienden en nog een aantal andere mensen om hem heen, krijgen te maken met de entiteiten waarvoor Jaap, door gebruik te maken van het bord, de poort naar deze wereld heeft opengezet. Deze aardgebonden geesten, die het licht nog links hebben laten liggen, voelen zich terug op deze wereld maar al te prettig. Soms hebben geesten nog iets af te maken op aarde en dat hoeft niet altijd positief te zijn, blijkt maar weer uit het boek van Mark.
Het is een verhaal dat lekker wegleest, soms grappig, maar vaker gruwelijk en smeuïg. Als je het direct voor je kan zien wat Mark op sommige pagina’s beschrijft, dan kan het nog wel eens zijn dat je haren rechtovereind gaan staan.
Ook al is het verhaal ontsproten uit de fantasie van de schrijver, geesten oproepen is en blijft een gevaarlijke bezigheid. Het zou zomaar kunnen dat je een kwade geest treft. Hopelijk ben je daar, na het lezen van dit boek, ook van overtuigd.