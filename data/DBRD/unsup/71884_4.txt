Jim Dixon is de nieuwe geschiedenisdocent aan een Britse Universiteit en Jim is een beetje een stoute jongen. Zo probeert Jim brandgaten van zijn sigaret te verstoppen voor zijn gastvrouw en pikt Jim na afloop van een feest de taxi die een collega net besteld had. Jim laat zijn vriendin die een vermeende zelfmoordpoging heeft gedaan in de steek en scharrelt met het veel knappere liefje van de zoon van de afdelingsleider. Foei … stoute Jim!

Dit alles levert natuurlijk de nodige ondeugende gedachten, valse spelletjes en beschamend humoristische sociale momenten op. In 1954 werd het boek gezien als ‘hilarious’ en ‘uproariously funny’. Kingsley Amis is een goed schrijver, maar het blijft wel humor uit 1954. Baanbrekend in die tijd. Zal zeker de nodige stof hebben doen opwaaien. Maar tijdloos zou ik het niet willen noemen. Vandaag de dag zijn we wel wat anders gewend en blijft het tijdens het lezen bij een incidentele geluidloze grinnik. Voor mij persoonlijk eenzelfde ervaring als bij de Beatles: best aardig maar je moet er waarschijnlijk bij geweest zijn om de volledige impact – die het op dat moment in de tijd had – te kunnen ervaren.

En zo heb ik dit boek dan ook gelezen: als teken van een tijdperk. En op die manier is deze klassieker absoluut vier sterren waard.