De duisternis valt is een boek dat vooral draait om twee personen: hoofdinspecteur Benoît Lorand en Lydia Hénaudin. De overige karakters hebben in feite een bijrol. Een bijrol die overigens onmisbaar is voor het verhaal. Dat verhaal speelt zich voornamelijk af in de kelder van een oud woonhuis diep verscholen in een bos. Hier wordt Lorand door Lydia gevangen gehouden. Een gevangenschap die allesbehalve aangenaam is. In de kelder ondergaat Lorand allerlei vernederingen en takelt hij zienderogen af. Hoe zal hij zich voelen als hij eenmaal bevrijd is?
De duisternis valt is een boek dat erg vlot leest. Ik vond dat het geen moment langdradig was. Wel vind ik dat het onderwerp overeenkomsten heeft met de boeken Hartzeer en Hartendief van Chelsea Cain: een politieman die door een vrouw gevangen gehouden en gemarteld wordt. Verrassend vond ik de afloop. Een afloop die ik niet had verwacht.
Het boek van Karine Giébel is in ieder geval een aanrader voor de liefhebber van de zwarte thriller.