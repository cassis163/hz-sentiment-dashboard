Wauw. Als ik dit boek met één woord moet samenvatten, zou het dat woord zijn. Nachten in New York bevat alles waaraan een goede feelgoodroman moet voldoen. Een leuke man, een leuke vrouw, flinke dosis liefde en wat humor.

Nachten in New York is het eerste deel van een serie dat bestaat uit drie boeken met iedere keer één van de drie vriendinnen Paige, Frankie en Eva in de hoofdrol.  Het verhaal begint met Paige die overtuigd is dat ze promotie zal krijgen. Helaas voor haar is het tegendeel waar en verliest ze haar baan. De beste vriend van haar broer, Jake Romano, overtuigt haar om een eigen evenementenbureau te beginnen. Helaas gaan de zaken niet zoals gehoopt en moet ze wel advies vragen aan de rijke Jake, degene op wie ze al jaren verliefd is. Jake probeert op zijn beurt ook zo min mogelijk te maken te krijgen met Paige, omdat hij dat haar broer heeft beloofd. Eén ding weet je zeker, dat gaat niet zo makkelijk als gehoopt.

Vanaf het eerste hoofdstuk zit je gelijk in het verhaal. De schrijfstijl van Sarah Morgan is gewoonweg fantastisch. Ze weet met haar schrijfstijl je aandacht dusdanig goed vast te houden dat je het boek niet weg kan leggen. Van het begin tot het eind zat ik gekluisterd aan het boek. Nachten in New York valt onder de categorie boeken die je in één dag uitgelezen wilt hebben.

Het boek bevat ook heel veel mooie en inspirerende quotes. Een quote die ik heel mooi vond is “Ook al zit een weg vol hobbels, dan kun je er nog steeds op blijven lopen.” De quotes vind je in het verhaal zelf, maar ook helemaal aan het begin van elk hoofdstuk vind je hele leuke en soms ook hele grappige quotes. Sarah Morgan is gewoon een genie in het bedenken van fantastische uitspraken.

Dit boek heeft mij vele uurtjes leesplezier bezorgd. Voordat ik dit boek las, heb ik nog nooit gehoord van Sarah Morgan. Na het lezen van dit boek ben ik helemaal fan van haar geworden. Ik kan niet wachten om de andere twee delen van deze serie te lezen. Van mij krijgt Nachten in New York 5 sterren. Dit is een echte aanrader voor iedereen!

*Ik wil HarperCollins en Hebban.nl heel erg bedanken voor dit leesclub-exemplaar. Dit heeft mijn mening uiteraard niet beïnvloed.*