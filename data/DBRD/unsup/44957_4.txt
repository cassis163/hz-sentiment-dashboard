Het boek leest heel makkelijk weg. Ik zat al vrij snel in het verhaal en ondanks dat je al snel door hebt dat Charlie geen standaard rechercheur is en haar regels hardhandig aan haar laars lapt had ik wel meteen respect voor haar en vond ik haar als een sympathieke rechercheur over komen. Ik vroeg me wel regelmatig af, of Charlie wel zo onbekend was, als dat in het boek werd gesuggereerd.Ik had het gevoel dat, toen ik het boek las, Charlie ergens in de 30 was. Ik denk dat anderen van haar leeftijd haar wel hadden moeten herkennen. Echter dat gebeurde bijna niet. In het verhaal lees je naast de normale hoofdstukken ook hoofdstukken over “De bewuste dag” en hoofdstukken “Daar en toen”. Bij de hoofdstukken “Daar en toen” vroeg ik me heel lang af, wat deze stukjes in godsnaam met het verhaal te maken had. Echter dit wordt naar het einde van het verhaal toe toch steeds duidelijker. En dan beginnen ook steeds meer puzzelstukjes op zijn plek te vallen. Dit boek is echt een boek waarbij je lang in het donker tast wie de dader is en hoe alles nu in elkaar zit. Ik zat een behoorlijke tijd verkeerd met mijn gedachten.Echter aan het eind wordt alles duidelijk. Dit boek is het eerste deel uit een serie en ik ga zeker in de gaten houden wanneer het vervolg van de Charlie Lager serie uit komt. Want dit smaakt zeker naar meer.