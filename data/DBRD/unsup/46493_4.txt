Groen licht staat te boek als een regiothriller, maar is perfect te lezen voor een niet-Achterhoeker. Misschien dat je de benoemde bezienswaardigheden niet allemaal kent, maar dit doet helemaal niets af aan het spanning en het verhaal in Groen licht.

In het paardensportcentrum in Lichtenvoorde wordt het lichaam van een vrouw gevonden. Zij is gruwelijk toegetakeld en in eerste instantie wordt er in het duister getast naar het motief. Als er vervolgens nog een moord plaatsvindt, rijst het vermoeden dat de dader een afkeer van de veranderingen in de Achterhoek heeft. De Achterhoek is niet langer de idyllische en liefelijke plek. Er is ook een speciaal plekje in het verhaal voor de Special Olympics, een prachtig initiatief.

Corine Hartman introduceert in Groen licht een interessant karakter, Suzan de Winter - dochter van Nelleke de Winter. Nelleke was haar debuutpersonage in haar eerste thrillers: Schone kunsten, Tweede adem en Open einde. Met haar dochter heeft ze interessante en doortastende dame gecreÃ«erd, die de potentie heeft tot het uitgroeien van een seriepersonage. Ze is werkzaam bij de recherche in Doetinchem en heeft een intrigerend verleden. Voor wie de eerdere boeken heeft gelezen, is dit geen geheim.

Gedurende het verhaal geeft Corine Hartman de indruk dat ze de lezer met een aantal kleine aanwijzingen in de richting van een ontknoping wil duwen, maar dan ken je Corine nog niet! Zo makkelijk zit het echt niet in elkaar, er staat nog veel meer op stapel en Suzan + collega moeten tot het uiterste gaan om de dader in te rekenen. Gedegen speurwerk en inventiviteit zijn nodig. Het leest heerlijk vlot en is spannend tot het laatste moment.

Groen licht heeft een goede balans tussen spanning en interessante personages en is een heerlijke thriller om te lezen. Het is een echte whodunit met een persoonlijke touch! Kom maar op met de volgende Suzan de Winter!