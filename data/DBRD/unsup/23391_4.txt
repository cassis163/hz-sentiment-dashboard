Syndroom is een verhaal dat je vanaf de eerste bladzijde grijpt en je meesleurt naar vreemde werelden en in de gedachten van iemand die langzaam gek lijkt te worden. Tijdens het lezen vroeg ik me regelmatig af of wat ik las nou echt gebeurde, een droom/ nachtmerrie was of dat er misschien iets bovennatuurlijks speelde. Verder lezen zorgde af en toe voor een “Aha” of “Hé!” momentje, maar nog veel vaker werd ik alleen maar meer in verwarring gebracht.

Meeleven met het hoofdpersonage is makkelijk, je voelt zijn paniek en angst duidelijk van de bladzijden afspringen en je hoopt dan ook dat hij zijn zusje vindt en weet te ontsnappen aan de werelden waar de man met de dreadlocks de controle lijkt te hebben.
De andere personages komen minder tot leven, al vind ik dat met een boek als dit ook niet echt van belang. Het gaat meer om het verhaal en de gebeurtenissen.

Meer moeite had ik af en toe met de verschillende “werelden” waar Peter in terecht komt. Bizar is prima, angstaanjagend nog beter, maar ik kreeg soms wel het idee dat de schrijver misschien iets te veel ideeën had waardoor ze niet allemaal even goed uit de verf zijn gekomen. Dit zorgt voor een beetje rommeligheid waardoor ik uit het verhaal werd gehaald en het boek tussendoor even heb weggelegd. Toch wilde ik graag weten hoe het verhaal verder gaat en vooral hoe het afloopt.
Hierin werd ik niet teleurgesteld, het verhaal eindigt op een manier die ik zeer zeker kan waarderen!

Syndroom is een boek dat ik, voornamelijk vanwege het mysterie, niet snel nog eens zal oppakken, maar heeft wel een verhaal dat zorgt voor een grote dosis leesplezier, spanning en vraagtekens en daar houd ik van.

Een boek die liefhebbers van suspense thriller zeker kan boeien en bekoren!