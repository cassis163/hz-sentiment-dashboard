Langmuts is een kabouter met een lange muts, hij vindt veel dingen spannend. De lange muts trekt hij als hij iets engs ziet over zijn ogen, als hij iets vies ruikt over zijn neus en bij lawaai over zijn oren. Als hij helemaal alleen wil zijn, dan kan hij zich in de lange muts helemaal verstoppen. Samen met zijn kaboutervriendjes maakt Langmuts van alles mee. Kabouter Slim kan heel goed lezen en rekenen, kabouter Stoer durft alles en kabouter Roze heeft altijd roze kleertjes aan.

In ‘Langmuts en het feest’ wordt hij voor het eerst uitgenodigd voor een feestje. Omdat Langmuts dat nog niet eerder heeft meegemaakt vind hij het best spannend en heeft hij veel vragen. Gelukkig weet Kleine Uil hem te helpen om met een bijzondere Ik-Kan-Het-muts het feestje van kabouter Slim voor te bereiden.

Voor hoogsensitieve kinderen (HSK) is de wereld vaak overweldigend met prikkels. Om deze reden begeeft het kind zich liever op bekend terrein dan dat het in het diepe duikt. Om zelfvertrouwen op te bouwen is het noodzakelijk dat HSK nieuwe ervaringen op doen. In de serie van Langmuts kan ieder kind zich herkennen en wordt het beleven van een nieuwe ervaring bespreekbaar gemaakt. Het boekje leest stap voor stap heel rustig weg en bevat prachtige illustraties van Dinie de Zeeuw om het woord in beeld te vatten. Er valt veel te zien, maar ook te beluisteren wanneer je het boek samen leest. Het lezertje wordt niet betutteld en de ouder/ verzorgen al helemaal niet. Achterin het boek staan namelijk tien praktische tips afkomstig uit ‘De gids over hooggevoelige kids- 80 praktische opvoedtips’, van Josina Intrabartolo & Leonie le Doux. De rode draad van deze tips is vooral gericht op het toch proberen mee te maken van iets nieuws. Desnoods na een grondige voorbereiding onder begeleiding. Het hooggevoelige kind is beter af wanneer het meemaakt en meedraait op zijn eigen manier. Liefst zo weinig mogelijk helemaal in de lange muts teruggetrokken, maar gestimuleerd, zonder dwang, de drempel over.

‘Langmuts en het feest’ bevat 32 pagina’s en is in 2013 uitgegeven door Uitgeverij Scrivo Media, net als de andere delen ‘Langmuts is een held’, ‘Langmuts op school’ en ‘De gids over hooggevoelige kids’.