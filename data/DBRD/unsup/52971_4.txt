Aan de hand van de titel boven deze recensie zul je verwachten dat het over een boek van Douglas Adams gaat. Niets is minder waar. Dit boek gaat over een nabije toekomst die er in 2067 al kan zijn. De quantumcomputer komt eraan en wanneer deze universeel toepasbaar is, zal ons leven veranderen op manieren die we ons nu nog nauwelijks kunnen voorstellen.

George Hal legt in het 103 pagina’s tellende boekje 'De quantumcomputer' op een beknopte maar toegankelijke wijze uit wat quantumfysica is en hoe het ontstaan is. Je hebt er wel enige verbeeldingskracht voor nodig om het verhaal te kunnen volgen omdat het hele quantum gebeuren uitgaat van de veronderstelling dat een klein voorwerp op twee plaatsen tegelijk kan zijn. Van Hal laat ons zien dat inmiddels bewezen is dat dit écht mogelijk is. Hij vertelt ons over qubits, elektronen, fotonen, diamanten, superpositie en verstrengeling. Hij laat ons zien wat de verschillen zijn met klassieke computers en welke problemen nog opgelost moeten worden voordat de quantumcomputers de wereld in gebracht worden. Zo kun je bijvoorbeeld quantumcomputers niet op dezelfde manier programmeren als onze huidige computers maar je zou ze wel kunnen programmeren door ze zelf-lerend te maken.

Van Hal vertelt ons over de mogelijkheden van deze toekomstige computer. Hij kan ongelooflijk veel meer data verwerken en berekenen dan de huidige generatie computers. Alle wetenschappelijke ontwikkelingen kunnen daardoor een stuk sneller gaan. Hij kan bijvoorbeeld in korte tijd medicijnen ontwikkelen waar anders decennia voor nodig zijn. Je zou er ook ons energieprobleem mee kunnen oplossen, aldus van Hal, door energie op een efficiëntere manier te produceren en te transporteren. Een computer die in een weekje tijd berekeningen kan doen waar onze huidige computers 13 miljard jaar over zouden doen, biedt ongekende mogelijkheden. Je zou hem de Ultieme Vraag van het Leven en het Universum' kunnen stellen. Van Hal legt ons uit dat het antwoord van de computer dan inderdaad '42' zou kunnen zijn, net zoals in de Hitchhikers Guide van Douglas Adams. Maar hij legt ons ook uit dat zo'n antwoord betekent dat de vragensteller zijn vraag verkeerd geformuleerd heeft.

Heel wat bedrijven zijn inmiddels bezig met het ontwikkelen van hardware , software en internet voor de quantumcomputer. Bedrijven en overheden houden volop rekening met de gevolgen die deze ontwikkelingen gaan hebben. Als voorbeeld geeft van Hal onze eigen KPN. Omdat je met een quantumcomputer alle beveiligingssleutels kunt ontcijferen zoeken zij naar manieren om ons data-verkeer te beveiligen. NSA en Google doen hetzelfde want ze willen natuurlijk niet dat hun gegevens op straat komen te liggen.

‘De quantumcomputer’ is een handig klein en goed leesbaar naslagwerkje voor mensen die graag willen weten hoe zo’n computer werkt, wat de mogelijkheden ervan zijn en wat de huidige stand van zaken is.
Voor natuurkundigen is dit boekje te beperkt maar de gemiddelde lezer moet er op bedacht zijn dat het boek aardig wat technische uitleg bevat.