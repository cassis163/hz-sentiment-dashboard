Hoe beter het boek, hoe moeilijker het is er een goede recensie over te schrijven. Wat kan ik in godsnaam zeggen over Blinde godin, behalve dat het zeer goed is?

In Oslo stoot een advocate, Karen Borg, op het lijk van een junkie. Al snel wordt een Nederlandse (!) student, Han van der Kerch, aangehouden, de kleren doordrenkt met bloed. De student bekent de moord en wil verdedigd worden door Karen Borg. Die is dan weer een oude vlam van officier van justitie Hakon Sand, die samen met rechercheur Hanne Wilhelmsen met het onderzoek wordt belast. Van der Kerch blijkt een kleine pion te zijn in een wijdvertakt drugsnetwerk. Ergens aan het hoofd van die organisatie zou zich een bekende advocaat bevinden met de initialen J.U.L. Dit zet de politie op het goede spoor. Natuurlijk moeten de vermoedens ook bewezen worden, en misschien zitten er wel nog hooggeplaatsten in het complot.

Als ex-nieuwspresentator, verslaggever, politie-inspecteur, advocaat en minister van justitie, weet Holt perfect waar ze het over heeft. Als thrillerauteur voegt ze er nu ook de kunst aan toe een goed verhaal te verzinnen, en dat ook nog kundig neer te schrijven. Enige minpunt: de plot mocht wat meer blijven nazinderen. Nog geen vijf sterren dus, maar die zijn niet veraf.