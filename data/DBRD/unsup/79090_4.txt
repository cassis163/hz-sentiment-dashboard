Toen ik zag dat het boek De Terugkeer Van De Koningin van Rebecca Ross werd vertaald en in Nederland uit zou komen, werd ik direct enthousiast. Ik hoorde al hele goede ervaringen uit het buitenland en de hype rondom dit boek was enorm, evenals de hype rondom het vervolg. Ik heb dit boek mogen ontvangen als recensie exemplaar, maar dit beïnvloedt onder geen enkel beding mijn mening.

Doordat de hype in het buitenland zo groot was, waren mijn verwachtingen enorm hoog. Verraad, list, leugens en bedrog, kom maar op! Ik verwachtte taferelen à la The Wicked King van Holly Black. Dat boek gaf ik de volle 5 sterren, dus ik was positief gestemd. Mijn verwachtingen kwamen deels uit. Ik hebb nog wel een tip, kijk NIET naar de stamboom en landkaart voorin het boek, deze bevat namelijk een flinke spoiler. Als je deze bestudeert heb je namelijk al door hoe de vork in de steel zit.

De Terugkeer Van De Koningin begint met een proloog waarin Brienna wordt toegelaten tot huize Magnalia, dit gebeurde op haar tiende. Daarna gaan we zeven jaar verder in de tijd, tot de zonnewende waarin de meisjes hun Passie meester zijn en een patroon krijgen die hen zal ondersteunen. Brienna is een beetje het buitenbeentje. Ze is het zesde meisje, normaal zijn er maar vijf. Daarnaast is ze zo onzeker als het maar kan en ik vond haar toen al niet zo leuk meer.

Brienna moet gedwongen een ander pad kiezen en ze krijgt visioenen van een paar eeuwen geleden. Wat is er toch aan de hand? Moet ze dit pad volgen? Uiteindelijk komt het daar wel op neer en daar begint het verraad. Ze neemt een andere identiteit aan en gaat terughalen wat teruggehaald moet worden. Op naar Maevana, het vijandige koninkrijk. Hoewel Brienna een dubbele agenda had, ging het verhaal hier echter bergafwaarts voor mij. Het werd hier allemaal wat te voorspelbaar. Hoewel er zeker verrassende elementen in het verhaal zitten, kon het mij niet meer geheel overtuigen. Alles ging gewoon veel en veel té makkelijk. Jammer, want hier had ik wat meer actie en bedrog willen zien. De twist aan het einde verraste me dan weer wel. Het einde vond ik te gehaast, maar wel mooi afgerond. Ik vond de personages maar zo zo, niet heel interessant en ik zag het koppel echt niet zitten. En waarom toch die tenenkrommende insta love van Brienna's kant? Ik dacht dat we dat stadium in young adult wel gepasseerd waren.

Ik kon me niet helemaal in het verhaal verliezen, hoewel de wereld heel rijk was. De verschillende achternamen, die ook nog eens enorm op elkaar lijken, hebben me meermaals verward en dat is zonde. Hierdoor kon ik het verhaal niet altijd even goed volgen.

De Terugkeer Van De Koningin kon ik gemakkelijk even aan de kant leggen en ik heb er voor mijn doen vrij lang over gedaan. Het boek direct na The Wicked King lezen was misschien ook niet het beste idee, want hierdoor viel het verhaal wat in het niet voor mij. Het heeft me wel geboeid, maar ik weet niet of ik het vervolg zal lezen wanneer het verschijnt. Misschien ooit. Met 3,5 ster krijgt dit debuut van Rebecca Ross toch een ruime voldoende.