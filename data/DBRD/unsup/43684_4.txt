Mo (Mohammed el Amrani), opgegroeid in Kanaleneiland in Utrecht, na zijn studie literatuur in Engeland teruggekeerd naar Nederland om voor de AIVD moslimextremisme te bestrijden. Bilal (geboren als Pjotr van Wijk), opgegroeid in Nieuwegein, bekeerd tot de islam en zeer gedreven om een jihadistische martelaar te worden. ‘De terugkeerling’ vertelt hun verhaal, een verhaal van extremen.

De schrijfstijl is snel, rauw en enigszins afstandelijk. De auteur geeft weinig prijs over de gevoelens van zijn personages. En dat werkt wonderbaarlijk goed. Het maakt de personages er echter en geloofwaardiger door. Bovendien laat het ruimte open voor een eigen interpretatie van hun doen en laten en dat dwingt de lezer als het ware tot nadenken. Dit is geen roman die vragen beantwoordt, maar eerder vragen oproept.

De Arabische taal is onlosmakelijk verbonden met de islam. Arabische termen komen dan ook regelmatig voor in de tekst en dat voegt kleur toe en maakt de conversaties levendiger.

‘De terugkeerling’ biedt een kijk op de actuele, maar toch vrij obscure materie van het moslimextremisme en de bestrijding ervan. Zonder oordeel te vellen. Een roman om over na te denken.