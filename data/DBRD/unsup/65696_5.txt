De actualiteit heeft de inhoud van 'Natan Z' ingehaald.
Een paar recente nieuwsberichten:
- Nieuw bewijs zou in het voordeel zijn van Ernest Louwes, die is veroordeeld voor de moord op weduwe Wittenberg uit Deventer.
- Het rapport over Michael P., de moordenaar van Anne Faber, is vernietigend. Organisaties die slecht met elkaar communiceren en niet goed informatie aan elkaar doorgeven. Fouten door een falend systeem ( lees bureaucratie)
- En de super intelligente, moordenaar Natan Z, de man met een narcistische persoonlijkheidsstoornis, lijkt die niet verdacht veel op Willem Holleeder?
Het komt allemaal aan bod in deze thriller.

Het boek heeft twee verhaallijnen

Suus heeft haar hele leven toegewerkt naar het moment waarop ze wraak kan nemen op Natan Z. Haar moeder is het slachtoffer geworden van deze zieke moordenaar. De dood van haar broertje, door dezelfde moordenaar,wordt afgedaan als bijkomende schade. Hoe ontzettend hard, cynisch en meedogenloos is dit.

Hannah de Graaf, thrillerschrijfster, heeft last van een writers block en wordt door haar uitgever aan de kant gezet.. Haar man Reinier de Graaf is de advocaat van Natan Z, het megalomane monster. Zij duikt stiekem in het dossier van Nathan Z, gefascineerd wordt zij door. Natan Z, zijn leven wordt haar bron van inspiratie. Zij trekt zich, eenzaam en alleen, terug in een chalet, hoog in de Franse Alpen, om die thriller over Nathan Z te gaan schrijven.

Een ding is zeker :Arjan Alberts, voormalig juridisch medewerker bij Justitie en tot 2017 verantwoordelijk voor incidentonderzoek in gevangenissen en tbs-klinieken, heeft feilloos de tijdgeest aangevoeld en dit verwoord in een donkere, naargeestige thriller, die bezwangerd is van spanning en onheil. Waarbij de door bezuinigen geteisterde forensische instellingen, vaak ook nog eens bemand/bevrouwd met (te) veel, jong en onervaren personeel, een hoofdrol spelen als broedplaats voor intriges en criminaliteit.
Daar blijft het niet bij. Erg opmerkelijk is de tirade van Antea Longo, de zus van de Italiaanse Antea Longo, die door Natan Z vermoord is. Zij haalt keihard uit naar de macho, op roem en bekendheid beluste, strafrechtadvocaten met hun grote ego's, die net zo rot zijn als de daders.
Alles bij elkaar een goed onderbouwd staaltje maatschappijkritiek, vrij uniek voor een Nederlandstalige thriller, tegen de achtergrond van een juridisch systeem waar veel goed gaat, maar waar door Alberts de vinger wordt gelegd op een aantal zaken die verkeerd gaan. De maatschappelijke gevolgen zijn groot.

Een meer dan uitstekend debuut. Uitstekende karakters, nagelbijtende spanning en een snelle scenewisseling, prachtige beschrijving van machtige en onheilspellende grootsheid van de Alpen. Kritiek? Jazeker. Er zitten een aantal passages in het boek die het alleen al waard zijn om verder uitgewerkt te worden in een tweede thriller of een prequel. En het ontbreken van humor, in dit geval harde humor, grappen of one liners, die ,gezien het milieu waarin het verhaal zich afspeelt, voor de hand liggen. Tevens zijn de relationele verhoudingen niet of nauwelijks uitgewerkt.

Tot slot, het einde zit fabuleus ingenieus in elkaar. Het zal nog veel stof tot discussie opleveren. Edoch, het klopt als een bus. Maar het wordt je als lezer niet gemakkelijk gemaakt. Een puzzelen dus

Voor het eerst in lange tijd weer vijf sterren voor een Nederlandstalige thriller.