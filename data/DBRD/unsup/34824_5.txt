De titel van deze recensie komt van de voorkant van het boek zelf. Het is een aanprijzend citaat uit een recensie die verscheen in Vrij Nederland. Ik onderschrijf hem van harte.

Het bloed in onze aderen is een historische roman, maar vooral ook een historische thriller. Een echte page-turner van hoogwaardig historisch gehalte. Zo speelt het verhaal zich af in de aanloop naar wat uiteindelijk de Spaanse Burgeroorlog zal worden, zonder dat die zelf behandeld wordt. Van deze periode, begin twintiger jaren en wat flashbacks tot naar het eind van de 19e eeuw, zullen de meeste Nederlanders net als ik weinig weten. Er heerst chaos in het land, wantrouwen over de parlementaire democratie, arrogantie van de macht, corruptie, grote armoede aan de onderkant van de samenleving en heel veel onrust. Mij deed het sterk denken aan Duitsland dat in diezelfde periode een dergelijke chaos doormaakte, wat uiteindelijk Hitler aan de macht bracht. Spanje's Hitler is Franco, maar tot zover reikt het boek niet. In Spanje wordt alle onrust nog eens aangewakkerd door een falende koloniale militaire actie in Noord-Marokko, wat tot een staatsgreep leidt.

Met deze zeer doorwrochte historische context als achtergrond ontwikkelt zich op de voorgrond een verhaal dat begint met een moord en eindigt met de ontmaskering van de dader meer dan 600 pagina's verder. Alles kolkt en knettert, retespannend!

De stijl van Bulnes is efficient en past bij het thriller-achtige karakter van het boek. Verwacht geen zintuigelijke beschrijvingen of literaire metaforen. Ontwikkeling en diepgang van karakters is beperkt. Het verhaal kent veel vertakkingen en er komen veel personages voorbij. Goed opletten dus of een overzichtje bijhouden. Maar de moeite waard. Net als zijn volgende boek, Reconquista. Dat speelt zich ook af in Spanje, al is het in een heel andere historische tijd, bevat ook genoeg spanning, maar is minder thriller-achtig.