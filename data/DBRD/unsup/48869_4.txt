Dit boek heeft de prestigieuze Finland Prize gewonnen, en dit is zeer terecht.

Als Joe, neurowetenschapper aan een universiteit, op een dag bedreigd wordt door dierenactivisten weet hij niet wat hij meemaakt. Door deze gebeurtenissen verandert zijn hele leven, zijn gedachtengang en zijn toekomst. Als hij er dan ook nog achter komt dat zijn dochter door een marketingbedrijf psychoactieve middelen krijgt, wordt zijn onbegrip voor de wereld nog groter. Langzaam maar zeker begint Joe's gezin uit elkaar te vallen. Wat kunnen ze nu nog doen?

Het verhaal wordt verteld vanuit verschillende perspectieven. Het was erg leuk om dezelfde situatie door compleet andere ogen te zien, en achter de motieven van de verschillende personages te komen.
Hoewel het boek langzaam op gang kwam, werd het na 150 pagina's toch erg spannend. Vooral aan het eind kon ik niet wachten om verder te lezen, want de vraag wat er nu daadwerkelijk gebeurd was bleef maar rondspoken in mijn hoofd.

Dit boek heeft een heleboel thema's, van liefde en bedrog, waarheid en leugens naar een zoektocht van een jongen naar zijn vader. Samuel is een gevoelige jongen, die een leegte in zijn lichaam voelt doordat hij zijn vader sinds hij twee jaar was al niet meer heeft gezien. Het boek schept een realistisch beeld van de innerlijke strijd en de eenzaamheid van een kind na een scheiding.
Ook komen de cultuurverschillen tussen Amerika en Finland aan bod. Joe worstelt erg met deze kwestie, en denkt ook vaak terug aan zijn tijd in Finland.

De pijnlijke, maar toch realistische conclusie van Joe en Samuel is hetzelfde. "Niets van wat ik in mijn leven heb gedaan heeft enige zin." Hoe verschillend ze ook over sommige onderwerpen denken, hun standpunt over het leven blijft hetzelfde. Hier komen de overeenkomsten tussen vader en zoon duidelijk naar voren.

Dit is zeker een boek waar je je concentratie bij moet houden. Wisselende tijden, verschillende steden en het verhaal wordt steeds weer vanuit een ander personage verteld. Het enge van dit boek is dat wat nu nog de toekomst lijkt te zijn in het boek, zomaar werkelijkheid kan worden in ons leven. De uitgewerkte personages en het gedetailleerde verhaal leiden tot een innerlijk complot: aan welke kant sta ik eigenlijk?