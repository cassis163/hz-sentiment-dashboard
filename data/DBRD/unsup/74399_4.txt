Kinderen zijn vaak gefascineerd door insecten, maar wanneer mensen ouder worden, slaat dit vaak om naar afschuw en irritatie. Bij Dave Goulson is deze fascinatie voor insecten altijd blijven bestaan, maar hij vraagt zich terecht af waarom dit bij zoveel mensen verdwijnt. Naast deze vraag bepleit Dave Goulson in de proloog van het boek dat het belangrijk is dat kinderen in hun jeugd de mogelijkheid hebben om de natuur te ontdekken. Deze mogelijkheid heeft hij zelf gehad en zo is zijn bewondering en fascinatie voor de hommel gegroeid.

In De vlucht van de hommel neemt Dave Goulson de lezer mee in zijn zoektocht naar hommels over de hele wereld. Het boek is verdeeld in verschillende hoofdstukken die elk gewijd zijn aan een bepaald deel van de wereld, waar Dave Goulson op zoek is gegaan naar de hommel. Hij heeft in zijn zoektocht uiteenlopende landen bezocht, zoals Engeland, PatagoniÃ« en Ecuador, zeer verschillende landen met elk hun eigen klimaat en landschap. In al deze landen komen verschillende soorten hommels voor en in elk gebied speelt de bedreiging op het voortbestaan van de hommel.

De auteur gaat op zoek naar de oorzaak van de bedreiging en het uitsterven van de hommel. Het voert hem langs dorre gebieden, maar ook bloemrijke en vruchtbare gronden. In zijn boek laat de schrijver zien hoe belangrijk de hommel is en waarom het zo cruciaal is dat dit insect blijft bestaan. In het epiloog geeft hij ook advies aan de lezer over het stimuleren van de aanwezigheid van de hommel, want dit kleine diertje is zo van belang voor de biodiversiteit. Bijvoorbeeld voor de bestuiving van bloemen en planten, de landbouw kan niet zonder deze insecten.

Dave Goulson weet zijn fascinatie voor de natuur en de hommel goed over te brengen aan de lezer. Zijn liefde voor de natuur werkt aanstekelijk en maakt de lezer meer bewust van de schoonheid van de natuur. Hier en daar laat Goulson zich erg meevoeren in de beschrijvingen die hij geeft, wat misschien niet elke lezer kan bekoren, maar zeker in deze lentetijd geeft het meer bewustzijn van de pracht om ons heen en zijn de beelden die Dave Goulson schetst bijzonder mooi.

De boeken van Dave Goulson zijn echte must reads voor natuurliefhebbers, maar door zijn toegankelijke, levendige schrijfwijze en gevoel voor humor is deze roman leuk voor iedereen. Naast vermakelijk is dit boek ook leerzaam en leer je als lezer van alles over de natuur en de hommel. De schrijver heeft een duidelijke boodschap met zijn boek en geeft  aan dat het belangrijk is dat de hommel behouden blijft!