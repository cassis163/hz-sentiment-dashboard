Alweer het 5e boek van dit duo met uiteraard weer een hoofdrol voor de, na zijn verdwijning, ex-commissaris Joona Linna. Ook een weerzien met een oude bekende uit hun eersteling (Hypnose) namelijk psychiater en hypnotiseur Erik Maria Bark en de kennismaking met commissaris Margot Silverman en haar assistent Adam. Zoals de inmiddels grote schare lezers in Nederland gewend is, is het weer een verhaal vol vaart, met verschillende verhaallijnen die hier en daar ook teruggrijpen op gebeurtenissen in het verleden (lees: voorgaande boeken), maar die toch met dit verhaal verbonden zijn of worden.

Een beklemmend gegeven, stalking. Geen stalking in de zin die we kennen, maar, zonder je daarvan bewust te zijn en zonder aanwijsbare reden, bespied en gefilmd te worden en zonder enige aanwijzing of motief vermoord -eigenlijk afgeslacht- te worden. Dat is de basis van dit sinistere boek. Moorden die direct lijken te volgen op filmpjes die van de vrouwen gemaakt worden, die vervolgens gepost worden en waar de politie weliswaar een link voor ontvangt, maar waarbij geen aanknopingspunten zijn om er -op tijd- achter te komen wie de vrouwen zijn. De moord kan dus niet voorkomen worden. De slachting die plaatsvindt, is een modus operandi die doet denken aan een moord in het verleden. De dader hiervan zit nog steeds in een tbs-kliniek. Een zaak waarbij destijds ook Erik Bark betrokken was.
Een rollercoaster van situaties en gebeurtenissen ontpopt zich nu. Het is alsof allerlei draden eerst een grote, onwarbare kluwen vormen waar even geen begin en eind te vinden is. Joona die terugkeert van zijn zelf verkozen verdwijning, moorden, bijzondere verdachten en een zoektocht in zowel een luxe schijnwereld met exhibitionistische feestgangers als in de duistere krochten van een schemerwereld die ogenschijnlijk niet bestaat maar er wel blijkt te zijn.
Verwarrend ook. Jonaa maakt wel deel uit van de politie maar toch ook weer niet; een verdachte die het beslist gedaan moet hebben, of toch ook weer niet. Jonaa gaat, als altijd, zijn eigen weg om opheldering te brengen, geheel tegen de zin van de politie en hij overtreed daarbij meermalen de wet. De seriemoordenaar blijft ondertussen buiten spel en laat geen andere sporen na dan een spoor van lijken. Tot deze onvermoede dader in beeld komt blijft het dan ook gissen en zoeken naar motief en een verdachte.

Weer een geweldig verhaal dat je vanaf het eerste hoofdstuk bezig houdt en in steeds nieuwe verwarring mee neemt naar een gewelddadige en ondenkbare climax en die aan het einde wel weer de weg openhoud voor een eventueel volgend verhaal.