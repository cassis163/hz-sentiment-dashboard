Cat leidt een succesvol leven. Ze is een van de jongste redacteuren van het land bij een zeer succesvolle glossy haar vriend is een BN’er. Maar dan betrapt ze hem met haar stagiaire en dat is niet het enige probleem dat op haar pad komt. Cat komt tot de ontdekking dat haar leven niet meer hetzelfde is als toen ze jong was. Ze besluit om wat meer tijd voor zichzelf te nemen en verhuist naar de boerderij van haar oma, waar ze in haar jeugd graag kwam. Dan kan ze meteen een oogje in het zeil houden, want oma is niet de jongste meer en wil nog weleens wat vergeten.

Maureen du Toit (1974) is zelf geen vreemde in de wereld van de media. Jarenlang presenteerde ze Hart van Nederland. Toen SBS6 in 2012 besloot te verjongen moest ze het programma verlaten en ging ze aan de slag bij RTV Noord-Holland. Tussen het presenteren door schreef Du Toit al enkele kinderboeken. Glossy Boerin is haar eerste roman voor volwassenen.

Het duurt even voordat je helemaal in het verhaal zit. Glossy Boerin begint met een spetterende openingsscène, maar zwakt al gauw af. Daarna volgen een paar rommelige hoofdstukken waarin veel personages worden voorgesteld en wat achtergrondinformatie wordt gegeven. Bovendien volgt een aantal gebeurtenissen elkaar snel op. Dit alles vergt veel aandacht van de lezer, omdat het anders moeilijk te volgen is. Pas wanneer Cat terugkeert naar de boerderij, keert ook de rust in het verhaal weer terug.

Al is die rust maar van korte duur, want ook nadat Cat bij haar oma is ingetrokken staat de tijd niet stil en gebeurt er van alles. Misschien wel te veel. En dat is jammer, want doordat er zoveel gebeurt in zo’n korte tijd, is er weinig ruimte voor diepgang. Steeds volgt er na enkele korte hoofdstukken weer iets nieuws. Het was beter geweest om een aantal van die gebeurtenissen te kiezen en de rest achterwege te laten, zodat er meer ruimte is voor diepgang in die scènes. Nu krijgt de ene helft diepgang en de andere helft te weinig aandacht en dat is zonde, want Glossy Boerin bevat zeker een interessante verhaallijn.

Elk hoofdstuk opent met een quote van bekende of onbekende mensen. Denk aan een uitspraak van Martin Luther King of een citaat uit Emily Brontë’s Wuthering Heights. Deze quote sluit aan op wat gaat volgen en geeft het geheel net iets extra’s.

Oppervlakkigheid en diepgang wisselen elkaar af in deze debuutroman. In Glossy Boerin heerst er veel rust, die af en toe wordt afgewisseld door flinke chaos en een waterval van gebeurtenissen. Al die gebeurtenissen zijn een typisch gevalletje ‘overdaad schaadt’. Maar wanneer je de waterval negeert en je je alleen richt op de hoofdverhaallijn, dan weet Du Toit een toegankelijke roman te schrijven over het vinden van rust in de chaos en dichter naar de natuur toe groeien.