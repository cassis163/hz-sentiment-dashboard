Het boek speelt zich af in twee tijden. De hoofdpersoon Ed vertelt het verhaal van zijn jeugd in 1986 en wisselt dat af met de gebeurtenissen die daar mee samenhangen in het heden (2016).
Het begin was even wennen doordat de hoofdstukken zich afwisselend in de twee tijden afspelen, maar dit went al snel mede omdat op deze manier steeds heel subtiel een tipje van de sluier wordt opgelicht.
Ed woont nog steeds in het huis in het dorp van zijn jeugd waar in 1986 gruwelijke gebeurtenissen hebben plaatsgevonden die eigenlijk nooit echt bevredigend zijn opgelost. Nu in 2016 komen de verhalen en gebeurtenissen van toen in een stroomversnelling bij elkaar om uiteindelijk tot een verrassende ontknoping te komen. Het slot van het boek had wat mij betreft wel wat meer uitgewerkt mogen worden maar al met al was het een prima debuut waar spannende thrillerelementen worden afgewisseld met luchtigere onderwerpen.