Mijn pure keuken 1 en 2 begint met een lofzang voor de schrijfster Pascale Naessens. Mensen die veel hebben gehad aan haar kookstijl en zelfs een cardioloog die aangeeft dat haar boek een meerwaarde is in onze eetcultuur komen aan het woord.  

Het is een intro in het kookboek van het oud fotomodel, presentatrice, voedingsconsulent, kok en schrijfster die in België geen introductie meer behoeft. In Nederland wordt zij, mede door haar programma op 24Kitchen, ook steeds bekender. Inmiddels heeft ze al heel wat kookboeken op haar naam staan. Mijn pure keuken 1 en 2 is een combi van twee eerder uitgegeven boeken.  

Naessens is duidelijk in haar boek. Haar manier van koken is geen dieet. Het is een manier van eten, gebaseerd op het strengere combinatiedieet. Want zoals Naessens zelf zegt: ‘Ik wil het allemaal. En gezellig eten, en niet verdikken en niet te veel werk in de keuken. Eten zonder schuldgevoel omdat je weet dat elke hap goed voor je is.’  

In een notendop betekent dit dat je in haar leefwijze sommige combinaties van producten niet eet omdat die een slechte invloed hebben op de vertering en opname van voedingsstoffen in het lichaam: ‘Eet vlees, vis of kaas (eiwitten) niet in niet combinatie met brood, bonen, aardappels, pasta of rijst (zetmeel en koolhydraten). Maar eet brood, aardappels, bonen, pasta of rijst enkel met groenten. En groenten anders weer enkel met vlees, vis of kaas. Fruit eet je enkel met lichte kazen of bijvoorbeeld wat yoghurt, maar niet later dan 30 minuten voor een andere maaltijd.’ En ze gebruikt bij de bereiding enkel ‘gezonde’ vetten. Door op deze wijze te eten zal je je fitter voelen, niet opgeblazen meer zijn en beter proeven wat je eet, aldus Naessens.  

Daarnaast kiest ze, zoals de titel al zegt, voor pure ingrediënten en dus bestaan haar gerechten vaak uit enkele verse ingrediënten en kruiden. Opvallend is wel dat ze in het boek de zetmeelproducten (koolhydraten) echt maar heel sporadisch gebruikt en dus met name de combinatie van eiwitten en groenten maakt. Er zit geen restrictie op de hoeveelheden die je mag eten, maar al haar recepten zijn als tussen-, voor- of hoofdgerecht te eten en zijn geschikt voor  twee personen. Naast standaard hoofdstukken (groente, vlees, vis) bevat het boek ook hoofdstukken met menu’s voor feesten, recepten voor het koken voor vrienden, hapjes en persoonlijke recepten onder de titel ‘liefde gaat door de maag’.  

Mooie vormgeving en ook simpele bereidingswijzen. Het boek bevat dit allemaal, inclusief de Vlaamse benamingen van ingrediënten. Dus soms moet je even nagaan wat wordt bedoeld. Dit boek zal je ongetwijfeld laten afslanken als je je echt aan de regels en recepten houdt. Je sluit immers bij elke maaltijd bepaalde combinaties uit en mist daardoor porties voedingsmiddelen die we normaliter wel in combinaties eten. Of je je daar fitter en gezonder bij zal voelen is vooral een kwestie van zelf ervaren.  

Tonijn uit blik met zachte ui in tomatensaus:

Ingrediënten:

1 blik tonijn in olijfolie
1 grote, witte ui
4 tomaten
2 teentjes knoflook

Bereiding
Versnipper de teentjes knoflook. Snijd de ui in grote ringen en de tomaten in blokjes. Doe een flinke scheut olie in een pan en stoof hierin de ui met de knoflook. Laat zachtjes garen en roer regelmatig, zodat de ui niet bruin wordt.
Zodra de ui zacht is, doe je er de tomaten bij. Laat alles nog een 20-tal minuten stoven, zodat de tomaten helemaal uit elkaar zijn gevallen en een dikke saus ontstaat. Je kunt er wat water of olie aan toevoegen als het te droog is. Net voor het opdienen spatel je de tonijn eronder. Doe dat voorzichtig, want het is de bedoeling dat de tonijn in grote stukken aan elkaar blijft.  

De recepten bevatten wel erg beperkte porties, maar Naessens zegt ook zelf: ‘Eet tot je genoeg hebt.’ En dat is voor elke persoon anders. Dus kan je daar de recepten op aanpassen.  

Toch sluiten de recepten soms niet geheel aan op de informatie die in het boek gegeven wordt. Zo biedt het hoofdstuk met de titel ‘overdaad aan groenten’ een recept met slechts wat sla, een halve avocado en een tomaat.  

En als we het toch over hoeveelheden hebben: in enkele gevallen is het aandeel vlees weer erg groot, terwijl Naessens aanraadt dat juist niet te veel te eten. Een hele kip, 1.5 kg lamsbout voor 4 personen, een heel konijn voor 2 personen... Natuurlijk moet je daar zelf even je hoofd bij gebruiken. Soms is ook niet duidelijk hoeveel je van bepaalde ingrediënten nodig hebt: ‘1 groot blik tomaten, gemengd fruit, 1 kleine pompoen’. Hoeveel is dat? Op deze manier loop je helaas het risico dat je niet geheel het resultaat en de smaak krijgt die de schrijfster voor ogen heeft.  

Mijn pure keuken is een boek dat je uitdaagt anders met voeding bezig te zijn. Het biedt je op toegankelijke wijze informatie over een andere manier van eten met niet te veel regels. Dat veel mensen daar enthousiast over zijn staat, gezien de successen van Naessens, buiten kijf. Wel blijven nadenken bij het koken en in het begin goed aftasten waar je eigen grenzen liggen qua hoeveelheden is dan ook aan te raden. En ben je een verstokte pasta-, brood- en rijstliefhebber, vraag je dan af of dit het boek voor jou geschikt is.