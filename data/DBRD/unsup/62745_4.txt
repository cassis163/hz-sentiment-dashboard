Een prachtige cover met de afbeelding van een vrouw die zich niet in haar ogen laat kijken, je ziet niet alles wat haar bezighoudt. De titel werd me een aantal bladzijden over de helft van het boek duidelijk. Maar dat moet je zelf even lezen.

De hoofdstukken worden steeds uit een wisselend perspectief geschreven; Nathan de zoon, Matteo de echtgenoot en een hoofdstuk waarin vooral Callum aan bod komt. Het testament van Jeanne helemaal op het eind van het verhaal maakt dat alles op zijn plaats valt. Het klopt helemaal.
Wat een krachtige vrouw is hier beschreven, een vrouw die weet wat ze wil en hoe ze dat voor elkaar kan krijgen op een manier zoals zij dat wil. Zelfs achter de schermen wanneer ze lichamelijk niet meer sterk genoeg is en ook na haar dood is haar wil goed voelbaar. Toch heeft ze niet kunnen verhinderen dat er een fout gemaakt wordt waardoor een en ander toch anders loopt dan ze gepland had.

Wat heel knap gedaan is dat de diverse personages voor mij ook echte personen zijn geworden tijdens het lezen. Elk met zijn of haar eigen persoonlijkheid en eigenaardigheden. Ik leerde ze kennen en had de neiging om deze of gene even aan zijn mouw te trekken op momenten waarop ze zich wel heel erg lieten leiden. Zoals verliefde mannen en zonen die van hun moeder houden dat kunnen doen.

Door de ogen van de mannelijke hoofdpersonen leerde ik ook Jeanne kennen, waar het in dit verhaal over gaat. Jeanne Dufour, afkomstig uit een bepaald milieu waardoor ook zij haar eigenaardigheden heeft ontwikkeld:
'Jeanne stond erop om uit kristal te drinken. Ze haalde haar neus op voor de Amsterdamse gewoonte om wijn uit limonadeglaasjes te drinken. 'Lekker onbreekbaar, 'spotte ze. Dat ging zelfs zo ver dat ze weigerde wijn te drinken als een restaurant geen ander glaswerk had. Ze had het van geen vreemde. 'Een goede wijn verdient een goed glas.' Dat was de mening van haar vader, Julien Dufour.

Dit was het eerste boek dat ik las van Carla de Jong, maar ik ben zeker benieuwd naar haar ander werk en heb ondertussen 'Serpent' besteld.
Ze heeft er een fan bij in mijn persoontje.