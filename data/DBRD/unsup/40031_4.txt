Voor de kust van Zweden dobbert een jacht stuurloos rond. Aan boord bevindt zich het levenloze lichaam van een jonge vrouw. De eigenaar van het jacht en zijn vriendin, een vredesactiviste, zijn spoorloos. Op het vaste land verhangt een belangrijke regeringsfunctionaris zich in zijn appartement. Deze functionaris stond op het punt zijn goedkeuring te hechten aan de verscheping van een grote lading munitie naar Kenia. Scherpzinnig als hij is ontdekt inspecteur Joona Linna al snel dat hij te maken heeft met een meedogenloze moordenaar die niet zal rusten voordat hij zijn doelen heeft bereikt.

Joona Linna, bijgestaan door Saga Bauer, rechercheur met als specialisme contraterrorisme begint een speurtocht naar zowel de moordenaar als de vredesactiviste en haar vriend waarbij tijd een allesbeslissende factor is. Zij komen daarbij in contact met Axel Riessen en zijn broer Robert wier levens bepaald worden door muziek en violen en met mensen die een contract met elkaar afsluiten dat nooit ontbonden kan worden. Zelfs niet met de dood van de contractanten.

Na de misdaadroman Hypnose is Contract de tweede met inspecteur Joona Linna is de hoofdrol. Een sympathieke Zweedse inspecteur van Finse komaf, gedreven en eigenwijs in zijn werk, onzeker en zoekend in zijn priveleven. In Hypnose was de rol van Linna beperkt maar in Contract komt hij helemaal tot bloei en wijdt hij zich met niet aflatende inzet aan deze zaak die van internationale proporties blijkt te zijn.

Het boek telt 520 bladzijden en is voor een misdaadroman redelijk dik te noemen. Daar merk je echter weinig van want het verhaal is snel en boeiend geschreven. Je blijft lezen. Soms zakt het verhaal iets in, zijn wendingen voorspelbaar en sommige gebeurtenissen een beetje ongeloofwaardig maar dat doet niets af aan het feit dat het boek goed leest.

Lars Kepler, synoniem voor het schrijversechtpaar Alexandra Coelho Ahndoril en Alexander Ahndoril, heeft een meeslepend en zinderend verhaal geschreven met een spannende ontknoping in de Baltische Zee. En de Scandinavische misdaadliteratuur heeft er een sympathieke en deskundige inspecteur bij.