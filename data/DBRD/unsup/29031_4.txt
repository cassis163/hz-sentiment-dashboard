Bella is het verhaal van een meisje in een toekomstig tijdperk. Het is ook een zotte trip langs toekomstelementen zoals egoïsmepillen en verzonnen landschappen zoals de superdupersnelweg.
Vandecasteele gebruikt dagelijkse (politieke ) dingen, vergroot ze uit onder de absurdische loep en plaatst ze in een andere dimensie. Lekker over de top, maar ook heel raak. Af en toe zitten er echt intense stukken in die hun doel niet missen. Hij brengt het echter op een nonchalante manier alsof hij een sprookje begint. In plaats van Er was eens, staat er nu: Men zegt dat het op een maandag gebeurde..
Bella, een roman in beelden. Dit klopt inderdaad wel, al is de verhouding tekst/beeld wat scheef. De verwachting van een beeldverhaal is een soort literaire strip, maar bij Bella zijn er hele pagina’s tekst en dan wat beelden ernaast. Een novelle dan? Dat zou meer in de buurt komen, maar de hoeveelheid tekst is daar dan ook wat weinig voor. Er komt ook wat weinig Bella in het boek Bella voor. De beelden die getekend zijn door Jeroen Los maken dit echt helemaal goed. In mooie donkerblauwe, grimmige tekeningen ontstaat het verhaal van Bella. Naar het einde worden de kleuren van de beelden, evenals de tekst zelfs donkerder en grimmiger. Er komt geen lach in deze roman voor en dat terwijl Joost Vandecasteele een komiek is. Zou het dan toch als een politieke statement gelden? Ons met de neus op de feiten drukken? Kritisch naar onszelf laten kijken? Of is het gewoon humor van een inktzwarte plank? Kom en oordeel voor uzelf.
Er zitten wel dikke vette knipogen naar de huidige problematiek en politiek in de wereld. Het lijkt alsof Vandecasteele ons wil duidelijk maken dat de problemen belachelijk zijn, zodat we onszelf inderdaad door een krankzinnige lachvergrootglas kunnen bekijken.
Of er echt een boodschap gegeven wordt is voor mij onduidelijk. Er zitten momenten in die echt herkenning opleveren en daardoor misschien komisch zijn, maar hilarisch wordt het niet. Eerder pijnlijk bewust van het huidige tijdperk. Bella is inderdaad zoals Vandecasteele aangeeft niet bedoeld voor de eeuwigheid, maar voor nu. O ja en alles is saai.