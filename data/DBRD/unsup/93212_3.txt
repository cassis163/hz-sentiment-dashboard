Vals, een typisch spannend boek voor meisjes! Zo zou ik het zeker wel willen noemen. Het is een van de eerste boeken van Mel Wallis de Vries; inmiddels ervaren thrillerschrijfster. Vals is zeker geen verkeerd boek, maar het is wel wat simpeltjes vergeleken de nieuwere boeken van De Vries! Toch is het genieten voor de spanningsgekke meiden!

Pippa, Abby, Kim en Feline gaan, in hun examenjaar, op vakantie naar de Ardennen. Al snel gaat het niet meer zo goed, de meiden krijgen wat ruzie onderling. Wanneer ze een paar stoere jongens tegenkomen, besluiten ze een avondje door te halen in hun huisje. Kim wordt verleid tot een avondje seks, maar besluit dat ze dit niet wil. De volgende dag is ze verdwenen. De overige drie meiden lijken het leven door te leven, maar wanneer Feline ook verdwijnt, wordt alles anders. Wanneer er dan ook nog een bebloede sjaal gevonden wordt, lijkt het drama compleet. Wie wil de meiden hebben? Zijn ze nog wel zo veilig in de besneeuwde Ardennen?

Mel Wallis de Vries beheerst een prettige schrijfstijl. Het verhaal in Vals wordt vanuit verschillende personages beschreven, net zoals meerdere boeken van De Vries. Een prima truc om een boek lekker spannend te maken! Eerst lees je, tot ze verdwijnt, mee met Kim, om vervolgens verder te gaan met Feline. Pippa en Abby zijn als laatste aan de beurt. Super spannend, omdat je als lezer weet dat er waarschijnlijk iets gaat gebeuren.

Het onderwerp is niet uniek, maar het boek is aanstekelijk. De Vries heeft dat goed weten te bereiken. Menig meisje zal dit verhaal verslinden, er om gruwelen en met de meiden meeleven. Het geroddel van de meiden, de onderlinge haat en de geheime dealtjes zullen heel herkenbaar zijn! Mel Wallis de Vries heeft dit op zo'n manier beschreven, dat het net echt is! Daar ligt ook de kracht van het boek; het is behoorlijk geloofwaardig. Op wat ongeloofwaardige elementen na, zou dit verhaal best kunnen gebeuren. Dat maakt het eng?

Al met al is Vals dus een makkelijk, maar leuk boek. Het verhaal is simpel weergeven (in tegenstelling tot de latere boeken van De Vries) en mede daardoor is het boek aantrekkelijk voor veel jonge meiden. Van geheime afspraakjes tot het gebruik van drank. Van persoonlijke problemen tot gescheiden ouders. Van jaloerse vriendjes tot.... Tjah, dat moet je zelf maar lezen!