Lisa woont samen met haar dochter Anouk in een huis in een rustige omgeving. Als ze op een dag haar was aan het ophangen is in de tuin, staat er opeens een man dreigend in haar tuin. Ze probeert snel naar binnen te vluchten, maar de man is te snel en weet binnen te komen. Hij is agressief en als Lisa wat probeert slaat hij haar neer. Als ze eenmaal weer bij is komt ze erachter dat er geen uitweg meer mogelijk is. Alle deuren en ramen zitten op slot en ook de telefoons zijn nergens meer te vinden. De man heeft hun in zijn greep en de vraag is hoe lang dit kan gaan duren en wat ze zullen moeten doorstaan in deze tijd.

Senta is journalist en op de terugweg van een interview raakt ze de weg kwijt. Uiteindelijk belt ze aan bij een huis, waar niemand open doet. Omdat ze toch zeker wil weten of er echt niemand thuis is, loopt ze om het huis heen. Als ze door een raam kijkt ziet ze een vrouw met haar kind, waarbij het lijkt alsof de vrouw haar iets duidelijk probeert te maken. Als ze beter kijkt ziet ze een man in de kamer staan en daarbij ziet ze ook het mes dat hij beet heeft. Senta weet niet hoe snel ze weg moet komen en als ze eenmaal in de auto zit probeert ze zo snel mogelijk voor hulp te zorgen. Echter, dit loopt helaas anders en de vraag is of de hulp nog op tijd ingeschakeld zal worden.

De kaft van het boek is een beetje oranjeachtig en het lijkt of je vanuit een woonkamer door het raam naar buiten kijkt. Door het raam zie je een waslijn met daaraan de was hangen. Dit is de beginscene van het boek en deze situatie zal ook nog een aantal keer terug komen in het verhaal en tevens een belangrijke rol spelen. De kaft vind ik persoonlijk dus goed bij het boek passen.

Blauw water is een vlot geschreven verhaal, met korte hoofdstukken. Het leest heel makkelijk en het zorgt er ook voor dat je door wil blijven lezen. Binnen twee avonden had ik het boek al uitgelezen, zo fijn leest het.

De hoofdstukken in het boek worden afgewisseld tussen Lisa en Senta. Twee vrouwen die elkaar nooit hebben ontmoet, maar wiens paden elkaar zullen kruisen. Als de paden elkaar kruisen en vervolgens weer uit elkaar gaan, blijf je spanning houden over het feit of de paden elkaar nog een keer zullen kruisen. Je hoopt het en dat maakt het spannend om te lezen. Je leeft je helemaal in, je weet wat Lisa mee moet maken en je hoop dat Senta die hulp nog in kan schakelen die zo gewenst is. Je blijft maar lezen om erachter te komen of dit nog zal lukken en of dat dan op tijd zal zijn.

Het verhaal gaat over een situatie waar iedereen zo in zou kunnen belanden. Het zou je zo kunnen gebeuren, dagenlang opgesloten zijn in je eigen huis en je moet schikken naar andermans wensen. Je wil zo graag vluchten, maar je moet verstandig zijn en denken aan je kind. Dit zorgt ervoor dat het een realistisch verhaal is en dat maakt het verhaal nog net wat spannender.

Aan de andere kant vond ik het verhaal niet heel verrassend. Eigenlijk weet je van het begin af aan al wel waar het verhaal heen zal gaan en dat vind ik toch wel jammer. Het is leuk als een boek opeens een spannende wending neemt, die je niet had verwacht en dat de spanning weer helemaal terug komt. De spannende wending in dit boek is wellicht het ‘vreselijke’ dat Senta overkomt, maar die wending wordt op de achterflap al aangekondigd.

Blauw water krijgt van mij drie sterren. Het is een boek dat lekker wegleest en wat je niet naast je neer wil leggen. Daarnaast is het toch een vrij voorspelbaar verhaal en had het net iets spannender mogen zijn. Een lekker boek voor tussendoor!