Het internet leert mij dat 'Carlsbad Caverns' één van de mooiste nationale parken van Amerika is. Gelegen in New Mexico, is het de ondergrondse tegenhanger van de 'Rocky mountains'.
Het is in dit eindeloze gangenstelsel dat de speleologe en parkranger, Frieda Dierkz, ten val komt. Haar vriendin en collega, Anna Pigeon, wordt opgetrommeld om deel uit te maken van het reddingsteam. Na een spannende en moeizame tocht komt de claustrofobische Anna samen met haar team bij Frieda aan. Wat blijkt ? Het is niet zo maar een ongeluk. Volgens Frieda werd er een aanslag op haar leven gepleegd. Anna laat het hier niet bij en start meteen een 'op-eigen-houtje-onderzoek' Iedereen in de haar omringende groep heeft wel één of andere reden om Frieda naar het leven te staan. Het blijft trouwens niet alleen bij deze moordaanslag, er volgt nog een andere....
Anna raakt hoe langer hoe meer verstrikt in duistere geheimen. Ze moet niet alleen tegen haar eigen angsten vechten, maar wordt ook nog eens het doelwit van een sluipschutter. Het is duidelijk dat ze teveel heeft ontdekt, en uit de weg moet geruimd worden...

Nevada Barr, ik las al meerdere boeken van haar. Dat was vóór ik Crimezone leerde kennen, vandaar dat ik nog geen recensies plaatste.
Ze is zelf een parkranger. In al haar boeken spelen parkopzichter, Anna Pigeon én de natuur, dan ook een hoofdrol.
Afdaling is een thriller die je laat kennismaken met de wereld van de speleologie, spannend geschreven, goed uitgedacht en opgebouwd. Je denkt naar het einde toe te weten hoe het allemaal in elkaar zit, maar uiteindelijk wordt je toch nog verrast. Knap gedaan! Drie sterren méér dan waard!