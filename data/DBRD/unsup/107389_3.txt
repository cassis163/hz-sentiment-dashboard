Heeft u ook zo’n peuter of kleuter thuis? Eentje die alsmaar moeilijke vragen stelt, zoals ‘Waarom groeien de bomen?’ of ‘Houdt een regenworm niet van de zon?’ Een ongebreidelde fantasie in combinatie met onstilbare nieuwsgierigheid drijft menige ouder tot wanhoop. Maar als uw kind met de vraag komt: ‘Waar komen de sterren vandaan?’ zou u Sterrenwachter kunnen voorlezen. En wie weet krijgt u inspiratie voor de antwoorden op al die andere vragen.  

In een wonderlijk landschap vol kraters ploppen iedere avond parapluutjes uit de grond. Een voor een komen de sterrenwachters tevoorschijn om zich te kwijten van hun belangrijke taak: zorgen dat er sterren aan de hemel staan. Ze beschikken over bijzondere krachten om stenen tot sterren te laten opstijgen. Muk is een sterrenwachter van vier jaar. Precies de leeftijd waarop alle sterrenwachters een steen krijgen. Maar hoe doe je dat? Hoe wordt zo’n steen een ster? Muk probeert van alles, maar het lukt niet. Zijn vriendjes brengen hem op ideeën, maar ook dat helpt niet. Als je iets heel graag wilt kunnen, moet je vertrouwen hebben in jezelf. Dat is het advies van Muks vader. En warempel, het werkt. De steen stijgt op en verandert in een ster.  

Sterrenwachter wordt momenteel in het land gespeeld door theatergroep Winterberg. In de illustraties van Harmen van Straaten zie je het decor al voor je. De grote en kleine kraters zijn behangen met de gekste attributen: fietsen, kinderwagens, waslijnen met lampen en flessen. Er valt veel te zien op de platen en het is een leuke puzzel om samen met uw kind op zoek te gaan naar alle details. De blauwe sterrenhemel ziet er aantrekkelijk uit en verandert voortdurend van kleurintensiteit. Maar het verhaal lijkt meer geschikt voor theater. Om de magie van het veranderen van een steen in een ster te laten werken is het van belang de spanning op te bouwen. In de tekst van het boek komt dat onvoldoende uit de verf: na een lange zoektocht is het Muks vader die hulp biedt: ‘Kijk goed naar je steen en heb vertrouwen in jezelf. Ik weet zeker dat het je dan gaat lukken.’ Muk kijkt naar zijn steen, die meteen begint te gloeien. En niet lang daarna zweeft de steen de lucht in. Hier had het wel wat spannender gemogen. Maar wellicht kan een goede voorlezer dat gemis compenseren.  

Mark Haayema schrijft kinderboeken, liedteksten en voor theater. Bij een bezoek aan zijn website ontdek je de veelzijdigheid van deze auteur. Zo is er het lied ‘Lukas’ te vinden dat hij schreef voor Herman van Veen, een prachtige tekst over een kind dat zich afvraagt waarom het anders is dan andere kinderen. Zijn betrokkenheid bij bijzondere kinderen zie je ook in de cd ‘La la la la’, waarvan de opbrengst gaat naar de Stichting Upside van Down.  

Harmen van Straaten is een gelauwerd illustrator, die met zijn zwierige stijl menig kinderhart heeft gestolen. Hij heeft een imposant oeuvre op zijn naam staan, zowel als illustrator als auteur. Sterrenwachter is geschikt voor kleine fantasten vanaf drie jaar.