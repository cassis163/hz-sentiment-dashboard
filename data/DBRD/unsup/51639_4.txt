Dit zijn verhalen die zich grotendeels in onze wereld en onze werkelijkheid afspelen, maar waar een beetje magie of andere fantasy-elementen aan toe is gevoegd. Deze magie zorgt ervoor dat de hoofdpersonen op een bijzondere manier kunnen leren omgaan met grote thema’s als liefde, verlies, durven kiezen voor jezelf en vergeving. Dit wordt echter wel op een luchtige manier gebracht, waardoor ik de verhalen makkelijk weg vond lezen.

De verhalen zijn erg divers. Sommige zijn ontzettend spannend, andere wat trager, maar diepgaander, sommige zijn grappig en sommige zijn serieus. Hoewel ik natuurlijk wel voorkeuren heb (zoals Jim Djinn van Eva Moraal, Hart van Goud van Mascha Schoonakker en Het Koeienmeisje van Marijke F. Jansen) vond ik ze allemaal goed doordacht en origineel.

De meeste verhalen eindigen vrij open. Dit is logisch bij korte verhalen. Persoonlijk kan ik ook genieten van een echt helemaal afgerond verhaal, maar de open eindes geven wel extra mysterie aan de verhalen.

Ik vind dit een gevarieerde verhalenbundel, waarin magie gebruikt wordt om belangrijke thema’s aan te snijden. De verhalen zijn geschreven voor jongvolwassenen, maar boeiden mij als iets oudere lezer zeker ook.

Voor de volledigheid geef ik hieronder nog even een lijst van de verhalen en de auteurs in de bundel:

De Lazarusprijs – Vanessa Gerrits
Silvanima – Isabel Peters
Heksenzusje – Rianne Werring
Jim Djinn – Eva Moraal
Hart van Goud – Mascha Schoonakker
Door de sterren verbonden – Debora Elisabeth
Vergeten – Daniëlle Dijkstra
Het Koeienmeisje – Marijke. F. Jansen
Exodus – Jen Minkman