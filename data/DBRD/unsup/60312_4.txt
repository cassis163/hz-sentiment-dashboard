Sabine Zett schrijft met de boekenreeks over Hugo een zeer grappige serie. Het boek Hugo’s geniale wereld bewijst dit. Zett neemt de lezer mee in de wereld van Hugo en confronteert de lezer op humoristische wijze met alle puberproblemen.

Hugo zit op de middelbare school, in de onderbouw. Hij is helemaal trots op zichzelf, want hij denkt dat hij het gaat maken! Hij is verliefd op het mooiste meisje van de klas en om haar te krijgen, zal hij alles doen. Dan ontdekt hij dat ze sportief is en hij wil daar gebruik van gaan maken. Hij besluit profvoetballer te worden. Al snel gaat dit – bij de eerste training – mis en moet hij een nieuw plan bedenken. Hoe kan hij het mooiste meisje van de school wel voor haar winnen? Hoe kan hij een professionele sporter worden wanneer hij nog nooit heeft gesport?

De eigenwijsheid van Hugo is voor menig lezer herkenbaar. De vastberadenheid waarmee Hugo naar de voetbaltraining gaat, omdat hij weet dat hij profvoetballer gaat worden, werkt de lezer op de lachspieren. De manier waarop Hugo spreekt tegen volwassenen zorgt tevens voor een lach op het gezicht van de lezer. Dat maakt Hugo’s geniale wereld aantrekkelijk. Want dat is de wereld van Hugo voor Hugo: geniaal. Zett verwerkt in haar verhaal zoveel grappige elementen dat zeer plezierig wordt om het te lezen.

Ook het taalgebruik van Zett werkt aanstekelijk. Ze heeft het verhaal van Hugo in makkelijke taal beschreven. Ook de onervaren lezers kunnen dit boek daardoor goed begrijpen. Een handige zet van deze auteur. Door af en toe een illustratie toe te voegen aan het verhaal, wordt het verhaal nog levendiger.

Hugo gaat op pad en maakt allerlei dingen mee. Door alle gebeurtenissen blijft het verhaal levendig en voorkomt Zett dat de lezer zich gaat vervelen. De eeuwige zoektocht naar de beste sport en alle pogingen van Hugo het mooiste meisje van de school voor zich te winnen: alles past en hoort in dit boek.

Hugo’s geniale wereld is een boek dat door elke jeugdige lezer gelezen kan worden. Door alle grappige gebeurtenissen, het aantrekkelijke en simpele taalgebruik, wordt het boek aantrekkelijk. Sabine Zett neemt je mee naar de wereld van Hugo en laat de lezer lachen. En dat heeft een boek nodig. Toch?