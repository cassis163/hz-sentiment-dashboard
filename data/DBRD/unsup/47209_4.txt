Het zal met de liefde zeker wel goed zitten tussen het Zweedse echtpaar Ahndoril, dat moeten we maar aannemen. Want met het schrijven van thrillers is het top, dat kunnen enthousiaste thrillerlezers gewoon vaststellen door het lezen van hun boeken. Het is nog maar een paar jaren gelden dat hun debuut Hypnose met groot succes werd gelanceerd. Inmiddels is onlangs nummer 5 verschenen en het succes is alleen maar gegroeid en gegroeid. Stalker, een ijzingwekkend verhaal waarin stoppen met lezen geen optie is.

Margot Silverman, 36 jaar en in verwachting, is commissaris bij de ZKLP. Ze is op de plaats gekomen van Joona Linna die, ter bescherming van zijn gezin, volledig van de wereld verdwenen lijkt te zijn. Silverman leidt een team dat naarstig op zoek is naar een seriemoordenaar die, voor de moord gepleegd wordt, een filmpje maakt van het slachtoffer en dat op YouTube plaatst. Een vermeende verdachte die op de plaats van de moord wordt gevonden blijkt uiteindelijk niet de moordenaar te zijn.
Commissaris Silverman wil eigenlijk maar een ding, de hulp van Joona Linna. Er bestaat een kleine mogelijkheid omdat van Jarek Walter bewijzen worden gevonden dat hij is overleden. En Walter was degene die Linna en zijn gezin met de dood bedreigde. Nu nog even Joona Linna vinden maar snelheid is geboden want het vermoorden van jonge vrouwen gaat onverminderd voort.

Stalker is een thriller die je gerust met hoofdletters kunt schrijven. Vanaf iets na het begin, als de belangrijkste personages zijn geïntroduceerd, is het verhaal een daverende rollercoaster van gebeurtenissen die elkaar in een moordend tempo opvolgen. Maar de moordenaar lijkt niet te stoppen en zelfs moorden die jaren terug zijn gepleegd, worden in verband gebracht met de huidige. Het zou zomaar kunnen dat de huidige moordenaar de oude moorden imiteert, wie zal het zeggen? Er is maar een persoon die er iets zinnigs over kan vertellen maar waar is hij? Waar is Joona Linna???

Stalker is een goed opgezet en spannend verhaal dat soms tegen het randje van de geloofwaardigheid schurkt. Maar dat wordt weer ruim gecompenseerd door het enorme leesplezier wat een fervente thrillerlezer met dit verhaal zal beleven. En och, sprookjes lopen ook niet over van geloofwaardigheid maar sommige zijn echt wel spannend. Dus lezen dit zinderende avontuur en huiveren, maar bovenal….genieten!

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren