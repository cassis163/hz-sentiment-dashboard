Normaal gesproken lees je op mijn blog geen recensies van prentenboeken, maar voor ‘Hemelsblauwe jas’ van Nicolle van den Hurk maak ik een uitzondering. Omdat het een prentenboek is voor iedereen vanaf 6 jaar, was ik erg benieuwd. Zeker omdat de teksten zo divers zijn, maar ook dingen bespreken die niet altijd makkelijk zijn, vond ik het een prachtboek.

De tekeningen zijn een mooie aanvulling op de teksten en passen er ook goed bij. Sommigen lijken kindertekeningen, andere zijn prachtige kunstwerken die ik zelfs op zou kunnen hangen. De stemming van de teksten worden goed weergegeven in de tekeningen en dat maakt dit boek zo bijzonder.

Als je het als volwassenen leest, ben je er zo doorheen, maar ik zou het voor het voorlezen gebruiken om kinderen te vertellen over de natuur, maar ook lastige zaken zoals een dwangneurose. Nicolle van den Hurk legt vooral het laatste zo goed uit dat het niet overkomt als vreemd, maar gewoon iets wat er bij zou kunnen horen.

Dat vind ik ook de kracht van ‘Hemelsblauwe jas’. Het heeft veel indruk op mij gemaakt en er was een gedicht over verdriet wat ik las op de dag van de brand in het flatgebouw in Londen, was zo paste bij mijn gevoelens dat ik er steun uit haalde. De kracht van woorden en tekeningen laat Nicolle van den Hurk heel goed overkomen in dit boek.

Sla als volwassene ‘Hemelsblauwe jas’ van Nicolle van den Hurk niet over. Laat je niet afschrikken door het feit dat het een prentenboek is. De tekeningen en teksten zijn krachtig, maken indruk en geven steun, en niet alleen voor kinderen. Een prachtboek!