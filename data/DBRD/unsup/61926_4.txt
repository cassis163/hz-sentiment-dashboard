Dit boek is het vervolg op “Reizende Poefjes”, maar is ook losstaand te lezen.
Het is geschreven door Lieve van den Berg, een oma die haar inspiratie vindt in haar kleinkinderen. In de reizende Poefjes kan men kennis maken met Pol en Polleke Grasspriet,  broer en zus. In “De Lamp, de sneeuwbol en het kompas” gaan ze op vakantie met de hele familie, oma gaat mee maar ook oom en tante en neefje Noek. Noek heeft het syndroom van Down en is daarom net even anders dan andere kinderen. Noek houdt van knopjes,  ontdekken en weglopen. Dit avontuur begint dan ook met Noek die wegloopt. De kinderen beleven een spannend en magisch verhaal met veel bijzondere ontmoetingen.

Het boek heeft een grote letter, leuke tekeningen en leent zich zowel goed om voor te lezen als zelf te lezen.
Het is niet strikt noodzakelijk het eerdere boek te hebben gelezen, maar er wordt wel een aantal maal naar terug verwezen.
Het boek is zowel bedoeld als leuk fantasievol verhaal als om kinderen te leren over het Down syndroom.
Door het hele boek wordt redelijk wat nadruk gelegd op vriendelijk zijn voor elkaar en je netjes gedragen als kind. Behalve het gedrag van Downies en beleefd zijn, worden er ook andere dingen uitgelegd zoals eb en vloed. In zijn geheel geeft me dit een belerend gevoel, waardoor het voor mij wat minder ontspannen las. Maar al met al was het vooral een heel grappig en magisch boek, met een heel klein beetje spanning hier en daar, maar vooral veel plezier en avontuur.
Een leuk boek voor kinderen van ca 5 tot 10.