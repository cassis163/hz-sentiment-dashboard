In De dag die nooit komt beschrijft Oliver Reps het leven van de hoofdpersoon Elias in een tijdsbestek van een nacht. Elias, die door eerdere moeilijkheden bijna wekelijks bij een psychiater op consult komt, heeft vele psychische problemen. Hij komt daarom vaak in schermutselingen terecht. Zijn daden variëren van het in gevaar brengen van klasgenootjes tot het mishandelen van insecten. Aan de andere kant kan Elias ook erg slecht tegen onrecht, dit levert Elias geregeld klappen en nog meer problemen op; onderwerpen die Reps heel erg goed weet te omschrijven.

Als Elias op een dag te horen krijgt dat hij een broertje of zusje krijgt, is hij daar helemaal niet blij mee. Het liefst blijft hij alleen. De veel te vroeg geboren baby Evi blijkt niet gezond, wat zijn gedachten om haar geheel doen omslaan. Op een dag ontdekt Elias een geheim bos, met daarachter zelfs nog een kreek. Dit is een plek waar hij even tot rust kan komen en hij besluit zijn zusje hier deelgenoot van te maken. Evi vindt het eveneens een mooie plek en samen gaan ze er regelmatig naartoe, ook om te zwemmen.

Als er op een dag plotseling een nieuw meisje bij hun in de buurt komt wonen, verandert er toch wel wat bij hem en zijn zusje. Door dit nieuwe meisje, Polly, raakt hij zo gefascineerd dat hij haar zelfs in haar straat opzoekt en vaak uren heen en weer rondrijdt om een glimp van haar op te vangen. Polly wordt door het verhaal heen een vriendin van zowel Elias als Evi. Evi en Polly delen velen geheimen met elkaar. Zo vertelt Evi haar op een dag over het bos met de kreek. Iets wat Elias in eerste instantie niet kan waarderen. Dit was immers hun geheim. Samen spenderen ze vele dagen en uren in deze omgeving. Totdat Evi en Polly er op een dag samen heen gaan. Met alle gevolgen van dien.

Oliver Reps is mede-eigenaar van kinderboekenwinkel Casperie gevestigd te Amsterdam. De dag die nooit komt is zijn debuut. Reps heeft het boek in een steeds opbouwende manier van schrijven goed proberen uit de doeken te doen. De spanning loopt steeds op. Van het begin af aan bespeur je als lezer een zeer onheilspellende sfeer, dat gedurende het gehele boek sterk aanhoudt. Hij is er in geslaagd om de aandacht van de lezer van het begin tot eind goed vast te houden.

Het drama dat zich langzaam maar zeker afspeelt heeft zo’n enorme impact op Evi maar ook op Elias, dat het onheilspellende zeker tot zijn recht komt. Van het begin tot het eind weet je gewoon dat er iets staat te gebeuren. Hierdoor blijf je gevangen in het verhaal en kun je niet stoppen met lezen.