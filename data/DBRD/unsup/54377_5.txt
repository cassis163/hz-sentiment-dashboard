Ik heb dit boek mogen lezen als een vooruit leesexemplaar dankzij bol.com Lees Magazine en Uitgeverij Cargo. Het boek verschijnt 28 februari in de winkels. Ook nog eens met een prachtige aantrekkende cover wat mij betreft.

Het boek telt 352 pagina’s en vertelt het fictieve thriller verhaal van Tessa Insinger en haar scheepsmaatje Mortimer. Het verhaal heeft ondanks de fictieve verhaallijn zeer actuele accenten. Tessa en Mortimer raken per ongeluk betrokken bij het grootschalige bootvluchtelingen probleem bij Turkije en Griekenland vanuit Syrië. Doordat zij één meisje redden, Soumaya genaamd, raken zij verwikkeld in een conflict van grote omgang. Van Europese commissie omvang zelfs. Iets wat zij vooraf niet hadden kunnen voorzien.

Het verhaal is opgedeeld in korte hoofdstukken waarbij je leest vanuit Tessa, dan weer vanuit Soumaya en dan weer vanuit één van de andere personages. Persoonlijk vind ik dit zeer aangenaam lezen en zorgt het voor een goede spanningsopbouw. Je ontdekt stukje voor stukje wat er gaande is en puzzelt zo het geheel bij elkaar. Overall is het thema echt politiek van nu. Maatschappij kritisch in zekere zin en het zet je zeker aan het denken over de vele heftige dagelijkse nieuwsberichten.

De schrijfstijl verloopt vlot, leest goed weg en is daarbij heerlijk omgeving omschrijvend. Hierdoor waan je je tijdens het lezen op de zeiljacht, loop je over Griekse of Turkse grond of bevind je je in één van de lokale eetgelegenheden.

Ik heb volop genoten van dit boek en vond het oprecht jammer dat er een einde kwam aan het verhaal. Hoe zal het nu verder gaan met Soumaya, met Tessa en in welk volgend avontuur stort Mortimer zich? Wellicht een vervolg waardig Roel Janssen?

Ik geef het boek dan ook de volle vijf sterren.