Lees eerst The Selection

Mocht je The Selection nog niet gelezen hebben dan raad ik je echt aan daar als de wiedeweerga mee te beginnen en mijn recensie over The Selection te lezen. Gezien ik in deze recensie verder ga op wat er in The Selection is gebeurd kunnen er spoilers in voorkomen. Als je The Selection nog niet gelezen hebt doe je er verstandig aan deze recensie dus nog niet te lezen en snel een kopie van The Selection te kopen.

Personages worden verder uitgediept en de liefde wordt ingewikkelder

The Elite is werkelijk waar een geweldig boek. Ook dit keer is de cover weer prachtig, al is de uitdrukking op het gezicht een puntje van kritiek. Die uitdrukking vind ik namelijk niet mooi. Het eerste deel wilde ik geen 5 sterren geven, maar zoals je kunt zien krijgt The Elite dat wel. In The Elite zijn er nog maar 6 meisjes over in de race om Maxons hart en dit geeft de mogelijkheid tot het verder uitdiepen van deze personages. We leren iedereen beter kennen en dat werkt ten goede voor het verhaal. Ik raakte meer geïnvesteerd in de personages en leefde nog meer mee.

Voor op het boek staat “In the fight for love only one can win” en je zou automatisch kunnen denken dat die zin slaat op The Selection en alle meisjes die vechten om Maxon, maar in principe zou die zin net zo goed kunnen slaan op Maxon en Aspen die vechten om de liefde van America. Want America twijfelt ontzettend. Hoewel ik op Goodreads een bericht las waarin iemand zij dat ze gek werd van het feit dat America maar niet koos, moet ik eerlijk zeggen dat ikzelf ook begon te twijfelen en America juist compleet begreep.

Het verhaal is zo geschreven dat je je goed in kunt leven in America. Wanneer zij twijfelde, twijfelde ik ook. Was ze boos, dan was ik ook boos. Hoewel ik in het eerste boek absoluut voor Maxon ging doordat ik Aspen eigenlijk niet goed heb leren kennen in dat deel, leerde ik hem in dit boek wel beter kennen en werd hij aantrekkelijker. Daarnaast zag ik door America’s ogen ook een andere kant van Maxon. Ik begon net als America te twijfelen welke keuze het beste voor haar zou zijn: Aspen of Maxon.

Ik weet al hoe het afloopt

Door spoilers op het wereld wijde web weet ik al hoe het eindigt, maar dit heeft de boeken voor mij niet verpest. Want de weg erheen is verrassend en hoewel het eerste deel redelijk voorspelbaar was, kwam deel twee met aardig wat verrassingen om de hoek. De weg naar hoe het uiteindelijk af zal lopen is spannend genoeg om het boek te willen lezen. Want ik weet dan wel hoe het afloopt, maar ik weet niet welke gebeurtenissen ertoe leiden dat het zo afloopt.

Rebellen, schokkende gebeurtenissen en mooie momenten

In mijn recensie over The Selection zei ik al dat ik dacht dat de rebellen een grotere rol zouden gaan spelen. En hoewel ze een grotere rol zijn gaan spelen, is het een minder grote rol dan had ik had verwacht. Echter de rol van de rebellen zorgt er wel voor dat dit tweede deel in de The Selection serie meer actie bevat dan het eerste deel en dat vond ik zeer prettig. Het zorgde voor verrassende wendingen die ervoor zorgden dat ik verder móést lezen. Ik hoop wel dat de rebellen een nog grotere rol gaan krijgen in deel 3 en niet dat het met een sisser afloopt. Ik wil wel dat het een grotere betekenis krijgt dan dat het slechts werd gebruikt voor actiecreatie.

Maar niet alleen de rebellen zorgden voor schokkende gebeurtenissen. Nog voor de helft van het boek gebeurt na een Halloween feest een enorm schokkende gebeurtenis die mijn mond open deed vallen, en aan het eind van het boek leren we iets over Maxon en zijn familie. Maar ook weet Kiera Cass mij tranen in mijn ogen te brengen door bijvoorbeeld te laten zien hoe mooi de band is tussen America en haar vader, en tussen America en haar dienstmeiden. Zeker tegen het einde.

Herhaling

Puntje van kritiek is het feit dat een aantal dingen opnieuw uitgelegd worden in het boek. Aan de ene kant is dat natuurlijk hartstikke fijn als je bedenkt dat tussen beide boeken ongeveer een jaar zat en dan is een opfriscursus tussendoor een handig element. Maar aan de andere kant, voor mensen zoals ik die alle boeken in de serie in 1 keer achter elkaar doorlezen kan het een herhaling zijn van iets dat nog hartstikke vers in ons geheugen zit. Maar gezien het wel handig is voor diegenen die de boeken niet in 1 keer achter elkaar doorlezen kan ik het niet over mijn hart verkrijgen om een halve punt van die 5 sterren af te trekken, dat verdient dit boek niet want het is werkelijk waar geweldig geschreven!

Uitsmijter

The Elite is spannend, verrassend, en heeft – zoals Kiersten White in een quote achterop het boek zegt – “just the right amount of swoon!” Op naar deel 3!