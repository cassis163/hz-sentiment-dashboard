Emily is single en werkt als verloskundige bij een kliniek, die ook thuisbevallingen doet. Na een aanvaring met een huisarts die daar tegen is, wil ze er even tussenuit. Dan komt het toevallig heel goed uit als een oude schoolvriendin haar vraagt om de zomer te komen koken op de hotelboot.
Emily reist af naar Schotland, om daar terecht te komen in een prachtig land, met veel lieve en bijzondere mensen om haar heen.
Dan komt de tijd om terug te keren naar haar oude leventje, maar daar is veel veranderd is dat wel wat ze wil? En kan ze wel afscheid nemen van het leven in Schotland?
Katie Fforde heeft een heerlijke Feelgood roman geschreven. Emily de hoofdpersoon is druk met haar werk, maar is eigenlijk op zoek naar geluk. De mensen om haar heen wensen haar dat ook toe.

De reis op de hotelboot geeft het gevoel alsof je meevaart, maar het gaat wel snel, er zijn vrij grote sprongen in de tijd.
Klein minpuntje in het boek is wel de herhaling, oa over de verdediging van thuisbevalling en het feit dat ze single is, het wordt net te vaak benoemd.

Toch is het opgewekte gevoel wat de boventoon voert. De liefde en de genegenheid van de mensen waar Emily tussen terecht is gekomen, die voel je, zowel bij de jonge Kate, als bij de oude Maisie en dat maakt het een echt feel-good boek. En tussendoor steek je als lezer nog heel wat op, over koken, varen, bevallen en breien!