Over de schrijfster van het boek Slow cooked komen we in dit boek niets te weten. Een kleine speurtocht op het internet leert ons dat de Australische Olivia Andrews een culinair schrijfster is alsmede een food stylist en dat ze gewerkt heeft voor o.a. MasterChef en Delicious.  

Het boek begint met een warm pleidooi voor de slowcooker – het petroleumstel van de 21e eeuw -, tips voor wie er eentje wil aanschaffen en zaken waar je in het gebruik op moet letten. Daarna volgen er acht hoofdstukken met recepten die allen voorzien zijn van smakelijke grote foto's. Op de ene pagina het recept en op de andere pagina een grote foto. Alles heel duidelijk en overzichtelijk en bij ieder gerecht staat de werkwijze voor gebruik van de slowcooker.  Maar ook wordt de werkwijze bij gebruik van fornuis of oven beschreven. Dat maakt het boek uitermate geschikt voor mensen die afwisselend de slowcooker of de oven of fornuis willen gebruiken. Mensen die (nog) geen slowcooker hebben kunnen zien wat het verschil in bereiding is. Bij vrijwel ieder recept staat een kleine inleiding of uitleg.  

Toch is de indeling van het boek niet echt logisch en ietwat onoverzichtelijk. Het eerste hoofdstuk is Onze favorieten en daarin vinden we stoofschotels, soepen en bijvoorbeeld gehaktbrood. Daarna volgt het hoofdstuk Soep gevolgd door Stoof- en ovenschotels. Daarna Vleesgerechten, Currygerechten, Vegetarische gerechten, Voor het weekend en Zoet. In meerdere hoofdstukken komen we stoofschotels of soepen tegen, dus het is soms wat verwarrend wat nou precies waar staat.  

Slechts een handjevol gerechten en ingrediënten zijn voor ons wat minder bekend en het grootste deel van de recepten is prima te maken. Er wordt vrij veel gebruik gemaakt van rijstsiroop en rijstvliesolie, maar deze zijn te vervangen door stroop en arachide-olie. Ook een ingrediënt als chipotlepepers in adobosaus wordt meerdere keren gebruikt en de ene keer staat er wel een alternatief en de andere keer weer niet. Een verklarende ingrediëntenlijst achter in het boek ontbreekt helaas. Overigens zijn chipotlepepers -zowel gedroogd als in adobosaus - online verkrijgbaar.  

Pastinaak en wortel in zwartebonensaus  
Gefermenteerde zwarte bonen zijn in de toko en in grotere supermarkten te vinden. De indringende ziltheid geeft de gebruikte wortelgewassen een extra dimensie.

Voor 4 personen
Voorbereiding: 5 minuten Bereiding: 2 uur (slowcooker) / 35 minuten (fornuis)  

1 el sesamolie
4 el Chinese rijstwijn
2 el gefermenteerde zwarte bonen, gewassen en grofgehakt
2 el fijngeraspte gember
1½ tl zwarte peperkorrels grofgemalen
2 teentjes knoflook, fijngehakt
1 tl suiker
1 el tamari of sojasaus
1 el moutazijn
3 pastinaken, in vieren gesneden, kern verwijderd
4 wortels, in stukken gesneden
ringetjes lente-uitjes en gestoomde rijst voor erbij  

In de slowcooker
Doe de sesamolie, rijstwijn, zwarte bonen, gember, peper, knoflook, suiker, tamari, azijn en 3 eetlepels water in de slowcooker. Voeg de pastinaak en wortel toe en meng goed door. Laat 2 uur op de hoge stand garen tot de groente zacht is. Serveer met lente-ui en gestoomde rijst.  

Op het fornuis
Verhit de olie in een wok of grote pan op middelhoog vuur. Bak de pastinaak en wortel 10 minuten zachtjes goudbruin en zet dan het vuur laag. Doe er de overige ingrediënten en 125 ml water bij. Laat 25 minuten bakken, onder regelmatig roeren, tot de pastinaak en wortel gaar zijn. Serveer met lente-ui en gestoomde rijst.  

Een fijn recept om wortel en pastinaak eens op een andere manier op tafel te zetten. De pastinaak wordt in de lengte in vieren gesneden. Dat zien we althans op de foto. Veel recepten maken ook duidelijk wat het voordeel is van een slowcooker ten opzichte van oven of fornuis. Je hoeft er niet bij te blijven en er kan niets mee gebeuren. Aanbranden of overkoken is niet aan de orde en je kunt ook rustig een boodschap gaan doen als je stoofschotel staat te garen. Regelmatig roeren of controleren op hoeveelheid vocht is niet nodig en de oven kun je ondertussen voor iets anders gebruiken. Is je gerecht klaar dan gaat de slowcooker automatisch naar de warmhoudstand. Met een tijdklok ertussen kun je je gerecht dus ook klaarzetten voor je naar je werk gaat. Bij thuiskomst wacht een heerlijke maaltijd en een half uurtje langer in de file of treinvertraging is geen reden tot ongerustheid.  

Het leuke van dit boek is wel de diversiteit in gerechten. Volop stoofschotels, want de slowcooker leent zich daar nu eenmaal prima voor. Maar ook ontbijtgerechten en zoet gebak. Een cheesecake met pompoen en kaneel, chocoladebrownies, een dadelpudding en een heerlijke appel-bosbessentaart. Het kan allemaal. We zien bekende gerechten zoals bolognese, ossobuco en rendang maar ook minder gangbare recepten zoals linzen met snijbiet, dille en feta of lamsribbetjes met citroen en komijn. En niet te vergeten het beste gehaktbrood ooit. Een heel fijn recept dat we vreemd genoeg in de index terugvinden onder de B van Beste. Wie over deze kleine onvolkomenheden heen leest heeft een fijn kookboek in handen. Of je nu een slowcooker hebt of niet.