De derde stem is, na Springvloed, het tweede deel in de Rönning & Stilton serie van het Zweedse echtpaar Cilla & Rolf Börjlind.

Wanneer in Marseille het dode lichaam wordt gevonden van de ex van een goede vriend van Stilton, besluiten deze samen op zoek te gaan naar het hoe en waarom van dit overlijden. Ondertussen wordt in Stockholm een douanebeambte dood aangetroffen. Alles wijst op zelfmoord, maar Mette Olsäter en haar team vermoeden dat er meer aan de hand is. Olivia Rönning, net terug uit Mexico, geraakt bij toeval ook betrokken bij deze zaak en besluit, los van Mette, haar eigen onderzoek te voeren. Niet zonder gevolgen...

De Börjlinds laten er ook deze keer geen gras over groeien: vanaf de eerste pagina zijn ze bij de les en vragen hetzelfde van hun lezers. Zonder veel omwegen worden de verhaallijnen opgezet en de vertrouwde personages uit Springvloed maken een voor een hun opwachting in een verhaal dat je niet meer zal loslaten. De verhaallijnen worden opnieuw knap uitgewerkt en komen mooi samen in een ontknoping die doet uitkijken naar het volgende deel. Opvallend is wel dat de manier van vertellen deels afwijkend is van het vorige boek. Waar in Springvloed voornamelijk gewerkt werd met korte hoofdstukken en het scenarioschrijven vaak om de hoek kwam piepen, nemen de Börjlinds nu meer de tijd om gebeurtenissen en personages uit te werken. Dit heeft evenwel geen negatieve gevolgen voor de vaart in het verhaal en doet enkel het beste vermoeden voor de volgende boeken. Opnieuw een aanrader!