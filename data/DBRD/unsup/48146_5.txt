De 11 jarige Mark Sway is door familieomstandigheden een vroegwijs mannetje geworden. Stiekem sigaretjes roken buiten, en op een dag wordt zijn broertje Ricky daar deelgenoot van. In hun nabijheid in een bosrijke omgeving stopt een zwarte auto. Een man stapt uit en de jongens zien dat deze man een tuinslang in zijn uitlaat doet.
De man in kwestie is een louche advocaat die een lid van de maffia verdedigt. Mark is ervan overtuigd dat de man zelfmoord wil plegen en gaat tot actie over. Hij trekt de slang verscheidene keren uit de uitlaat, totdat de man, Jerome Clifford, in de gaten krijgt waarom de tuinslang steeds uit de uitlaat ligt. Hij grijpt Mark, sleurt hem zijn auto in. Hij vertelt Mark zijn geheimen, ervan overtuigd zijnde dat hij de Mark meeneemt in de dood.

Het begin van een zeer spannende thriller. Het begin komt wat traag op gang maar is juist zeer belangrijk voor het verloop van deze thriller. Hij wordt De Cliënt van Reggie, een vrouwelijke advocaat, die het hart op de juiste plaats heeft zitten.

De laatste 150 blz heb ik in één ruk uitgelezen. Je wordt meegezogen en je leeft je in hoe Mark omgaat met een verschrikkelijk geheim wat hij met zich meedraagt en aan niemand kan vertellen, want uiteraard jaagt de maffia op hem. Als je het boek nog niet gelezen heb... Kopen! Desnoods bij de kringloop zoals ik dat ook gedaan heb. Van harte aanbevolen!