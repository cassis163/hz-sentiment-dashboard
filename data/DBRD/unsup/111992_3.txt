Pip is 18 jaar oud en wil dolgraag het huis uit. Sinds zij met haar opleiding gestopt is en weer thuis ging wonen, maakt haar moeder elke dag ruzie met haar. Niets kan zij goed doen in haar ogen. Pip zit onder de blauwe plekken door het slaan en knijpen van haar moeder.
Een paar jaar eerder hebben ze een ernstig auto-ongeluk gehad. Een brommer die van links kwam en veel te hard reed, is op de auto geknald waar Pip en haar moeder in zaten. Pip heeft een maand in coma gelegen, haar moeder is na het ongeluk aan de drank geraakt.
Na veel solliciteren vindt Pip een leuke baan in een kledingwinkel waar alternatieve kleding verkocht wordt. Pip heeft daar een aantal keer kleding gekocht, omdat zij van gothic houdt.
Als Pip op weg naar haar beste vriendin Sanne door het industriegebied fietst, ziet zij een huis te huur staan. Ze neemt contact op met de makelaar en kan het huis huren.
Veel meubels en andere spulletjes voor haar huis koopt ze samen met Sanne in de kringloopwinkel, die zich naast haar huis bevindt. Daar ontmoet zij Bram, een van de verkopers. Bram is gehandicapt, heeft lidtekens van brandwonden en loopt met stokken.
Als zij een paar dagen later een housewarming party voor haar vrienden geeft, neemt een van hen een ouijabord voor haar mee. Dat is het begin van veel ellende. Er verdwijnen dingen, maar er staat ook ineens een opgezette, zwarte kat in haar tuin. Dingen gaan kapot en, zoals het bord voorspeld heeft, er sterft iemand.
Haar huisje verandert in een spookhuis en haar nieuwe leven in angst.
Wie of wat zit hier achter? Zijn het paranormale verschijnselen of is het menselijke inbreng?

Het boek is meer horror dan thriller en met vaart geschreven.
Tussen de hoofdstukken met de belevenissen van Pip staan regelmatig cursieve stukken. In deze stukken weet Pip dat zij in het ziekenhuis ligt en in coma is. Er zit iemand naast haar die tegen haar praat. In de loop van het verhaal wordt het duidelijk dat het haar vader is, die vertelt over het ongeluk. Hierdoor vallen veel gebeurtenissen op hun plaats.
De proloog is pakkend en trekt je meteen in het verhaal, de ontknoping verrassend. De persoon waar zij bang voor was, komt haar te hulp. Ook al is het om een andere reden dan Pip te redden. Het open einde vraagt om meer.
De cover is aantrekkelijk en ook onheilspellend, een oud huisje in het half donker met silouetten van vogels erboven en een gothic meisje.

"Gevarenzone" is het derde boek van Jennfer Mellink. Eerder schreef zij "Gebroken" en "Kwaad bloed".
In november 2017 zal "Wonderland" verschijnen, een bundel kerstverhalen waarin ook een verhaal van Jennefer Mellink is opgenomen.