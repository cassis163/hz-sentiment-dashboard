How to stop feeling like shit: 14 manieren om zelfdestructieve gewoonten te veranderen door Andrea Owen

Een cover vol confetti, dat geeft goesting om te beginnen lezen. En de schrijf-goesting van Andrea spat van elke pagina. Ze spreekt je vol enthousiasme aan alsof ze voor je staat en ze doorziet elke foute denkpiste die je begint te maken en ook daar spreekt ze je op aan. Ik kan dat wel waarderen, dit boek lezen voelt een beetje als een therapiesessie. Voor sommige lezers is haar enthousiasme misschien iets dat hen afschrikt, maar zet je daar even over, je gaat echt zo veel leren, dat beloof ik.

In How to stop beschrijft Andrea 14 gewoonten die mensen hanteren om te overleven. Gewoonten die an sich misschien niet helemaal slecht zijn maar die in overdreven mate ons leven en relaties gaan ondermijnen. Het zijn ook dingen die we nog harder gaan doen als het moeilijk gaat en dat maakt dan weer dat het nog moeilijker gaat (al zie je dat nu nog niet in). Met How to leer je inzien welke gewoonten je hanteert, waarom, wat jouw triggers zijn en wat je er aan kan doen. Het gaat om dingen als perfectionisme, zelfkritiek, je afzonderen, zelfsabotage, sterk zijn, controle houden,… Klinkt niet als iets nieuws onder de zon, en toch.

Andrea slaagt er door haar ervaring, humor en inzicht in om je echt (als het ware persoonlijk) te begeleiden doorheen het boek. Zij voorziet valkuilen (te perfect willen vechten tegen perfectionisme, zwart-wit denken,…) waar zij je ook voor waarschuwt en dat maakt dit boek beter dan anderen in hun soort. Omdat zij zelf de weg heeft afgelegd die jij na het lezen kan maken, en door daar eerlijk over te vertellen is How to iets dat echt kan helpen.
Ze belooft ook geen spectaculaire resultaten. Per hoofdstuk (gewoonte) staan er een aantal oefeningen die je (op papier) moet maken. Enkel dit boek lezen zal je leven niet veranderen. Ze zegt ook eerlijk dat het quasi onmogelijk is om nooit meer in een slechte gewoonte te vervallen. Soms ga je even terug naar af, fouten maken mag en zolang je ziet dat je fout bezig bent en waarom is er plaats voor verandering.

Een boek dat je even doet stil staan bij je hoe en waarom en je laat beseffen dat er altijd tijd en ruimte is om de ik te worden wie je eigenlijk al bent maar ergens nog steeds niet durft te zijn.
Een geweldig begin van het nieuwe jaar!