Britt Dekker en Esra De Ruiter zijn populaire paardenvloggers. Hun YouTube-kanaal PaardenpraatTV heeft maar liefst 50.000 volgers en telt zo’n twee miljoen views per maand. Wie zijn toch die twee vrolijke paardenmeisjes die elke maandag en woensdag een nieuw vlog online zetten? In hun boek Paardenpraat maak je kennis met Britt en Esra, krijg je een kijkje achter de schermen van hun YouTube-kanaal en lees je alles over paarden. 

Paardenboeken zijn er te kust en te keur. Dit boek is een leuke en aantrekkelijke eerste kennismaking met de paardenboekenbibliotheek. Alle belangrijke paardenzaken komen aan bod. Het boek is voor paardenfans van tien tot veertien jaar. Het taalgebruik is eenvoudig, maar beslist niet kinderlijk. Daarom is het boek ook leuk voor ouders die niet zoveel met paarden hebben. Na het lezen van het boek zullen ze beslist meer van de hobby van hun zoon of dochter begrijpen.   

Britt en Esra verzorgen niet alleen hun paarden goed, ook met dit boek verdienen de meiden een mooi gekleurde rozet voor uiterlijke verzorging! Het boek staat vol kleurrijke foto’s. Het enthousiasme van de meiden spat hiermee van het papier. Ook de fotografen die meewerkten aan het boek verdienen een groot compliment. Vooral de portretten van Britt, Esra en hun paarden zijn prachtig. Het is beslist de moeite waard om eens een kijkje te nemen op de website van de maker van deze portretten, Jennifer van Welie.  

De lay-out is goed verzorgd, er is veel ruimte om de tekst en er wordt op verschillende manieren met kleuren gewerkt. De hoofdstuktitels en tekstkoppen zijn lila en oranje gekleurd. De tips die Britt en Esra geven staan in een roze kader. De overige belangrijke informatie heeft een blauwe, groene of gele achtergrond. Dit ziet er niet alleen gezellig uit, het is ook prettig als je belangrijke informatie nog eens na wilt lezen. Het boek is een handig naslagwerkje dat in elke poetskist past. Dankzij de overzichtelijke inhoudsopgave (voorin het boek) en het uitgebreide register (achterin) vind je alle informatie die in het boek besproken wordt snel terug.  

Alle onderwerpen worden maar heel kort besproken. Dit is op zich niet erg. Mocht je na het lezen van een bepaald onderwerp meer willen weten dan zijn er genoeg boeken te vinden die uitgebreid op een desbetreffend onderwerp ingaan. Maar voor beginnende ruiters bevat dit boek voldoende informatie. Wat eet een paard en wat mag het dier beslist niet hebben? Hoe verzorg je een paard? Wat trek je aan als je gaat rijden? Hoe kun je een goede manege vinden? Welke disciplines zijn er en wat zou je zelf graag willen leren? Welke wedstrijden zijn er en hoe bereid je je op een wedstrijd voor?  

Mochten ouders na het lezen van het boek niet voldoende enthousiast geworden zijn, dan geven Britt en Esra achter in het boek tips om ouders te bewerken (!).  Mochten zij dan alsnog overstag gaan dan zijn zij, dankzij de aankooptips van Britt en Esra, in ieder geval goed voorbereid.