Het vervolg op Galgenveld is zeker zo spannend. Opnieuw veel perspectiefwisselingen, vooral de in beide boeken doorlopende zoektocht naar de verdwenen zus van Kyra maakt, dat je de hele serie achter elkaar wil doorlezen.
Kyra studeert nu, maar ze blijft zoeken naar haar zus. Intussen wordt ze ook nu betrokken bij een misdaad: haar vriendin Sophie past op Jesse, een buurjongetje. Als ze met hem in een kinderboerderij is, verdwijnt Jesse spoorloos. In paniek belt ze Kyra, die bij het jongetje thuis moet gaan kijken. Als hij daar niet is, gaat ze naar Sophie, zoekt in het water, doet verder al het mogelijke, maar de politie moet toch het speurwerk verrichten. Maud Mertens heeft weer de leiding.
Het aantal ingezette politiemensen wordt groter wanneer steeds meer kinderen verdwijnen. Dag en nacht zoeken ze verder en veel tijd om zich met de verdwijning, nu vier jaar geleden, van Kyra's zus bezig te houden, is er niet. Evenmin om zich te bekommeren op de puberdochter van Maud Mertens. Maud blijft haar best doen, maar de dagen zijn te kort.
De zoektocht naar de kinderen levert nauwelijks iets op. Als er dan een doorbraak lijkt te zijn, komt het team te laat. Wel vinden ze sporen van een vrachtwagen, die kort daarvoor van die plek was vertrokken.