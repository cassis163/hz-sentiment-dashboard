Burke heeft het weer geflikt: wat mij betreft een sublieme 5-sterren thriller.

Burke is meesterlijk met woorden en schildert daarmee een verhaal waarvan je de haren te berge rijzen. Het begint met de vondst van negen vermoorde Thaise vrouwen en een anoniem telefoontje naar sheriff Hackberry Holland. De lijken blijken vol te zitten met pure heroïne en Holland en hulpsheriff Pam Tibbs proberen te achterhalen wat er is gebeurd.
Burke weet een continue dreiging te beschrijven die niet specifiek tot uiting komt. Dit wordt gesymboliseerd door het steeds heftiger dreigende onweer dat maar niet wil losbarsten. De regengoden weigeren de hemelsluizen open te zetten. Je voelt de spanning en de dreiging maar vindt geen uitlaatklep.
Wat volgt zou in de handen van een minder ervaren auteur al gauw kunnen ontaarden in een slapstick of een broddelverhaal, maar Burke weet het in de hand te houden en brouwt een heksenketel vol met ingewikkelde persoonlijkheden: Nick, de eigenaar van een eettent en bordeel maar ook een familieman; kruimeldief Pete die nu hij een vriendin heeft graag op het rechte pad wil blijven, de ruziënde gangsters Hugo, Artie en Josef, de agent van de immigratie- en douanedienst Clawson die zijn eigen agenda heeft.
En dan natuurlijk de vrouwen die eigenlijk de hoofdrollen spelen in dit boek: Vikki, de vriendin van Pete, Pam, de assistente van de sheriff die op hem verliefd is ondanks het grote leeftijdsverschil en Esther, de vrouw van Nick en een geducht tegenstander van de Prediker. En dat is de laatste grote hoofdrolspeler in het verhaal: Jack Collins, bijgenaamd de Prediker omdat hij zich spiegelt aan grote namen in het Oude Testament. 'Hij beschouwde zichzelf graag als een verheven iemand die leefde in de oude traditie van de Bijbelse legenden'.
Ter compensatie van alle dreiging wordt een luchtige toets aangebracht door juist de vrouwen een sterke maar ook half komische rol toe te bedelen, bijvoorbeeld wanneer Esther Prediker met een pan op zijn hoofd timmert. Als toetje wordt de woeste omgeving van Texas langs de Mexicaanse grens op zo'n wijze beschreven dat je het gevoel hebt dat je er zelf middenin staat.

James Lee Burke (1936) staat wat mij betreft op eenzame hoogte met zijn briljante schrijfkunst. Evenals zijn vorige boek Bergafwaarts verdient deze politieroman met recht de titel 'literair'.
In een aantal van zijn boeken speelt Bob Holland de hoofrol; Hackberry Holland is zijn neef. Een andere vaste hoofdpersoon is inspecteur Robichaux, waarover inmiddels al zo'n 18 boeken zijn verschenen. Al met al zijn de boeken van James Lee Burke grote aanraders voor liefhebbers van de betere politieroman!