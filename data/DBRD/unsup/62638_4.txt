'Vriendschap en liefde' is het debuut van de Vlaamse Jaimie Pisonier. De auteur heeft dyslexie wat haar echter niet tegengehouden heeft om in de afgelopen jaren met succes verschillende schrijfcursussen te voltooien. Dit boek is het resultaat van haar doorzettingsvermogen en het bewijs dat je met de nodige moed je droom kan verwezenlijken.

Wat dadelijk opvalt bij het lezen van dit boek is het typische Vlaamse taalgebruik. Als geboren Vlaamse is het een verademing om een boek te lezen waarin woorden en gezegden heel vertrouwd aanvoelen.

Het verhaal gaat over Anouk, een jonge vrouw die genoeg heeft van al het bedrog en het verlies in haar leven. Jack komt in haar leven als ze op zoek gaat naar een huisgenoot om de kosten voor haar huis betaalbaar te houden. Ook hij draagt een zwaar verleden met zich mee, een verleden waar hij als geboren Texaan afstand van genomen heeft sinds hij naar België verhuisd is. Anouk probeert angstvallig om niet verliefd te worden op Jack, het mag echter geen verrassing heten als ze daar niet echt in slaagt.

'Vriendschap en liefde' is zonder meer een goede feelgood roman, een combinatie van een lach en een traan. Het leest vlot, toch pakt het verhaal niet echt. Jaimie Pisonier gebruikt een aangename schrijfstijl met korte zinnen. Toch schort er hier en daar wat aan de zinsbouw en zijn er een paar foutjes in het boek geslopen. De dialogen zijn gevat en uit het leven gegrepen. Het verhaal oogt realistisch en verveelt niet. Aanvankelijk gaat het boek over de tegenslagen in Anouk’s leven maar gaandeweg komen ook Jack’s problemen meer en meer op de voorgrond. De boodschap dat je nooit ver genoeg kan vluchten voor de problemen uit het verleden komt centraal te staan. Het einde is voorspelbaar maar dat is toch waar het bij feelgood om draait.

Jaimie Pisonier heeft haar eerste voorzichtige stappen in de boekenwereld gezet, een schrijfster om in het oog te houden. Volgens haar eigen belofte mogen we nog meer van haar verwachten.

Door het doorzettingsvermogen dat tot dit boek heeft geleid en het hoge feelgood gehalte verdient het 4 sterren.