5 sterren omdat het een aanrader is voor alle leeftijden, omdat ik het belangrijk vind om stil te staan bij de verhalen achter de wereldoorlogen en de impact die nog doorklinkt in de generaties. Met dit boek hebben de schrijvers een mooi eigentijds verhaal geschreven, waarin de twee wereldoorlogen verweven worden. In het begin dacht ik dat het een boek voor tieners was, omdat het begint in de tegenwoordige tijd vanuit de tiener Lukas die in gesprek met zijn 89-jarige opa raakt omdat hij iemand online wil opzoeken. Van daaruit komt Lukas het verhaal van zijn overgrootvader Victor te weten. Victor beschrijft in meer volwassen taal zijn leven als zoon van een herenboer, het verloop van de oorlog in het dorp en uiteindelijk zijn leven in de loopgraven in de omgeving van Ieper tijdens WO I. Dit is indringend om te lezen omdat ook de impact in het latere leven van Victor en zijn gezin duidelijk wordt. Wat een hel en wat een held. Tijdens WO II wordt het verhaal van opa August duidelijk. Opa is op zoek naar een jeugdvriend die hij sinds de oorlog niet meer heeft gezien. Het verzet en verraad komen aan bod. Prachtig om te lezen! Een aanrader voor iedereen die de oorlogen niet wil vergeten. Duidelijk is dat beide schrijvers zich goed verdiept hebben in het verloop van de Grote Oorlog in het gebied waar zij zelf wonen. De verhalen worden afgewisseld met gedichten en een inleiding waaruit blijkt hoe belangrijk zij het vinden dat de zin en onzin van oorlog ook nu in gedachten blijft. De Ieperse impressie, de gedichten over de onbekende soldaat en de Menenpoort waren voor mij, als bezoeker van Ieper heel herkenbaar. Prachtig en indringend! Dit boek blijft hangen.