Ik dacht dat Ed wel weer zou bellen.
Ik dacht dat hij naar huis zou komen.
Maar dat gebeurde niet.
De wereld van de zevenjarige Joe wordt op zijn kop gezet door een telefoontje van zijn oudere broer Ed. De politie heeft hem gearresteerd. Ed drukt Joe op het hart dat hij onschuldig is, ook al zal de politie iets anders beweren. Daar moet Joe het mee doen.
Tien jaar later is Ed veroordeeld tot de doodstraf. Het gezin heeft nog steeds geen antwoorden, alleen maar vragen. De ondertussen jongvolwassen Joe besluit om in zijn eentje naar de gevangenis in Texas te reizen. Hij heeft geen plan, alleen maar het verlangen om zijn broer te zien.
En het wordt de ergste tijd van mijn leven.
De ergste tijd van iederééns leven.
Voor iedereen die mag blijven leven.
De Ierse auteur Sarah Crossan sleepte al verscheidene prijzen in de wacht met haar boeken. Haar meest succesvolle was wellicht Eén, over de lotgevallen van een Siamese tweeling. Niet alleen een integer en aangrijpend verhaal, ook qua leeservaring een opvallend werk door de vrije versvorm.
De Nederlandse uitgeverij Pepper Books neemt met Nieuwe Maan opnieuw de vertaling van Crossans werk in handen en brengt zo een uniek boek naar de Nederlandstalige markt.
De doordachte structuur met korte regels werkt bezwerend. Geen overvloed aan verhaal, maar wel meer betekenis. Elk woord vormt een schakel in het grotere geheel. De eerste bladzijden valt het op, daarna voelt het alsof je nog nooit iets anders hebt gelezen.
Mondjesmaat biedt de vertelling meer inzicht in de complexe thuissituatie van Joe en de exacte omstandigheden van Eds veroordeling. Wie is er goed en wie is er kwaad? Een vraag die garant staat voor nóg meer vragen, onzekerheid en woede.
Sabine Mutsaers verzorgde de vertaling. Gezien de vrije versvorm vermoedelijk een hele klus, maar het resultaat mag er zijn. Sarah Crossan kiest vaak niet vanzelfsprekende thema’s en schuwt verdriet niet. Toch weet ze de schoonheid niet te vergeten, hoe breekbaar en dubbelzinnig die ook is. Crossans (en Mutsaers) zorgvuldig uitgekozen woorden snijden en zalven onophoudelijk en zorgen voor een boeiende leeservaring.
Qua thematiek en vorm is Nieuwe Maan meer dan gedurfd en toch slaagt Sarah Crossan erin om een toegankelijk verhaal neer te zetten dat een diepgaande verrijking vormt voor iedereen die het leest. De prachtige, sprekende cover en het verzorgde binnenwerk maken het plaatje af.