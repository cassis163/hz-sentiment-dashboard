Samenvatting:
De 30-jarige Jonathan wordt door gebrek aan bewijs vrijgesproken van tbs en strafvervolging en trekt weer bij zijn oude, eenzame en hulpbehoevende moeder in.
De dagen vult hij met een door zichzelf strak opgesteld schema te volgen. En daarin is weinig plaats voor vrije tijd. Hond uitlaten en verzorgen, werken bij de visverwerking, schoonmaken in huis, koken voor hemzelf en zijn moeder, koffie drinken en kaarten met moeder maar ook zijn werkboek met opdrachten invullen.
Hij doet zijn best om niet in zijn oude patroon te vervallen maar dat valt niet mee omdat zijn buurmeisje Elke een vriendschap met hem wil sluiten. Hij moet zichzelf aardig op de proef stellen. Maar door aan de 5 G’s te werken (gedachten – gevoelens – gebeurtenissen – gedrag en gevolg) komt Jonathan een heel eind.

"En elke dag werkte hij in het werkboek, wel twee keer per dag, hoe uitgeput hij ook was. Hij moest en zou beter worden. Een beter mens. Een nieuw mens."

Of het hem ook echt lukt om niet in zijn oude patroon te vervallen lees je zelf in Muidhond.

Mijn mening:
Muidhond was voor mij een boek waarin ik ongewild als het ware in de huid van Jonathan kroop. Niet dat de gedachten die hij heeft mij vrolijk stemmen want in mijn ogen is pedofilie walgelijk.
Het verhaal kruipt onder je huid door de beeldende manier van schrijven en je voelt de strubbelingen van Jonathan als het ware. In gedachten zag ik hem staan schuimen achter de gordijnen met zijn broek op half zeven :-( Soms liepen de rillingen echt over mijn rug… Het verhaal haakt zich vast in je gedachten, als een haak van de hengel die zich in je vastzet en dat je pas los kan komen op het moment dat iemand de haak uit je haalt. Of in dit geval wanneer je het verhaal uit hebt gelezen en het boek dichtslaat.
Het verhaal bestaat uit een aantal ongenummerde hoofdstukken die ook niet zijn voorzien van een titel. Het verhaal wordt wel in chronologische volgorde van tijd geschreven. Tevens is het gewoon goed toegankelijk om te lezen, geen moeilijke taal. Ik denk dat Muidhond een boek is wat best thuis kan horen op de leeslijst van middelbare scholieren.
Muidhond is de debuutroman van Inge Schilperoord. Inmiddels zijn de filmrechten al verkocht en staat ze op de shortlist van de ECI literatuurprijs van 2015.
De titel is eenvoudig te verklaren, Muidhond is een andere benaming voor een zeelt (de soort vis die hij ving en in zijn aquarium hield) en aan deze vis werden vroeger geneeskundige krachten toegeschreven. En beter worden is wat Jonathan wil dus het houden van de vis kan hem wellicht genezen… De cover laat er geen twijfel over wat een Muidhond is.
Na het lezen van Muidhond sluit ik mij aan bij eerdere bejubelende uitspraken ten opzichte van dit debuut. Dit boek mag je niet missen ook al is het onderwerp van pedofilie heftig en aangrijpend. Ik moet je waarschuwen dat er een paar onverbloemde scenes in voorkomen.

Deze review kwam als origineel online via mijn eigen blog.