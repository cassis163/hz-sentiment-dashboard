Lady Athelinda Playford ( Athie ) een succesvol schrijfster heeft een aantal gasten uitgenodigd op haar prachtige landgoed Lilleoak.
Een gemêleerd gezelschap van twee rechercheurs, advocaten en haar eigen familie. Niemand weet precies waarom zij bij elkaar zijn en wat er staat te gebeuren. Tijdens het diner vertelt Athie dat zij haar testament heeft veranderd ten gunste van haar assistent Joseph Scotcher. Deze is ongeneeslijk ziek en heeft nog maar kort te leven.
De schok is voor elke gast groot en niet te begrijpen waarom.
Joseph zelf is ook zeer verbaasd en vraagt gelijk zijn privé verpleegster Sophie( die ook op het landgoed woont ) ten huwelijk en deze zegt volmondig ja.
Even later wordt Joseph dood aangetroffen in de salon en de chaos is dan helemaal compleet. De locale politie wordt erbij geroepen, het ondervragen, observeren, luisteren, achtervolgen, verdenken, het grote speurwerk gaat beginnen.
De wereldberoemde rechercheur Hercule Poirot en Edward Catchpool behoren ook tot de gasten en zij gaan de politie assisteren.
Het is geen snel boek maar er gebeurt zoveel dat het geen moment saai is. Iedereen is onschuldig tot zijn of haar schuld bewezen is. Je moet goed bij de les blijven want je wordt keer op keer op het verkeerde been gezet. De karakters van de personen zijn geweldig beschreven. Voor een aantal ga je ook nog sympathie voelen en zou je er begrip voor krijgen als zij het toch gedaan zouden hebben. De spanning blijft tot het laatst voelbaar met een verrassende ontknoping.
De auteur heeft een knap staaltje onvervalste Crime neergezet, zij kan met recht trots zijn op dit boek.