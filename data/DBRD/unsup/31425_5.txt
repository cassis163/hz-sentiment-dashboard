Het eerste dat je opvalt aan dit boek is de stevige kleurrijke hardcover met een bloeiende cactus.
Prachtig turquoise binnenblad en een leuk bedankwoordje van de auteur nodigen je uit de zeven stappen op de weg van geluk te betreden.
Zeer leuke en originele inhoudsopgave, een luchtig lettertype voor de titels en kleur, kleur, kleur. Alleen van het boek te doorbladen word je instant gelukkig. Ben ik nog niet toegekomen aan het lezen maar ik struikel snel over layouts.

Een kennismaking met Eva Kruijs is het startpunt van deze gids. Onomwonden vertelt ze over haar eigen reis door het land van geluk.
Wat is geluk? Ieder van ons vult dit op een andere manier in. Maar geluk begint sowieso met lekker in je vel zitten. En dat is soms al een hele opgave als je naar de maatschappij kijkt. Stress, tijdsgebrek, opgejaagdheid, maar ook ongezonde voeding en keuzes in ons leven leiden ons dikwijls naar een niet zo lekker gevoel over onszelf.
Door middel van voeding, zowel voor lichaam als geest, beweging, rust en slaap zorg je al voor dat je een eerste stap naar geluk hebt gezet.
Hierna beschrijft de auteur hoe we in het leven staan door middel van onze mindset. Niet onbelangrijk!
Belangrijk bij deze stap is het GGGG-schema... Gebeurtenis-gedachte-gevoel-gedrag. Of zoals ze zelf belicht in een duidelijk schema: x overkomt me / ik denk hier x over / dat maakt dat ik me x voel / daarom doe ik x. Actie-reactie zoals we al jaren gewoon zijn.
Hoe kijk je naar het leven? Is dit helpend of belemmerend? Kijk je door een roze of zwarte bril? Al deze kleine facetten zijn een richtlijn op de weg naar geluk.

Deel 3 in deze gids gaat over het leven in relatie want uiteindelijk is de mens een gezelschapsdier dat beter functioneert door contact met anderen.
Niet alleen je familie, maar ook vrienden, collega's maar bovenal je liefdesrelaties zijn van essentieel belang in je groei.
Jij en je invulling - Jij en je bezit zijn de daaropvolgende hoofdstukken waarbij je voor jezelf moet nagaan wat er belangrijk is in je leven. Minimalisme of overvloed? Twee uitersten van één spectrum maar met een heel groot verschil in betekenis.
In het hoofdstuk Jij & het leven bekijken we ons levensverhaal. Hierbij hoort verdriet waar Eva Kruijs een apart deel voorbehouden aan de vijf fases van rouwverwerking.
Het laatste deel behandelt Jij & je hart, of simpelweg gezegd kijken met je hart is geluk zien. Beter kan ik de auteur niet quoteren.
Jouw gids naar geluk is een vraagbaak, een leidraad vol tips met plaats voor eigen opmerkingen en aantekeningen. Maar vooral met vragen die de auteur je tijdens het lezen stelt om dieper in jezelf te kijken dan je gewoon bent. Om dat stukje geluk dat iedereen bezit naar de oppervlakte te halen.
Een handige literatuurlijst sluit deze gelukzalige gids af voor diegenen die gebeten zijn door al hetgeen Eva je te zeggen had in haar boek.
Vlot geschreven, voor iedereen toegankelijk zonder zweverig over te komen is Jouw gids naar geluk een aanrader voor ieder die een keertje stil wil staan bij zijn/haar leven.