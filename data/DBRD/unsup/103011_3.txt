De schrijfster Frenkie Teijzirb benaderde mij al enige tijd geleden met de vraag of ik haar verhalenbundels ‘6x Schuld’ en ‘6x Vals’ wil lezen en recenseren. Uiteraard zei ik daar als ultieme boekenwurm en groot thrillerliefhebber geen nee op. Alleen duurde het vervolgens even voordat ik daadwerkelijk aan het lezen van de eerste bundel toekwam. Maar hier volgt dan toch eindelijk mijn persoonlijke mening.

‘6x Schuld’ is een verzameling thrillerachtige verhalen met als samenhangend thema schuld. Hoe dit bij een diversiteit aan mensen tot uiting komt is in sommige gevallen nogal extreem, of in ieder geval apart te noemen. Precies dat zorgt voor een heerlijke mengelmoes aan bizarre gebeurtenissen en verhalen.

Alle zes de verhalen lezen supervlot en hebben ondanks het thrillerrandje een hoog vermakelijkheidsgehalte. Een aantal hebben voor mij een zekere herkenbaarheid alleen zou ik het nooit zover laten komen…toch? De schrijfstijl voelt prettig om te lezen, past bij de verschillende karakters in de verhalen en de laagdrempelige bewoording maakt het een geschikte bundel voor een breed lezerspubliek.

Het is zeker een bundel die je op elk moment er even bij kan pakken om een verhaal te verslinden. Ik heb er in ieder geval van genoten, ook al hebben de verhalen ansich geen blijvende indruk achtergelaten en zijn sommige voor mij ietwat voorspelbaar qua plot. Toch weet ik zeker dat ik ook de volgende bundel ‘6x Vals’ met een glimlach op mijn gezicht en een verontrustende kriebel van herkenbaarheid in mijn buik zal lezen.

Ik geef deze verhalenbundel 3 sterren.

Spanning: 6
Plot: 6
Leesplezier: 7
Schrijfstijl: 7
Originaliteit: 5
Psychologie: 5