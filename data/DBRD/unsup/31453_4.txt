Lefbek vergeet ik niet meer. Wat een goed boek. Het is een heftig verhaal, geschreven met een vlotte en humoristische pen. Een ijzersterk debuut van Anke Laterveer.

Let op: deze review geeft al wel een tikje van de sluier weg. Geen grote spoilers, maar wel een richting.

Anke Laterveer ken ik vooral van Twitter, maar ze is meer dan een liefhebbende tweep. Anke is schrijver, moeder, cabaretier en nog veel meer. Haar scherpe tweets zijn eerlijk en open. Een geluid die we kennen uit artikelen, interviews en op het podium. Altijd oprecht met een goed beargumenteerde mening. Het is dan ook geen verrassing dat haar debuutroman Lefbek (verschenen september 2016 bij Uitgeverij PepperBooks) net zo scherp, rauw en oprecht geschreven is.

LEFBEK: OVER PIJN EN GELUK
Lefbek gaat over de sociaal onhandige Lise, die normaal wil zijn maar allesbehalve normaal is. Het gaat over vriendschap, haar bijzondere opvoeding, mishandeling, liefde en psychische aandoeningen. Over pijn en geluk. Lefbek is haar levensverhaal, op zoek naar het antwoord op de vraag: 'Hoe blijf je sterk als de wereld om je heen omvalt?'

De schrijfstijl van Laterveer is fantastisch. De zinnen zijn kort en scherp, er zit een geweldig tempo in het boek. Lises leven is een aaneenschakeling van heftige gebeurtenissen, die realistisch en uitgebreid beschreven zijn. De strijd met haarzelf en haar traumatische verleden is beeldend en eerlijk neergezet.

ELEMENTEN UIT HAAR EIGEN LEVEN
Lefbek is geen boek dat je zomaar weglegt. Je wilt weten hoe Lise verder gaat, hoe ze het gevecht met zichzelf aangaat en wat ze uiteindelijk beslist. Wie Anke al langer volgt, herkent dat delen op haar eigen leven gebaseerd zijn. Hoewel het niet haar verhaal is, zijn er overlappingen. Haar levenservaring maakt dat de roman moeiteloos geschreven lijkt.

Het maakt niet uit of je kennis en ervaring hebt met zulke heftige gebeurtenissen. Door Ankes schrijfstijl leef je je makkelijk in. Een fantastisch vlot geschreven verhaal met een hele diepe laag