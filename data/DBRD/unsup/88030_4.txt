Voor het I love lezen review team van Meulenhoff Boekerij mocht ik het waargebeurde verhaal van Saroo Brierley lezen. Een arm 5-jarig jongetje in het westen van India overleeft iedere dag op straat door te bedelen. Op een dag gaat hij mee met zijn oudere broer en verdwaald bij het treinstation. Hij valt in slaap in een goederentrein en belandt uiteindelijk aan de andere kant van het land in de miljoenenstad Calcutta. Na een paar maanden zwerven op straat, wordt hij opgenomen in een kindertehuis en omdat ze daar zijn biologische ouders niet kunnen vinden, wordt hij al snel geadopteerd door een Australisch echtpaar.

Als Saroo 26 jaar is gaat hij via Google Earth op zoek naar het station waar hij als vijfjarige verdwaald is. Hij weet ongeveer de naam en dat er een watertoren stond en een voetgangersbrug over het spoor liep. Na maanden speuren op Google Earth ziet hij opeens de kenmerken van het station waar hij ooit als vijfjarige verdwaald is. Hij gaat alleen terug naar deze plek in India en ontmoet zijn biologische familie. Het boek is vlot en beeldend geschreven, wat vooral opvalt is de dankbaarheid van Saroo. Hij is blij dat hij geadopteerd is door zijn Australische ouders en de mogelijkheid heeft gehad om naar school te gaan, te sporten en te studeren. Hij is heel blij dat hij zijn biologische familie heeft gevonden, het geeft hem innerlijke rust, hij heeft "geluk" gehad in zijn jonge leven, de cirkel is rond! Ook leuk zijn de foto's en afbeeldingen rond zijn adoptie en de foto's van het weerzien met zijn biologische familie halverwege het boek.

Ik ben ook wel benieuwd naar de film die er van dit waargebeurde verhaal gaat komen!