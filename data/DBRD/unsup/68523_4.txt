Het verhaal.

Mark, Todd, Gordy en Zola zijn goede studievrienden. Ze zijn aan het begin van het laatste semester. Zij zien op tegen het nog af te leggen rechtbankexamen. Wat hen ook steekt zijn de enorme leenschulden. Hoewel hen is voorgespiegeld dat zij na hun studie een prachtige baan als advocaat kunnen krijgen, valt dat in de praktijk tegen.
Zij komen er achter dat de universiteit waar zij studeren een slechte naam heeft en de kans op een goede baan zeer gering is. Inmiddels doet zich nog een probleem voor. Gordy is manisch depressief. Hij neemt zijn medicijnen niet in. Gordy is een onderzoek begonnen naar frauduleuze praktijken gepleegd door de CEO van hun Law School. Mark, Todd en Zola zijn daarin geïnteresseerd en nemen zijn boodschap voor kennisneming aan. Ondanks dat Mark, Todd en Zola Gordy in bescherming nemen, kunnen zij niet voorkomen dat Gordy vanaf de Arlington Memorial Bridge in de rivier Potomac springt. De drie overgebleven studenten raken hierdoor in de war. Het doet Mark en Todd besluiten om er de brui aan te geven en hun studie te beëindigen. Dat heeft wel wat voeten in aarde. Want de vraag rijst hoe zij hun studiefinanciering moeten aflossen.

Na een tijd praten en overleggen nemen Mark en Todd het besluit om als advocaten op te treden voor cliënten die zij in gangen van de rechtbank zullen zoeken. Zij zullen dat illegaal moeten doen, want zij hebben daarvoor geen vergunning. Mark en Todd overtuigen Zola van hun plan en vragen aan haar om mee te doen. Schoorvoetend stemt zij daarmee in. Zij spreken af zich contant te laten betalen en hiermee de belastingdienst buiten de deur te houden. Zij zitten er niet mee dat ook dit een wetsovertreding is. Er vindt een rolverdeling plaats. Mark en Todd gaan achter eenvoudige zaken aan, terwijl Zola zich als letselschadeadvocaat moet voordoen. Voor dat doel richten zij provisorisch een advocatenkantoor in. Zij noemen het Upshaw, Parker & Lane. Ook voorzien zij zich van valse namen en valse rijbewijzen. Het kantoor bevindt zich boven een bar waar Mark en Todd als barkeeper werkzaam zijn.

Zo struinen Mark en Todd de gangen bij de rechtbank af op zoek naar nieuwe cliënten. Zola beperkt haar zoektocht tot de drie drukste ziekenhuizen van Washington DC, waar zij het gemunt heeft op verkeersslachtoffers. Immers, die brengen bij een eventuele schikking veel geld in het laatje.

Frank Jepperson is een oudgediende op het gebied van letselschadezaken in zijn district duldt geen concurrentie. Hij heeft zijn twijfels over de praktijken van Zola en laat onderzoek doen naar het kantoor Upshaw, Parker & Lane van de drie nepadvocaten. Het ijs wordt onder de voeten van Mark, Todd en Zola wel erg dun. Op de administratie van de Foggy Bottom Law School wordt ontdekt dat Mark, Todd en Zola geen colleges meer volgen. De druk om de studieleningen terug te betalen wordt steeds groter.

Met een grote medische-foutzaak denken zij een grote vis aan de haak te hebben. Echter, zij hebben niet in de gaten dat de zaak verjaard is. Mede vanwege hun onkunde hebben zij verzuimd om via een kort geding de verjaring te stuiten. De zaak is daarmee verprutst. Dit kan grote gevolgen hebben, want nu kunnen zijzelf gedagvaard worden. Mark, Todd en Zola houden het even voor gezien. Zij stoppen met hun zwendelpraktijken in rechtbanken en ziekenhuizen. Het neemt echter niet weg dat zij hiermee een aardig banksaldo hebben vergaard.
Mark en Todd blijven niet bij de pakken neerzitten en pakken de informatie van Gordy op en gaan daarmee verder aan de slag.

Privé heeft Zola nog een probleem. In het verleden hebben haar ouders vanuit Senegal zich illegaal in de VS gevestigd. Zola zelf is in de VS geboren en heeft de Amerikaanse nationaliteit. Dit in tegenstelling tot haar ouders. Zij zijn in het verleden vanuit Senegal naar de VS gekomen en hebben zich daar illegaal gevestigd. De immigratiedienst weet hen te vinden met als gevolg dat zij met hun zoon worden uitgezet en per vliegtuig naar Senegal worden gebracht. Daar vindt geen hartelijk welkom plaats. In tegendeel. Zij worden opgewacht door corrupt overheidspersoneel. Zola, zelf Amerikaans ingezetene, gaat achter haar ouders en broer aan. Ook zij stuit daar op een muur van bureaucratie, onbegrip en corruptie. Haar hulp zal echter niet tevergeefs zijn.

Mijn mening.

De oplichters van John Grisham is geschreven op een wijze dat je van hem kan en mag verwachten. Het was weer een heerlijke Grisham. Er komen juridische aspecten in voor, die niet door elke lezer wordt begrepen. Dat kan storend werken. Het verhaal maakt een vlotte start. Halverwege lijkt de vaart er uit te gaan. Het slot is toch verrassend.
In het nawoord vermeldt Grisham dat hij het niet zo nauw heeft genomen met de waarheid en vooral niet met betrekking tot de juridische kwesties. Het idee voor dit boek ontstond met het lezen van een artikel in The Atlantic van september 2014 met de titel “De Law School-zwendel” Grisham was daardoor geïnspireerd en wist dat dit zijn volgende boek was.