Marcel Vaarmeijer schrijft met De gloriedagen van Walter Gom een verhaal dat weinig lijkt op zijn eerder verschenen romans. Hoewel de spanning en sensatie nog niet helemaal verdwenen zijn, krijgt de lezer in deze roman vooral een humoristisch verhaal voorgeschoteld. Die humor zorgt ervoor dat een grote glimlach tijdens het lezen van Vaarmeijers nieuwe roman niet kan ontbreken.

Deze glimlach wordt vooral veroorzaakt door Walter Gom. Walter is een vreemde man en dat is nog zacht uitgedrukt. Hij ziet zichzelf als een man zonder talent. Zijn onderbuurvrouw Iris Hauser is het daar niet mee eens. Zijn briljante adviezen hebben haar en haar vrienden al verschillende keren geholpen en ze besluit een adviesbureau te starten met Walter in de hoofdrol. Wanneer de gevolgen van een advies uit de hand begint te lopen gaat Iris zich pas afvragen wie Walter eigenlijk is.

Walter en Iris
Hoofdpersonages Walter en Iris maken De gloriedagen van Walter Gom tot een feest van herkenning. Walter is een man met rare trekjes, anderen zouden hem misschien omschrijven als wereldvreemd en dat is precies wat zijn personage zo aandoenlijk maakt. ‘Walter stond op en liep naar de slaapkamer. Hij droeg nog altijd schoenen met kussentjes. Ik had al honderd keer gezegd dat ik geen last van hem had en dat hij die malle dingen moest uittrekken, maar hij liep er nog steeds mee rond.’ Iris is een zeer geloofwaardig personage, genuanceerd, een tikje naïef en heel herkenbaar. De combinatie van de twee maakt de roman een heerlijke feelgoodroman.

Feelgoodroman
De adviezen die Walter Gom geeft aan zijn klanten zijn meestal zo absurd dat je er wel om moet lachen. Vaarmeijer bewijst echter dat absurditeit en genialiteit nooit ver van elkaar verwijderd zijn. De roman is dan ook niet alleen maar dolle pret, het einde van het verhaal is een stuk serieuzer. De verschillende verhaallijnen die in het begin van de roman door elkaar lopen zijn wat ingewikkeld, maar de noodzaak van deze zijsporen wordt in de ontknoping duidelijk. Deze humoristische feelgoodroman is een aanrader voor iedereen die een glimlach kan gebruiken.

[Deze recensie verscheen eerder (2015) op CLEEFT]