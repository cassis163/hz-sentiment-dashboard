Wanneer je de schilderijen van Josephine Wall kent, dan weet je een beetje het gevoel wat het lezen van ‘Ontworteld’ bij je oproept. Het deed mij heel erg denken aan de fantasievolle en sprookjesachtige verhalen van Julliet Marillier. Denk hier bijvoorbeeld aan het boek ‘Wildewoud’. De hoofdpersonage van het boek is de wat klunzige en onzekere Agnieszka. Ze wordt altijd gezien als diegene die niet damesachtig genoeg is om iets te bereiken later. Maar niets is minder waar. De onhandigheid en haar onzekere momenten maken Agnieszka zeer herkenbaar voor de lezer. Je kunt eigenlijk niet anders dan haar in je hart sluiten.
Agnieszka maakt in het verhaal een belangrijke persoonlijke ontwikkeling door, net als andere personages als haar beste vriendin en de Draak. Ook de relaties tussen de personages worden uitvoerig beschreven. Vooral de relatie die Agnieszka met de Draak opbouwt is er mooi. Als gevolg hiervan heeft het verhaal ook een heel mooi en passend einde.
Er wordt vaak gezegd dat je bij het bouwen van een fantasiewereld niet te veel door moet draven. Dat wil zeggen, de magische omgeving die je schept moet geloofwaardig zijn en nog wel herkenbare eigenschappen hebben. Het nieuwste boek van Novik is hier een prachtig voorbeeld van. Ze heeft een prachtige omgeving met veel menselijke eigenschappen erin. Hierdoor wordt de link met de menselijke wereld behouden. Ook bevat het verhaal heel veel magie, maar het mooie hiervan is dat de magie zowel goed als slecht kan zijn en het niet per definitie een oplossing is voor alle problemen. Ook bevat het verhaal verschillende originele wezens zoals een soort reuze wandelende tak.
De spanning in het verhaal is goed opgebouwd en de schrijfster besteedt veel aandacht aan details. Ze bouwt hier en daar ook rustmomenten in, bijvoorbeeld door een uitleg te geven over een politieke kwestie wat belangrijk is voor het verhaal. Mooi is dat dit de spanningsopbouw alleen maar ten goede komt. De schrijfstijl is hierbij heel beschrijven en poëtisch. Dit zorgt ervoor dat het boek gemakkelijk op te pakken is en je zo een flink gedeelte van het boek weg leest.
In de koude en natte winterdagen is dit een heerlijk duister en overtuigend sprookjes verhaal met herkenbare personages om lekker bij weg te dromen. Vooral voor liefhebbers van leigh Bardugo, Julliet Marillier, Maria Snyder en Maggie Furey. En natuurlijk voor fans van het eerdere werk van Naomi Novik!