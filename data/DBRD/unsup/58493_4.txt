Ergens in de zomer kwam ik het boek Een Jaar Met Jou van Julia Whelan heel vaak tegen. Het verhaal klonk als een interessante new adult en laat ik dat genre nou beetje bij beetje aan het ontdekken zijn. Dit boek belandde dus in mijn winkelmand, op mijn boekenplank en nu lees jij deze recensie. Heeft Een jaar Met Jou mijn verwachtingen waar kunnen maken?

Hij heeft een geheim, zij staat voor een onmogelijke keuze en ze hebben maar één jaar samen
De Amerikaanse Ella volgt haar droom: een jaar studeren aan de universiteit van Oxford, in Engeland. Na dat jaar zal ze aan de slag gaan voor het campagneteam van de eerste vrouwelijke presidentskandidaat van de Verenigde Staten. Tot die tijd dompelt ze zich onder in de Engelse cultuur en literatuur.
Maar haar jaar verloopt anders dan verwacht. Haar poëziedocent Jamie blijkt zeer aantrekkelijk, ook al blijft hij afstandelijk. Ze worden friends with benefits; Ella is immers maar een jaar in het land. Langzaam ontdekt Ella echter dat Jamie een groot geheim bij zich draagt, een geheim dat hun relatie – en Ella's toekomst – volledig zal veranderen. Als het einde van het universiteitsjaar nadert, staat Ella voor de onmogelijke keuze: blijft ze of gaat ze terug?
Een onvergetelijke roman over een vastberaden jonge vrouw, een onweerstaanbare man en de liefde die hen onherroepelijk zal veranderen.

Verwachtingen
Vooraf wist ik niet zo goed wat ik van Een Jaar Met Jou moest verwachten. Ik las wisselende recensies; de een vond het een fantastisch mooi verhaal, de ander vond het niet zo interessant. Ik wist dus niet zo goed met wat voor verwachtingen ik aan het boek moest beginnen. Om die reden wachtte ik ook even met het lezen van Een Jaar Met Jou. Uiteindelijk besloot ik er gewoon blanco in te duiken.

Angst voor oppervlakkigheid
Ik moet eerlijk toegeven dat ik in het begin een beetje angst had voor oppervlakkigheid. Het verhaal begon als een echte new adult: een student gaat op uitwisseling naar het buitenland en komt een bepaald soort jongen tegen. Ik ga niet zeggen wat voor soort jongen, want dat is een kleine spoiler. In het begin gebeurde er niet heel veel en leek mijn angst voor oppervlakkigheid de waarheid te worden.

Keerpunt
Maar toen was daar opeens een keerpunt. Je voelde langzamerhand het moment naderen. Toen hetgeen eenmaal daar was, ging het verhaal heel snel. Ik wilde niet stoppen met lezen, ik kon het niet. Ik was bang voor de afloop. Op dat punt bleek het verhaal wel degelijk enorm diepe lagen te hebben die je op het eerste gezicht niet zou verwachten. Dus, mocht je afgeschrikt zijn door het begin, lees dan vooral even door.

Ontwikkelingen
Ella, de hoofdpersoon, maakt een hele ontwikkeling door. Ze had haar hele leven al uitgestippeld: haar master in oxford afronden en dan terug naar Amerika en daar de politiek in. Later in het boek begint ze aan haar huidige plannen te twijfelen en op een gegeven moment moet ze kiezen. Op dat punt maakt zij een enorme ontwikkeling door. Ook andere relaties in dit verhaal maken een enorme ontwikkeling door. Wat deze ontwikkelingen allemaal inhouden zou je het beste zelf kunnen lezen.

Conclusie
Een Jaar Met Jou lijkt op het eerste gezicht een oppervlakkig boek. Ergens in het verhaal zit echter een keerpunt en op dat keerpunt kom je erachter dat dit boek wel degelijk een heleboel gelaagdheid bevat. Ik kon niet meer stoppen met lezen en had het boek daarna in een recordtempo uit. Oh ja, en die stukken poëzie aan het begin van ieder hoofdstuk? Die hebben wel iets met het verhaal te maken, maar ik weet niet zo goed wat. Ik vind het lastig om poëzie te doorgronden en heb er verder ook niets mee. Raad ik Een Jaar Met Jou aan? Absoluut! Het is een new adult (niet zo gemarket overigens) met een heleboel lagen en personages/relaties die ontwikkelingen doormaken. Ik heb geen spijt dat ik dit boek heb gekocht en gelezen.