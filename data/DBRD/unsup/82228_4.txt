Geir Tangen is één van de populairste recensenten en crimebloggers van Noorwegen. Het Meesterwerk heeft hij in eerste instantie in eigen beheer uitgebracht, maar het werd later opgepikt door Gyldendal, de meest prestigieuze uitgeverij van Noorwegen. Sindsdien zijn de vertaalrechten aan 15 landen verkocht.

Hoofdpersoon in Het Meesterwerk is journalist Viljar Ravn Gudmundsson . Ooit een gevierd journalist, maar na een blunder is zijn carrière nooit meer op het oude niveau gekomen. Op een dag krijgt hij een mail van iemand die aankondigt een vrouw te gaan vermoorden. Viljar doet het in eerste instantie af als een gestoorde mail, maar als de vrouw later daadwerkelijk dood wordt aangetroffen, beseft hij dat het serieus was. Samen met inspecteur Lotte Skeisvoll gaat hij op onderzoek uit.

Dat Geir Tangen zich heeft laten inspireren door grootheden uit de Scandinavische crimeliteratuur blijkt duidelijk uit de sfeer die Het Meesterwerk uitademt: een donkere, ietwat unheimische sfeer en getroubleerde karakters. Zo nu en dan verwijst Tangen zelfs rechtstreeks naar andere schrijvers.

Het boek speelt zich zowel af in 2014 als in het verleden (2010). Vooral de delen die in het verleden spelen zijn in het begin wat onduidelijk en vaag, maar het is een verdienste van de schrijver dat alles later in het boek op zijn plaats valt en dat duidelijk wordt wat het verleden met het heden te maken heeft.

De schrijfstijl is vlot, met korte zinnen en beeldend en dit zorgt ervoor dat je door het boek heen vliegt. De sterke plot draagt hier ook aan bij: Tangen zet de lezer regelmatig op het verkeerde been en zorgt voor de nodige verrassingen. Het boek is niet puntje-van-je-stoel-spannend, maar dat heeft dit verhaal ook helemaal niet nodig.

De karakters zijn goed uitgewerkt: Viljar en Lotte zijn elkaars tegenpolen en misschien verloopt hun samenwerking juist daarom zo goed. Lotte is heel geordend en systematisch, waar Viljar slordig en nonchalant is. De lezer leert ze goed kennen en ik ben benieuwd hoe ze zich in toekomstige boeken gaan ontwikkelen.

Met vier sterren is dit een zeer verdienstelijk debuut van een auteur die in de toekomst zomaar eens bij de groten der Scandinavische misdaadliteratuur kan gaan behoren!