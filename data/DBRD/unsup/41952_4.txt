Met Gwendy’s knoppenkist heeft Stephen King een mooie novelle geschreven. Als deze novelle Het voorbeeld is van de befaamde Stephen-King-stijl ben ik fan!
Een coming-of-age met magische elementen, een verantwoordelijkheid die invloed heeft op geluk, welzijn voor het hele gezin, maar ook op gebeurtenissen in de wereld. In eerste instantie zou iedereen wel zo’n knoppenkist willen en zou je Gwendy bijna benijden. Gwendy, dik en gepest tijdens de basisschoolperiode, groeit op als een intelligente en sportieve meid met vrienden en vriendinnen. De bijzondere knoppenkist lijkt haar daarbij te ondersteunen, maar lijkt ook iets af te dwingen. Nachtmerries en krachten, alsof iets een eigen leven heeft, spelen een rol in haar succesvolle leven. Gwendy doet haar best om gewetensvol te leven, maar haar menselijke emoties kan ze niet altijd onderdrukken. Haar geheim leidt ook tot verdriet en tot schuldgevoel. Uiteindelijk blijkt de knoppenkist een voorbijganger in haar leven. Wie zou er nu op de knoppen drukken?