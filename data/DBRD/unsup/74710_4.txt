Marina's leven ligt nogal overhoop: ze is opgegroeid met een vader die haar moeder sloeg, ze is actrice, maar momenteel werkloos, en ze komt net van de psycholoog vandaan, alwaar ze een gesprek heeft gehad met haar echtgenoot en ze heeft net de beslissing genomen om een punt te zetten achter haar huwelijk.

Ze loopt nu over straat en is er dus niet helemaal met haar gedachten bij. Op dat moment ziet ze de moeder met de kinderwagen, en omdat ze ook nog een onvervulde kinderwens heeft, werpt ze toch een blik in de kinderwagen. Als ze even later in de bus zit, meent ze dezelfde baby weer te zien, maar dan in de armen van een onbekende man. Zoals in de flaptekst al wordt gezegd: ze neemt in een opwelling de beslissing om achter hem aan te gaan, want ze vertrouwt het zaakje niet. En dan begint de ellende....

We volgen de belevenissen van Marina afgewisseld met de acties die de politie onder leiding van hoofdinspecteur Richard Christie onderneemt om de, ontvoerde, baby terug te vinden. Kathleen George, van oorsprong regisseur, zet alle personages goed neer, en het verhaal is ook heel beeldend en theatraal verteld. De spanning is goed gedoseerd en de ontknoping is verrassend.

Toch is het niet een boek om vijf sterren aan te geven, omdat het te keurig en te veel volgens een stramien is geschreven naar mijn smaak, waardoor het toch op sommige momenten te voorspelbaar wordt. Vier sterren is het echter wel waard. Een mooi thema, interessante personages en een goed verhaal; ook met een zekere maatschappelijke relevantie.