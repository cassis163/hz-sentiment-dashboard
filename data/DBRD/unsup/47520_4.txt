De weversdochter van Amberdale is de zevende roman van Sarah Ladd. Ladd was altijd al gecharmeerd van de Regency-stijl, zoals de klassiekers van Jane Austen en de zusters Brönte. De kleding, muziek, literatuur en kunst uit die tijd inspireerden haar om ook romans in deze stijl te gaan schrijven. 

Haar nieuwste roman gaat over Kate Dearborne. Ze komt uit een familie wevers waar loyaliteit altijd erg belangrijk is geweest. Ze staan aan het begin van de industriële revolutie en er staat een hoop te veranderen waarbij hun loyaliteit op de proef wordt gesteld. Henry Stockton is drie jaar niet in het dorpje Amberdale geweest omdat hij in dienst was van het leger. Na zijn terugkeer blijkt er veel veranderd te zijn. De wolfabriek van zijn grootvader is gegroeid door de modernisering. Dit veroorzaakt woede bij de wevers die hun inkomsten zien verdwijnen.

Kate en Henry staan dankzij hun families lijnrecht tegenover elkaar, maar hoe vaker ze elkaar tegenkomen, hoe moeilijker het voor ze wordt om uit elkaar te blijven. Ze zijn gedwongen een oplossing te vinden om vrede te vinden voor hun families en het dorp.

Het verhaal van Kate en Henry speelt zich af aan het begin van de negentiende eeuw, terwijl de industriële revolutie op gang komt. Veel zijn er tegen de modernisering, anderen zien een kans op groei en willen met de tijd meegaan. Kate wordt door Ladd neergezet als een jonge, moderne, zelfverzekerde vrouw. Ze wil niet afhankelijk zijn van een man voor haar levensonderhoud, maar zelf in de weverij van haar vader werken en deze later overnemen. Met deze houding lijkt Kate haar tijd ver vooruit, maar tijdens het lezen proef je haar frustratie en haar wil om onafhankelijk te zijn. 

Henry Stockton is veranderd nadat hij is teruggekomen uit de oorlog. Het heeft hem nuchter gemaakt. Ook Henry komt op de lezer over als een sterk personage. Hoe hij opstaat tegen zijn grootvader en later tegen het dorp om zijn standpunt en fabriek te verdedigen. Langzaam ontwikkelt zich een band tussen Kate en Henry en juist omdat het langzaam gaat, komt het overtuigend over. Het is geen heftige romance vanaf het moment dat ze elkaar tegenkomen, maar een band die groeit naarmate ze erachter komen dat ze een gezamenlijk doel hebben. Dat maakt het niet tot een zoetsappig liefdesverhaal, maar een mooi verhaal tegen een spannende achtergrond van een dreigende opstand.

Ladd heeft een erg fijne schrijfstijl. Ze wisselt beschrijvingen van de omgeving en het dorp af met dialogen en je leest mee met de gedachten van Kate en Henry. Deze combinatie zorgt ervoor dat je helemaal in het verhaal opgenomen wordt. Je ziet het dorp en de personages voor je en leeft mee met de frustraties van Kate en die van Henry. Naast de schrijfstijl zorgt de spanningsboog er ook voor dat je niet alleen helemaal in het verhaal zit, maar ook zo snel mogelijk wilt doorlezen. De dreigende opstand loert achter elke bladzijde en je wordt nieuwsgierig naar hoe de gemeenschap en Henry en Kate dit gaan overleven.

De weversdochter van Amberdale is een meeslepend en hartstochtelijk verhaal tegen de achtergrond van de industriële revolutie. De prachtige beschrijvingen en dialogen wanen je in een wereld die soms doet denken aan Downton Abbey en North & South van Elizabeth Gaskell. Dit terwijl de spanning en de ontluikende verboden liefde je op het puntje van je stoel houden.