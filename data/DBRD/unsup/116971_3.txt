Sand bag is het tiende en laatste deel uit de L.A.-reeks van Bavo Dhooge. Een 'sand bag' is een term uit de wereld van het catch. Het is een catcher die niet mee wil werken aan een 'throw'. In de tweede betekenis is het een rotstreek. Zoveel staat ook vermeld op een inleidende pagina, voor het verhaal van start gaat. De 'sand bag' van dienst is Tank, een catcher die levenslang geschorst werd nadat hij geweigerd heeft zich te laten verliezen en zijn tegenstander vervolgens per ongeluk doodsloeg. Als gevolg daarvan heeft hij geen inkomsten meer en ziet hij zich genoodzaakt als gigolo de kost te verdienen. Dan is er ook nog Stan, zijn voormalige coach die door Tanks schorsing niet meer aan de bak komt en op zwart zaad zit. Hij zint op wraak. Hij huwt met Lilly, de stiefdochter van Rocky, met de bedoeling snel opnieuw van haar te scheiden en de helft van haar fortuin mee te pikken. Rocky dan, is een worstelpromotor, maar ook een gangster. Hij meent dat Tank hem nog geld schuldig is en heeft als waarschuwing Tanks hand laten breken. Om de cirkel compleet te maken is er nog Ally Walker, de moeder van Lilly die ooit in een ver verleden een korte verhouding had met Tank. Ally is een braaf dutsje, maar is schizofreen. Haar allesbehalve brave alter ego noemt zichzelf Ally Dancer.

Wat volgt is een aaneenschakeling van vreemde gebeurtenissen die deze personages met elkaar verweeft, eerder grappig dan spannend. Bij momenten is het slapstickgehalte hoog. Soms grappig om te lezen, soms eerder wat kinderachtig. Het doet denken aan een toneelstuk met een paar misverstanden en veel deuren waarin van alles fout loopt en het kluwen alleen maar groter lijkt te worden. Dat de helft van de hoofdpersonages dit verhaal niet overleeft, maakt het boek alvast nog geen thriller.

De personages vertoeven in de wereld van het catch en praten en denken ook in zinnen, doorspekt met woorden die uit deze wereld komen. Achteraan heeft de schrijver niet voor niets een paginalange woordenlijst toegevoegd. Dat deze woorden een functie hebben in het verhaal, is nog tot daar aan toe. Vreemder zijn de Vlaamse uitdrukkingen. Geen probleem in een verhaal dat zich in Vlaanderen afspeelt, wel wat ongeloofwaardig als ze gebruikt worden door de personages in dit boek, die Amerikanen zijn.

Dhooge is een veelschrijver met redelijk wat succes, gelet op de prijzen die hij reeds ontving. Er zijn ook niet veel Vlaamse en Nederlandse schrijvers die het lukt om in Amerika gepubliceerd te worden, maar Dhooge lukte het wel. Toch is Sand bag geen bijzonder overtuigend boek. Het is gewoontjes, een leuk tussendoortje voor een paar luie uurtjes, maar niet iets dat lang blijft hangen.