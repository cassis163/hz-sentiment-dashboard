Isa Maron studeerde Economische Wetenschappen en Psychologie.
In 2008 kwam haar eerste boek Passiespel uit: een thriller over een werkende moeder die in de ban raakt van haar SM-minnaar. Daarna volgenden Verboden verleden, Vrij zwemmen en Schaduwkant.
In 2014 kwam Galgenveld uit, het eerste deel van de Noordzeemoorden-serie, waarin rechercheur Maud Mertens en Kyra Slagter, student forensisch onderzoek, de hoofdrol spelen.
De delen IJskoud en Ritueel volgden al snel . Eindspel is het slotdeel van de serie.

Als de oude buurvrouw Rietje de dode lichamen van buurtjes Ab en Bep vindt, schrikt ze enorm. Beide oudjes zijn door vele steekwonden gedood en het gezicht van Bep is verschrikkelijk toegetakeld. Wat is er gebeurd?
Maud Mertens stort zich samen met collega Niels Bingsten op deze zaak. Ook werken ze nog aan de zaak waarin in de tuin van een villa een aantal hoofden zijn begraven.
Kyra Slagter doet samen met Jan Anne Gerritsen, oud-rechercheur, onderzoek naar een aantal aangespoelde jonge vrouwen in het gebied rond de Noordzee. Hoe komt het dat er in het gebied rond de Noordzee zoveel jonge vrouwen aanspoelen?
De moordenaar in de villa-zaak schijnt meer van de verdwijning van haar zus Sarina af te weten. Hij wil Kyra spreken en ook alleen haar. Ze vertrekt naar Engeland.
Het meisje Sarah is verdwenen, Phil en Mabel zoeken haar nog steeds, de politie is daar druk bezig met het onderzoek. Waar is ze?
Zal Kyra eindelijk meer te weten komen over wat er met haar zus is gebeurd? Zal ze Sarina vinden?

Met Eindspel komt er een zinderend einde aan deze serie.
Was Ritueel al zeer goed, met Eindspel heeft Isa Maron een geweldige prestatie neergezet.
De rode draad in deze serie is de verdwijning van Kyra’s zus vijf jaar geleden. We willen allemaal weten wat er met Sarina is gebeurd.
Meteen vanaf het begin wordt je het verhaal ingezogen en naarmate het verhaal vordert, wordt de spanning hoger opgevoerd. Vanaf pagina 204 zat ik op het puntje van mijn stoel en kon ik het boek niet meer weg leggen.
Het is een zeer goedgeschreven, heftig en soms ijzingwekkend verhaal. Maron weet je diep te raken. Dat het niet geheel fictie is, vertelt de auteur in haar nawoord.
De moord op Ab en Bep had voor mij wel iets meer diepgang mogen hebben, verder heb ik enorm van het verhaal genoten.
Alle stukjes van de puzzel vallen op hun plaats. Enkele gebeurtenissen en karakters uit de vorige delen komen in Eindspel terug. Je kunt de boeken los lezen, maar om bij Galgenveld te beginnen is aan te raden, dan geniet je ten volle van deze spannende serie.
Isa´s schrijfstijl is zeer prettig, helder en duidelijk. Je leest met vaart en wordt geboeid van begin tot eind. Alle verhaallijnen komen bij elkaar en zorgen voor een adembenemend slot.
De Noordzeemoorden-serie kan ik hiermee van harte aanraden!