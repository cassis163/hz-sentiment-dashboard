Verloren is een psychologische thriller, die gaat over een doodgewone, onafhankelijke moeder (Nina) van twee kinderen (Charlie & Jackson). De dag dat ze 40 wordt en van plan is om samen met haar kinderen en nieuwe vriend (Christian) naar Florida te vertrekken, wordt ze overdonderd door een verrassingsfeestje dat georganiseerd is door haar dochter. Het vreemde is dat haar dochter als enige niet aanwezig is op dit feestje. Dit geeft de aanleiding tot het begin van een lange, emotievolle en spannende zoektocht. Het is een enorm zware zoektocht, zowel mentaal als fysiek.
Het verhaal is geschreven in de ik-vorm. Dit vind ik enorm goed gekozen want op deze manier voel je je enorm dicht staan bij Nina en hierdoor wordt het eenvoudiger om met haar mee te leven. Het boek is in tegenstelling tot andere boeken niet opgedeeld in verschillende hoofdstukken. Dit is gedaan om een zekere spanning weer te geven en aan te tonen dat het boek maar één dag weergeeft uit het leven van het hoofdpersonage, Nina. Ergens vond ik dit wel storend, omdat ik graag van hoofdstuk tot hoofdstuk lees. In het boek wordt ontzettend veel beschreven. Alles wordt tot in de kleinste details omschreven en dit werkt soms wat storend. Naar het einde toe, wanneer het boek je helemaal in zijn macht heeft, nemen deze beschrijvingen af, wat ik ergens jammer vond want op die momenten zou je graag willen dat alles in detail beschreven wordt, zodat je je er een levensechte voorstelling van kan maken. Ik ben van mening dat dit boek vooral voor moeders van tienerdochters heel pakkend is om te lezen. Zij kunnen zich volledig inleven in de rol van Nina. Ik denk dat ons schrijversduo met dit boek wil aantonen dat de kracht die een moeder heeft om één van haar kinderen te redden enorm sterk is. Moederliefde kent geen grenzen.
Wat bijzonder is aan dit boek is dat het maar over één dag uit een mensenleven gaat, echter wel een dag die een heel mensenleven op zijn kop kan zetten. De details van deze dag worden enorm nauwgezet weergegeven. Hierdoor wordt de ongerustheid van Nina langzamerhand opgebouwd. Je gaat jezelf ook vele dingen in vraag stellen en probeert haar gedachtegang zo goed mogelijk te volgen. De hoeveelheid aan beschrijvingen werkte bij mij na een tijd echter wel storend en dwong me meer om het boek aan te kant te leggen dan me nog verder te verdiepen in het verhaal. Het begin van dit boek is absoluut niet spannend. Ik had echt niet door dat ik een thriller aan het lezen was. Het einde daarentegen doet je echt nagelbijten. Het is net een spannend stuk uit een film dat zich voor je ogen afspeelt. Wat ik ook enorm knap vind is dat het boek geschreven is door twee verschillende mensen. Ik ga ervan uit dat zij elkaar enorm goed aanvoelen, want je merkt niet wanneer er iemand anders aan bod komt. Buiten de vele beschrijvingen, het niet opdelen in hoofdstukken en soms wat gebrek aan spanning heb ik dit boek graag gelezen.