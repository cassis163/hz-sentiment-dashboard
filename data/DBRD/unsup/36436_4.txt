Armada is een boek wat mij zeer aangenaam verrast heeft. Het Sci-Fi genre lijkt me te liggen en ik zou er nu graag nog meer over willen lezen! Een geweldig spannend boek die je stof tot speculatie geeft. Een aanrader voor alle Sci-Fi fans!

Zack, het hoofdpersonage in het boek, is een vervend gamer. Hij speelt vooral 'Armada' met zijn vrienden. Hij is hier ontzettend goed in en staat op nummer 6 van de wereld. Opeens wordt zijn game werkelijkheid wanneer hij meegenomen wordt door een ruimteschip uit de game en hij de EDA moet dienen om de Aarde helpen te beschermen tegen een buitenaardse invasie...

In het begin vond ik het verhaal erg lastig te volgen. Je las over de manier waarop Zack en zijn vrienden gameden en daar kwamen zoveel nieuwe begrippen in voorbij, dat ik er geen snars van snapte. Ik zag in mijn hoofd maar gewoon een paar ruimteschepen met lazerstralen voor me. Maar net op het punt dat ik bang werd dat de rest van het boek hetzelfde zou zijn, gebeurde er iets onverwachts waardoor het boek in één klap een stuk spannender werd. Vanaf toen zat ik echt in het verhaal gezogen! Het was echt een emotionele rollercoaster op bepaalde momenten.

Er staan vele referenties naar Sci-Fi films, games, boeken en onderzoekers in het verhaal. Omdat ik eigenlijk niets met dat soort verhalen heb, snapte ik niet alles, maar met een beetje googlelen kwam ik al een heel eind. Ik kan me voorstellen dat wanneer je films als Star Wars geweldig vindt, je dit ook geweldig zult vinden. Vooral de theorie dat al deze films, series, games en boeken niet voor niks gemaakt zijn, vind ik super interessant. Het geeft je namelijk stof tot nadenken. De besproken verhalen bestaan namelijk echt en het boek speelt zich ook in deze tijd af. Wat als alles in dit boek een kern van waarheid heeft...?