Upgrade is het debuut van auteur Lara Reims en neemt zijn lezer mee naar een futuristische wereld waar bepaalde technologieën werkelijkheid zijn geworden die voor ons nog ver weg lijken. Het Creodroom is een boeiende setting voor een sciencefictionverhaal dankzij de technieken die langs de ene kant enorm vernieuwend zijn, maar langs de andere kant al snel vertrouwd aanvoelen voor de lezer. Dankzij deze goed uitgewerkte wereld die een compleet plaatje schetst en een boeiende blik werpt op een mogelijke toekomst zit de lezer onmiddellijk in het verhaal.

Rémi en Emma zijn twee aangename hoofdpersonages die sterk van elkaar verschillen, maar elkaar daardoor juist heel erg mooi aanvullen. Waar Rémi onzeker is over zichzelf en zijn toekomst, is Emma een echte flapuit en niet snel bang. De vriendschap die tussen hen ontstaat blijft gedurende het hele verhaal zorgen voor een aangename ondertoon en ook de plagerijen zorgen voor een glimlach op het gezicht van de lezer.

Samen met Rémi ga je als lezer op zoek naar de waarheid: wat wordt zo angstvallig geheim gehouden? Wie is Rémi eigenlijk? Waarom is hij in gevaar? En waarom zijn zijn ouders vermoord? Net als het hoofdpersonage weet je niets, maar het duurt tamelijk lang voordat de eerste stukjes informatie worden vrijgegeven. Enerzijds zorgt dit uiteraard voor spanning en wil je als lezer door blijven lezen om uit te zoeken wat er gaande is. Anderzijds duurt het soms te lang voor er een stukje informatie volgt waardoor je het gevoel krijgt rondjes te blijven lopen. Hierdoor verliest het verhaal af en toe zijn vlotte verteltempo.

Lara Reims schrijft met Upgrade een zeer boeiend verhaal tegen een fantastische achtergrond van technologie en medische mogelijkheden die een stiekeme blik zou kunnen werpen op onze mogelijke toekomst. Hoewel het niet meteen een YA-verhaal is en misschien eerder een jeugdboek, zal elke lezer helemaal meegezogen worden in het avontuur van Rémi!