Wanneer Malin Brundin in haar tienerjaren in het bos het levenloze lichaam van een meisje vindt, kan zij niet bevroeden dat zij acht jaar later, wanneer zij inmiddels politieagente is, dit mysterie als cold case-zaak krijgt toebedeeld. Samen met profiler Hanne Lagerlind en inspecteur Peter Lindgren probeert ze de jaren oude moord op te lossen.

“Ik zet mijn auto voor de oude supermarkt. Buiten ligt een dun laagje sneeuw. Alles is wit en bij het uitstappen tuur ik in het felle zonlicht. De kou bijt in mijn wangen. Aan de helderblauwe hemel jagen plukjes wolken achter elkaar aan, en de wind laat de lichte, verse sneeuw over de grond stuiven.”

Profiler Hanne kampt met beginnende dementie en tracht dit te verbergen door nauwgezet een dagboek bij te houden. Wanneer het onderzoek in volle gang is, verdwijnen zowel Peter als Hanne. Hanne wordt volledig uitgeput en uitgedroogd teruggevonden, maar heeft geen enkel idee wat er met haar is gebeurd. Bovendien is haar dagboek verdwenen. Wanneer vervolgens het lichaam van een vrouw wordt gevonden op dezelfde plek waar ooit de overblijfselen van het meisje lagen, wordt duidelijk dat deze twee moorden én Peters verdwijning met elkaar te maken hebben.

De zaak veroorzaakt flinke beroering in het doorgaans zo rustige dorpje Ormberg in Zweden. Een kleine gemeenschap met een grote sociale controle en starre inwoners. Zo kan het gebeuren dat er al snel met de vinger wordt gewezen richting de vluchtelingen die in een leegstaande fabriek aan de rand van het dorp worden opgevangen. Is die vingerwijzing terecht, wordt Peter heelhuids teruggevonden en wordt het mysterie van het dode meisje, na jaren, eindelijk opgelost? Je leest het in ‘Dagboek van mijn verdwijning’.

“Volgens mijn vader is het slechts een kwestie van tijd voor ze hem ergens doodgevroren vinden. In deze tijd van het jaar overleeft niemand een paar nachten in het bos, zegt hij, en Stockholmers zonder uitrusting en ervaring al helemaal niet.”

In korte hoofdstukken biedt Grebe een tweetal hoofdpersonages –politieagente Malin en de jonge Jake- beurtelings het podium De verschillende visies geven het verhaal een extra dimensie. Bovendien krijgt het dagboek van profiler Hanne veel aandacht.

De schrijfstijl van Grebe is ingetogen, plezierig en toegankelijk. De constructie van het verhaal is navenant: zorgvuldig opgebouwd. De karakterseringen van de personages zijn eveneens goed opgebouwd. Gaandeweg leer je hen kennen en doorgronden.

Een ander sterk punt van deze auteur is de wijze waarop zij de omgeving beschrijft; uiterst beeldend. Ook qua spanningsopbouw gaat Grebe gedegen te werk. Langzaamaan bouwt de auteur de spanning op richting een daverende en totaal onverwachte finale. Knap!

Kortom, een fijne thriller die langzaam aan spanning wint en een uitstekend plot kent.

Over de auteur
Camilla Grebe (1968) is een succesvol ondernemer en bekleedde verschillende topfuncties in de zakenwereld. Ze schrijft thrillers samen met haar zus Åsa Träff en Paul Engström. De minnares was Grebes debuut als solo-auteur.

Uitvoering
Uitgeverij Cargo
ISBN: 9789403133201
Paperback, 384 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/