Dood van een soldaat is het debuut van Johanna Spaey en het is er een waarvan elke schrijver droomt. In een zeer directe stijl neemt Spaey de lezer aan de hand mee door dit meesleepend, niet-loslatend en bijzonder intrigerend verhaal. Als een goed boek een boek is dat een denderende opening heeft, dan is dit een fantastisch boek. Een inleiding als pars pro toto voor een prachtige literaire thriller. Literair door de knappe stijl van Spaey, thriller omdat Dood van een soldaat je tot het einde in de ban houdt.

Neen, (zoals de achterflap vermeldt) geen klassieke whodunit, maar een verhaal vol spanning, erotiek en toch ook humor. 'Mevrouw de dokter' Sara Sondervorst wil de moord in haar Hagelands dorp, in het eerste jaar na de Eerste Wereldoorlog, oplossen. Met een onnavolgbare gedrevenheid gaat ze daar ook voor, terwijl ze ondertussen afrekent met haar eigen verleden en demonen. Haar gek geworden broer Maurice, haar oude (en nog altijd) geliefde Alexander die weliswaar in een rolstoel zit (en meteen ook de andere ik-figuur uit het boek), Raymond, Benny, de zusters Vermeylen. Het resultaat is verrassend, niks is wat het lijkt in Dood van een soldaat. WÃ©l zeker is dat als alle drama's (persoonlijke en oorlogen) zulke boeken zouden opleveren, dan zou je bijna hopen dat ze vaker gebeuren.