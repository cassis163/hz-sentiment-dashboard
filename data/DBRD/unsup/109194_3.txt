Tom Cain is het pseudoniem van de Engelse journalist David Thomas die voor diverse Fleetstreet-kranten en Amerikaanse tijdschriften werkte en onder andere in Washington, Moskou en Havana woonde. Een man van de wereld dus, net zoals Samuel Carver, de hoofdpersoon in de vijf actiethrillers die Tom Cain inmiddels schreef. Voor zijn debuut De accident man kreeg hij meteen vijf sterren van de doorgaans zo zuinige VN Detective & Thrillergids. De imitator (Assassin) is deel 3 in de reeks die in Nederlandse vertaling verschijnt.
Samuel Carver is een voormalige hitman die voor de Engelse geheime dienst MI6 in het verleden allerlei vuile klusjes heeft gedaan. In De imitator werkt Carver als consulent voor een beveiligingsfirma en heeft hij onder andere tot taak om de veiligheidsmaatregelen te testen van de Amerikaanse president op diens privé-eiland voor de oostkust van de VS. Ondertussen wordt in Dubai een vrouwenhandelaar omgelegd op een manier die erg doet denken aan Carvers oude modus operandi. In Californië sterft een geldwasser tijdens een auto-ongeluk dat zo door Carver geënsceneerd zou kunnen zijn. Het is duidelijk dat iemand bezig is Carver zwart te maken door hem te imiteren. Carver moet onderduiken, waarbij hij in de armen van een mooie vrouw loopt. De twee gaan naar Oslo waar een oude vriend van Carver in het huwelijk zal treden. In een hotel krijgt Carver een telefoontje. Wanneer hij opneemt, vindt er een enorme explosie plaats. Alles lijkt erop dat Carvers telefoon de explosie heeft veroorzaakt. Carver vlucht. Terwijl de autoriteiten jacht op hem maken, ziet Carver de man die hem imiteert. Het is een oude rivaal uit het Engelse leger, iemand die een ziekelijke fantasie heeft te willen bewijzen beter te zijn dan Carver ooit was. En dat kan alleen door voor de hoofdprijs te gaan en de best beveiligde persoon ter wereld uit te schakelen: de president van de Verenigde Staten. Terwijl Carver op de vlucht is, moet hij de autoriteiten ervan overtuigen dat het leven van de president gevaar loopt.
De imitator is een typische actiethriller. Het tempo ligt hoog, de hoofdstukken zijn kort tot zeer kort en met een alwetende verteller wordt de lezer bedolven onder informatie vanuit allerlei invalshoeken. Aan spectaculaire scènes is geen gebrek. De karakters echter blijven over het algemeen vlak. Ook qua plot word je als lezer niet echt verrast. Het gaat om de actie. Op dat vlak pakt Tom Cain stevig uit met kennis van zaken, ook al komen er in het boek net iets te veel toevalligheden voor om er een echte topper van te maken. Maar een pageturner is het wel, geschreven in een trefzekere, bijna literaire stijl die je bij weinig boeken in dit genre aantreft. Al met al een aanrader.