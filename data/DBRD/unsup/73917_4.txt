Jojanneke Buschgens (1977) is dol op schrijven; als kind pende ze al verhalen neer. Later volgden gedichten en zelfs liedteksten. Ze heeft iets met woorden; een prima uitgangspunt voor Salomé, haar debuutboek. Een psychologische roman met een aantal vlijmscherpe thrillerrandjes.

Britt en Julia hebben slechts één ding met elkaar gemeen: een onblusbaar verlangen naar een kind. Julia moet verder met haar leven nadat ze eerder een kind verloor. Wordt ze uiteindelijk bevrijd van haar opgelopen levenstrauma? Britt daarentegen gaat er voluit – zeg maar ongeremd - op haar eigen manier voor om een kind te krijgen. Beide vrouwen staan elk afzonderlijk voor moeilijke keuzes.

“Het is vertederend hoe hij een poging doet iets liefs tegen me te zeggen. De harde waarheid die er niettemin in doorklinkt, raakt me. Ja, zo gaat dat. De wereld draait door, het leven gaat door. ‘Ik denk nog wel eens aan haar.’ Hoe zuur. Ik denk de godganse dag aan haar!”

Het ouderschap stopt niet als je een kind verliest. Moeder of vader, dat blijf je, tot en met je laatste snik. Voor deze getormenteerde lezer een duidelijk herkenbare en confronterende factor tijdens het lezen van het boek. Het grootste pluspunt van dit romandebuut is toch wel de bijzonder realistische weergave van de hoofdpersonages. Jojanneke Buschgens weet zelfs het onuitstaanbare leed van Julia uit te drukken in woorden. Erg sterk en verdomd bitter tegelijk. Ook het karakter van Britt wordt knap uitgetekend. De onderlinge contrasten tussen de twee vrouwen kan niet scherper worden gesteld.
Wellicht richt Salomé zich vooral tot een vrouwelijk lezerspubliek. Dit betekent evenwel niet dat de heren deze roman zo maar links moeten laten liggen. Jazeker, de auteur heeft me flink kunnen raken. Sterk hoe ze op zoek gaat naar de sentimenten en hunkeringen van haar twee protagonisten. Buschgens schrijft die dan nog eens neer in erg fraai, ongedwongen proza.

Een aangrijpend en diep menselijk verhaal met een opmerkelijke twist, inclusief het zo belangrijke thrillerelement spanning in het laatste gedeelte.