In “ De Krijtman” draait het om de vriendengroep van Eddie. De vriendengroep bestaat naast Eddie uit Fat Gav, Metal Mickey, Hoppo en Nicky. Het verhaal switcht tussen 1986 en 2016. Doordat de hoofdstukken worden afgewisseld tussen verleden- en tegenwoordige tijd, blijft het verhaal spannend en wil je door blijven lezen.

De vriendengroep stuurt elkaar berichten door het tekenen van “ krijtmannetjes ”. Deze mannetjes zijn een signaal om informatie door te geven of naar elkaar toe te komen. Wat begint met onschuldige berichtjes, leidt uiteindelijk tot ijzingwekkende gebeurtenissen. Er worden lichamen gevonden, en altijd spelen de getekende poppetjes wel een rol. Is iemand in de vriendengroep hiervoor verantwoordelijk of zijn er meer personen op de hoogte van de betekenis hiervan?
De vriendengroep is in 2016 niet meer in zijn geheel samen, mede door de gebeurtenissen in het verleden. Toch ontvangen ze weer brieven met “ krijtmannetjes “ en een oude bekende brengt weer een bezoek aan Eddie. Alles lijkt weer opnieuw op te laaien, maar van wie zijn de brieven afkomstig? Niets is wat het in eerste instantie lijkt, maar je moet er wel moeite voor doen om hier achter te komen. Eddie neemt deze moeite, wat hem uiteindelijk bij de waarheid brengt.

C.J. Tudor heeft een ongelofelijk spannend debuut geschreven, waar hopelijk nog meer boeken zullen gaan volgen. Voordat “ De Krijtman” verscheen was het al een internationaal aangeprezen boek, de vertaalrechten werden aan zeker 39 landen verkocht.
Het boek is spannend, maar weet niet helemaal onder de huid te kruipen. Het leest makkelijk en snel weg, zeker vier sterren waard.