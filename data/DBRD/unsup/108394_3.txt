'Tot ik je vind' vertelt het verhaal van de vriendschap tussen de twee hartsvriendinnen Clara O'Connor en Rachel Walsh. Rachel werkt als misdaadverslaggever en als zij nietsvermoedend naar een persconferentie van de politie wordt gestuurd, wordt zij geconfronteerd met de vermissing van Clara, haar beste vriendin met wie zij drie dagen eerder een afspraak had. Een afspraak waar Clara nooit is komen opdagen...

Clara en Rachel zijn beste vriendinnen sinds de eerste dag dat Rachel, na de zoveelste verhuizing, op haar nieuwe school de klas instapte en een plaatsje naast Clara uitkoos. Rachel is in die tijd een eenzaam, dik meisje, geboren na een one-night stand en ongewenst door haar alcoholische moeder die haar liever ziet gaan dan komen. De door iedereen als vriendin gewenste knappe en slanke Clara woont alleen met haar vader sinds ze op zeer jonge leeftijd door haar moeder in de steek is gelaten.

Verteld vanuit de ik-persoon Rachel krijgen we een beeld van hun innige vriendschap. Vanaf de eerste dag delen ze lief en leed en vertrouwen ze elkaar blindelings en volledig als echte soulmates. Deze intense vriendschap leidt jaren later uiteindelijk tot een schokkende ontdekking die zwaar ingrijpt op het leven van zowel Clara als Rachel. Het is een verhaal waarin je op een gegeven moment niet meer weet wie of wat je moet geloven. Is alles wel zoals Rachel het vertelt of schetst zij een waarheid die alleen in haar eigen werkelijkheid bestaat. Is het echt zo gebeurd of zit er toch een andere kant aan het verhaal?

Knap hoe de auteur je steeds opnieuw aan het twijfelen brengt over wat je moet geloven: ze laat je aan de ene kant meeleven met Rachel en haar niet gemakkelijke jeugd, maar ze geeft je tegelijkertijd een gevoel van onbehagen. Iets onbestemds waar je pas als het boek uit is de vinger op kunt leggen door de toch nog onverwachte wending aan het eind.

Toen ik in het boek begon, moest ik wel even wennen aan de schrijfstijl, maar na de eerste paar hoofdstukken had het verhaal me volledig in zijn greep. Het is geen thriller die je op het puntje van je stoel zet, maar wel een verhaal met onderhuidse spanning en manipulatie waarin niet alles is zoals het lijkt. Eenmaal begonnen moest ik gewoon weten hoe het verhaal verder ging en kon ik niet stoppen totdat ik het boek uit had. Dit debuut van voormalig BBC-verslaggeefster Colette McBeth heeft mij in iedere geval positief verrast en me een aantal aangename leesuurtjes gegeven.