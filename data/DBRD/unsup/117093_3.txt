Vlak voor de kerstdagen hoor ik een plof op de deurmat. Mijn recensie-exemplaar van Simply Italian lacht me toe vanaf de mat. De drie Chiappa zusters staan tevreden een bord pasta te eten. Michela  werkt bij een sportmartketingbureau, is expert in pasta en heeft al een eigen kookprogramma. Manuela is fulltime nanny en gespecialiseerd in de tijdrovende recepten. Romina werkt bij een modemerk, is hoofd van het trouwbedrijf van de drie zussen en het baktalent. Drie aantrekkelijke dames met Italiaanse roots. De dames zijn geboren en getogen in Wales en opgegroeid tussen hun Italiaanse familie. Wales, Italië, Familie en Eten vormden de basis voor hun opvoeding. Die basis en de recepten die van nonna (oma) op moeder en dochters zijn doorgegeven zijn de ingrediënten voor hun eerste kookboek Simply Italian.
Na de inleiding over deze gepassioneerde familie, hun achtergrond en de favoriete recepten van de zussen bij diverse gelegenheden volgt een overbodig vlaggensysteem voor de aanduiding van de soort gerechten (gezond, snel, vegetarisch). Daarna komen pas de recepten.
Het sfeervolle boek met intieme foto’s uit het leven van de zussen bevat alle gangen die een traditionele Italiaanse maaltijd kent. Van antipasto tot dolci.  Ze zijn allen in meer en mindere mate vertegenwoordigd met soms een Engels tintje.
Klassiekers als bruschetta, risotto, bolognesesaus, tiramisu en pizza mogen natuurlijk niet ontbreken. Maar wat dacht je van silhouetpasta met kruiden in silhouetvormn in de pasta? Of ravioli met een vloeibare eidooier en gerookte zalm en asperges. Ook de varkensmedallions met ui, appel en cider zien er heerlijk uit.
Veruit de meeste aandacht in dit boek gaat uit naar het maken van pasta’s en diverse pastagerechten. Hoe maak je (gekleurde) en gevulde pasta? Hoe rol je het uit en hoe krijg je diverse vormen? Het wordt allemaal op een simpele manier behandeld.
De korte bereidingswijzen, bereidingstijd en veelal korte ingrediëntenlijsten vallen positief op. Al maak je vaak dan wel één gerecht en niet een complete maaltijd. Als niet Italiaan, die zijn maaltijd niet in een reeks gangen eet, zal je er vaak dus nog iets bij moeten serveren. Verder is het allemaal lekker helder en duidelijk geschreven. De maag rommelt. Het wordt tijd te gaan dineren als een Italiaan.

Snelle kip met zoutige parmaham en verse salie
Voor 4 personen
Voorbereidingstijd: 10 minuten
Bereidingstijd: 15 minuten.

2 kippenborsten, vel verwijderd
Fijn zout en versgemalen zwarte peper
8 plakken parmaham
8 verse salieblaadjes
1 eetlepel olijfolie
Een wijnglas witte wijn

Snijd elke kippenborst horizontaal doormidden zodat je 4 filets krijgt. Leg er vershoudfolie overheen en sla elke filet met een vleeshamer of deegroller plat tot een dikte van ongeveer 1 cm. Bestrooi beide kanten met wat zout en peper.
Leg op elk stuk kip 2 plakken parmaham, leg daar weer 2 salieblaadjes bovenop en zet het geheel vast met een cocktailprikker.
Verhit de olie in een koekenpan op middelhoog vuur en bak de kip ongeveer 2 minuten aan beide kanten tot deze gaar is. Leg op serveerborden. Giet de wijn in de pan en laat deze op hoog vuur 1 minuut inkoken. Sprenkel de saus over de kip en serveer.

Dit recept zorgt voor een heerlijke malse kip waarbij de parmaham een heerlijke zoute kick geeft. Ook de simpele wijnjus past hier super bij. Ik maakte er voor de volledigheid nog een pasta en pesto uit het boek bij en serveerde dit met groenten en waande me echt even in Italië.

Simply Italian bevat veel leuke en gemakkelijke recepten. Ze zijn misschien niet direct nieuw in de Italiaanse keuken maar zullen niet bij iedereen bekend zijn. Het kleine hoofdstukje over diverse soorten koffie is meer een promotiepraatje voor een eigen Engelse koffiezaak en had niet opgenomen hoeven te worden. Net als de paar adressen om te slapen en waar je lekker ijs kan eten in Italië. Het is onnodige vulling.
Het boek levert zeker toegankelijke, vaak snelle en gemakkelijke Italiaanse recepten waarbij je er dus rekening mee moet houden dat je ze vaak moet aanvullen met bijgerechten. Geen super verfijnde gerechten waar je uren mee bezig bent maar gewoon lekker eerlijk eten uit een boek dat met liefde is geschreven. Leuke bonus is ook dat veel recepten terug te zien zijn op youtube waardoor het bereiden nog gemakkelijker wordt. Het enige nadeel van dit boek is dat sommige hoofdstukken wel erg beperkt zijn. Verder is het een ode aan La Dolce Vita van de makkelijke Italiaanse keuken. Bravo.