Normaal gesproken had ik dit boek niet opgepakt maar door een cursus die ik volg moest ik een genre lezen dat ik normaal niet snel doe. Dit verhaal valt binnen 'Waar gebeurd' en het is heel lang geleden dat ik zo'n boek heb gelezen.
De kaft sprak me aan en het kleine stukje tekst wat op de voorkant staat. Het verhaal van Maurice is ongetwijfeld het verhaal van vele kinderen in grote steden en arme wijken. Het zou een goede basis vormen voor een feelgood kerstfilm.
Maurice groeit op met een zwaar verslaafde moeder en een afwezige vader. Om af en toe iets te kunnen eten (zijn moeder maakt alles op aan drugs)gaat hij uit bedelen. Op een dag loopt er een zakenvrouw langs hem heen en hij vraagt om wat geld om te eten. Ze loopt hem straal voorbij. Dan terwijl ze al aan het oversteken is draait ze om en keert terug. Ze biedt hem een maaltijd aan en samen gaan ze bij MacDonalds eten. Het is het begin van een vriendschap die gebaseerd is op vertrouwen. Het is mooi om te lezen waarmee ze Maurice allemaal kennis laat maken en tegelijkertijd is het droevig om te beseffen dat vele kinderen deze voor ons 'gewone' dingen moeten missen. Het is een verhaal wat je aan het denken zet en ontzettend ontroerend. Hier en daar is het wel wat belerend, op die typisch Amerikaanse manier, maar dat is voor de rest niet echt storend.