Stel, je hebt een levensverzekering en betaalt braaf elke maand de premie. Dan slaat het noodlot toe en je wordt ernstig ziek. Door de torenhoge ziekenhuiskosten slaag je er niet meer in om je verzekeringspremies te betalen. Waardoor er bij je overlijden niemand recht heeft op de uitbetaling van je polis. De grote winnaar hier is de verzekering. Het kan ook anders. Je zou je polis kunnen doorverkopen voor een lager bedrag dan het verzekerde. In dat geval krijg jij wat meer financiële ruimte. Bij je overlijden incasseert de koper je polis. Bij dat systeem winnen jullie allebei (gesteld dat je op tijd het loodje legt) en het is niet eens onwettelijk. Stel nu dat een firma op zoek gaat naar terminale patiënten, ze voorziet van valse medische attesten en ze dan op grote schaal levensverzekeringen laat afsluiten Dat zou regelrechte fraude zijn. Naar dat soort polissen zijn Carver Hartnett, Miranda Pryor en Leonard (Lenny) Stillmach van de verzekeringsmaatschappij Reliable Allied Trust op zoek.
 
Onder leiding van hun excentrieke baas Ouwe Norton niet te verwarren met zijn vader Dooie Norton, de befaamde fraude-rechercheur- proberen ze hun firma te behoeden voor het uitbetalen van onterechte claims. Maar het is vechten tegen de bierkaai. Waar Dooie Norton destijds een leger rechercheurs en hulp van de FBI tot zijn beschikking had, bestaat de afdeling Bijzonder Onderzoek slechts uit hun drieën, pover gewapend met PCs. Samen bemannen ze een landschapskantoor en hebben een vreemde vriendschapsband. Lenny is een geniale computerfreak die depressieve perioden afwisselt met manische. Carver is dodelijk verliefd op Miranda maar zij geeft hem constant tegenstrijdige signalen. Miranda deelt met Lenny een passie voor wijn.

Het verhaal begint bij het ontslag van Lenny. Om hem over het moeilijke eerste moment te helpen, nemen zijn collegas hem een avondje op sleeptouw. Ze belanden in een goktent waar Lenny op luttele minuten een klein fortuin verwedt. Bedrukt zetten Carver en Miranda hem af bij zijn flat. Ontslagen, stoned, dronken en sinds die avond ook nog volledig berooid zijn vrienden zijn zo bezorgd dat ze zelf thuisgekomen direct terug contact met hem zoeken. Bij deze mensen gaat dat via de computer, die trouwens doorheen het hele boek een belangrijke rol speelt. Behapbaar voor de leek, boeiend voor de kenner, is mijn inschatting. Maar met Lenny lijkt alles in orde. Tot Miranda een paar uur later in paniek naar Carver belt. Ze snellen samen naar Lennys flat en vinden hem dood achter zijn PC. In de daaropvolgende dagen verneemt Carver zaken die zijn wereld op zijn kop zetten. Lenny scheen niet alleen fraude bij levensverzekeringen te onderzoeken, het lijkt wel of hij zelf een superfraudeur was. Tot zijn verbazing constateert hij dat Lenny en Miranda elkaar veel beter kenden, dan hij ooit vermoedde

Via verteller Carver Hartnett geeft Dodelijke polis een intrigerend beeld van hoe het er op een verzekeringsmaatschappij aan toe gaat. De rokers in de brandgang, de asbakken in de rokerslokalen, de schotjes in het landschapskantoor, het hightech kantoor van de baas Ouwe Norton ik zag het tijdens het lezen allemaal voor me. Dooling vult dit beeld leuk op met allerhande anecdotes over verschillende oplichterspraktijken. Iemand met slechte intenties vindt in Dodelijke polis een hoop inspiratie. Een ingenieuze levensverzekeringsfraude is echter de rode draad. Zacht maar zeker ontwart Carver Hartnett het kluwen. Daarbij leert hij zijn collegas beter en anders kennen, al is het in het geval van Lenny postuum. Het is geen nagelbijtend spannend boek, maar een absolute aanrader voor al wie zich afvroeg hoe je van verzekeringsfraude een boeiend boek kan schrijven.