Wat zit er in die kist? Deze vraag komt in dit gelijknamige, bijzonder vormgegeven prentenboek steeds terug. Het begint al met het openen: het boek is verpakt in een stevige kartonnen doos die sterk op een kist lijkt. 

De kist in dit stapelverhaal wordt vervoerd met een vliegtuig, een schip, een trein en andere vervoersmiddelen. Deze kist wordt gedurende het verhaal steeds een stukje kleiner ('En in die kist? Daar zat nog een kist!'). Iedereen die de kist vervoert vraagt zich dan ook af wat erin zit ('Vast een neushoorn, dacht de machinist en voorzichtig laadde hij de kist op zijn trein'). Aan het eind komt een heel kleine kist aan bij het meisje en wordt het raadsel opgelost. Deze oplossing grijpt weer terug naar de eerder gestelde vragen. Achterin het boek staat nog een extra opdracht.

Speciaal vormgegeven oblong prentenboek dat door de kleuren (groen, blauw en geel) een beetje een indruk uit de jaren vijftig van de vorige eeuw geeft. De kleuren zijn niet fel. Maar de duidelijke grafische tekeningen met veel details maken het boek interessant voor kinderen vanaf ongeveer vier  jaar. Er valt veel op te zien. De tekeningen lopen steeds door van bladzijde naar bladzijde waardoor het lijkt of je een heel lange tekening ziet. Er is een eenvoudige beknopte tekst, maar de illustraties maken het grootste deel van het werk uit.

Het boek is geschreven en ge√Øllustreerd door de Vlaamse schrijver/illustrator Pieter Gaudesaboos. Een kunstenaar die al een aantal prijzen voor zijn werk heeft gekregen. Hij is o.a. bekend door zijn boeken Linus en Mannetje Koek schrijft een boek.

Erg leuk om aan kinderen voor te lezen en te laten zien. Zij kunnen op de platen het verloop van de reis van de kist volgen en de leuke details ontdekken. Dit biedt zeker stof tot verdere gesprekken. In de tekst staan enkele Vlaamse uitdrukkingen, maar deze zijn niet storend voor Nederlandse lezers. Ook kan het boek gebruikt worden voor een thematafel in de klas of om het thema vervoer of dieren te introduceren. Aan het eind van het boek staat een overzichtje van de dieren die in het boek verstopt zijn. Voor kleuters spannend om die weer terug te vinden.

De uitgave verscheen bij uitgeverij Lanoo.