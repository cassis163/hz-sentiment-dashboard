De thriller Macbeth van de Noorse auteur Jo Nesbø is een bewerking van het gelijknamige, beroemde toneelstuk van William Shakespeare.
Nesbø is op 29 maart 1960 geboren in Oslo als zoon van Per Ingvar Nesbø (1922-1994) en Kirsten Hammervoll Nesbø (1927-2007) . Hij groeide op in Molde en Oslo, samen met zijn broers Per Auran Nesbø (1955) en Knut Nesbø (1961-2013) en heeft gestudeerd aan de Noorse Handelshogeschool. Hij heeft als beurshandelaar en journalist gewerkt en is daarnaast de zanger en songwriter van de in Noorwegen zeer beroemde band Di Derre (=Zij Daar).
Nesbø’s moeder was bibliothecaresse en daardoor ontwikkelde hij al vroeg een liefde voor literatuur. Op zijn 17e begon hij aan zijn voetbalcarrière bij MFK, de voetbalclub van Molde. Nesbø was een succesvol voetballer, maar moest zijn carrière helaas opgeven toen hij problemen kreeg met de kruisbanden in zijn knieën.
Nesbø werkte een tijdlang overdag als beurshandelaar en trad ’s avonds op met Di Derre, waar ook wijlen zijn jongste broer in heeft gezeten. Toen dit hem teveel werd, nam hij verlof en vertrok hij naar Australië. Gedurende de 30 uur durende vlucht schreef hij het plot voor zijn debuut “De vleermuisman”, het eerste deel in de Harry Hole-serie. In de vijf weken vakantie die volgden schreef hij het volledige manuscript. Hij zond het onder het pseudoniem Kim Erik Lokker naar een uitgeverij, omdat hij niet wilde dat zijn bekendheid invloed zou hebben op de beoordeling van het boek. Hiermee begon een succesvolle schrijfcarrière. Naast thrillers schrijft Nesbø ook kinderboeken.
In zijn versie van Macbeth gebruikt Nesbø de versie van Shakespeare als geraamte, waar hij zijn eigen verhaal omheen bouwt. Het verhaal is verplaatst naar een niet-bestaande stad in de jaren ’70. De hoofdrolspelers zijn politieagenten, waarvan er één, Macbeth, een getroebleerd verleden heeft. Onder invloed van een vrouw en verdovende middelen gaat hij over zijn eigen morele grenzen.
Nesbø heeft van het aloude toneelstuk een spannende, moderne versie gemaakt, dat ook de mensen die Shakespeare links laten liggen zal weten te boeien.