Op een donderdag rond lunchtijd wordt de aarde vernietigd, om ruimte te maken voor een nieuwe snelweg door de ruimte. Maar dat is niet de eerste vernietiging waar Arthur Dent mee te maken krijgt: eerder die ochtend stond er een gele bulldozer voor zijn deur. Zijn huis stond in de weg voor de aanleg van een snelweg en ondanks het feit dat Arthur zich voor de bulldozer werpt, wordt zijn huis vernietigd. Gelukkig is er zijn vriend Ford Prefect, die hem mee neemt op avontuur in de Melkweg. Gedurende hun doldwaze avontuur is er één houvast om Arthur wegwijs te maken in de ruimte: The Hitchhiker's Guide to the Galaxy, een transgalactisch liftershandboek. Al op de cover prijkt een goede raad: Don't Panic!
The Hitchhiker's Guide to the Galaxy is een vlot geschreven verhaal dat gemakkelijk leest. Het boek telt, in mijn versie, slechts 158 pagina's dus het is uit voordat je het weet. Maar niet getreurd: hierop volgen nog vier andere boeken vol doldwaze avonturen in outer space.

Het bizarre plot zit vol grappen en onverwachte wendingen. Wat denk je van een depressieve robot, een ruimteschip dat haar keuzes baseert op kansberekening en een walvis die opeens opduikt in het Melkwegstelsel? Niets is Douglas Adams te gek. Toch wordt het verhaal nergens flauw of overdreven. Adams neemt je mee op avontuur en weet je te overtuigen van de vreemde wereld die hij geschapen heeft.
The Hitchhiker's Guide to the Galaxy bevat een veelvoud aan diverse personages, de één nog raarder dan de ander. Ondanks de moeilijke namen had ik geen enkel probleem de personages uit elkaar te houden - daar zorgen hun karaktereigenschappen wel voor.

Bekende geeky quotes als 'Don't Panic, always bring your towel' en 'So long, and thanks for all the fish' vinden hun oorsprong in dit hilarische boek. Mijn tip voor #TowelDay is dan ook om vandaag zo veel mogelijk te smijten met dergelijke quotes. En vergeet niet iedere vraag te beantwoorden met '42'.

The Hitchhiker's Guide to the Galaxy is een hilarische science fiction cult klassieker die zich afspeelt in outer space. Samen met earthling Arthur Dent ontdek je het Melkwegstelsel op een heel andere manier, en leer je wat het eigenlijke nut is van planeet aarde. En vergeet niet dat dit boek het antwoord heeft op het leven, het universum en alles!
Deze recensie verscheen ook op Oog op de Toekomst.