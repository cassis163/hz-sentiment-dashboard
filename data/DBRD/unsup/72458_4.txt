Cassie en Molly (17) zijn tweelingzusjes, maar ze verschillen enorm. Cassie is slank, extravert en heeft de ene flirt na de andere, Molly is voller, introvert en is al 26 keer verliefd geweest, maar heeft nog nooit een vriendje gehad of gezoend (voordeel is wel dat ze ook nog nooit afgewezen is!). Nu Cassie voor het eerst écht verliefd is, op Mina, zijn de zusjes niet meer zo hecht als voorheen. Molly voelt zich een beetje eenzaam…
Cassie probeert haar te koppelen aan Mina’s hipstervriendje Will, de perfecte jongen mét aandacht voor Molly, maar Molly heeft kriebels voor haar collega Reid, absoluut niet-hipster. Waar gaat ze voor? Cool of nerdy? En waagt ze überhaupt die sprong in het diepe?

Wat een heerlijk boek heeft Becky Albertalli weer geschreven! Ze weet hoofdpersonages neer te zetten die ik meteen in mijn hart sluit en met wie ik me kan identificeren (mijn vroegere ik dan). Er zit zoveel herkenning in dit boek! Ik bleef quotes die me wat deden noteren…
Dit verhaal snijdt het onderwerp tienergevoelens aan, maar ook diversiteit komt flink aan bod met o.a. Cassie die (ook) op meisjes valt en de twee moeders van de meiden, die blank en bruin zijn.
Mooi (ik blijf het zeggen) dat er steeds meer van dit soort diverse personages voorkomen in boeken, want dat geeft gewoon een goede afspiegeling van de diverse wereld waarin we leven!

De voordelen is een onwijs lief verhaal, vol humor, waarbij ik stiekem een beetje verliefd ben geworden op de hoofdpersoon! Een klein verhaal over grootse gevoelens…