Sascha is met de hond van haar ouders aan het wandelen in een natuurgebied in het noorden van Nederland. Ze vindt door toedoen van haar hond de bijna vergane resten van een man. Enige tijd later spoelt een ander dodelijk slachtoffer aan op de oever van de Maas in Zuid-Limburg. In beide gevallen denkt men in eerste instantie aan zelfmoord. Maar omdat op beide lichamen het visitekaartje gevonden wordt van mr. Caroline van Soerendonk, echtscheidingsadvocate te Maastricht wordt er uiteindelijk anders naar gekeken. De recherche denkt dat zij de beide mannen gekend heeft, maar Caro weet zeker van niet. Haar speurtocht met de hulp van Sascha om haar onschuld te bewijzen, eindigt onverwacht dicht bij huis.

Het eerste deel met mr. Caroline van Soerendonk (Caro) in de hoofdrol heeft de titel Val. Hierin maakten we kennis met een overwerkte echtscheidingsadvocaat die te veel drinkt, paniekaanvallen heeft en fouten maakt. Als er een officiële klacht tegen haar wordt ingediend, wordt ze tot nader order op non-actief gesteld.


Een terugblik voorafgaand aan de proloog zorgt er voor dat je dit deel als boek kunt lezen. Het geeft genoeg informatie om te kunnen genieten van deze thriller.

De keuze van de titel is treffend. Bijna gedurende het hele verhaal had ik een beklemmend gevoel tijdens het lezen, voornamelijk door hetgeen Caro meemaakt; ze voelt zich ook klem gezet, maar ook door wat er te lezen valt in de cursief gedrukte hoofdstukken, startend met de proloog. Wie is dit personage en wat gebeurt er precies?

Caro heeft de hulp ingeroepen van haar oud-studiegenoot Robin. Zij is bekend met het arrondissementsparket Oost-Nederland en Cora kan haar expertise goed gebruiken.
Wanneer Robin haar bevindingen bespreekt met Cora doet ze de volgende uitspraak:'Het lijkt wel en beetje op een spelletje steen-papier-schaar. Waarbij het papier dan iedere keer wint.'
De drie delen van Klem hebben als toepasselijke titel: deel 1; papier, deel 2; steen en deel 3; schaar.

Net zoals in Val wordt ook hier een maatschappelijk onderwerp aangeroerd. Deze keer het recht van iemand om zijn of haar eigen leven te (laten) beëindigen ingeval van ziekte of ouderdom. Wederom een meeslepende thriller met goede plotwendingen. Lekker korte zinnen in dito hoofdstukken zonder moeilijke woorden, waardoor het een toegankelijk boek is geworden.

Het einde is een open einde, kijkend naar het leven van Caro. Wat gaat ze doen met haar leven vraag je jezelf af?
Het allerlaatste hoofdstuk dateert een paar jaar later. Laat je verrassen!
Ik heb werkelijk genoten van dit einde en kijk uit naar een volgend verhaal van Tupla M.