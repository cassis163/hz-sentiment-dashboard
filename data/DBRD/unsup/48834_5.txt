Bij het bekend maken van de imprint Imagine, werden meteen een resem titels voorgesteld, die stuk voor stuk tot de verbeelding spraken. Met een korte inhoud en cover die aanspreekt en doet verlangen om een leesbeurt te beginnen. Wanneer dan ook duidelijk werd dat de Slated-reeks van Teri Terry vertaald werd en tot het aanbod behoorde, waren mijn verwachtingen heel hoog. Toen ik de paperbacks ter beschikking kreeg, bleek meteen dat het boek met een niet zo doorsnee formaat ook heel goed in de hand lag, niet meteen het eerste waar je aan denkt bij je aankoop, maar wel een leuk extraatje.

Het verhaal zelf doet heel hard denken aan de reeks "Het Programma" van Suzanne Young en er zijn vast wel nog wat titels die een vergelijkbare opzet in de plot hebben verwerkt. Waar Terry zich onderscheidt van de massa, is de fijne lijn die ze bewaart tussen het quasi dystopische scifigedeelte van het verhaal en de maatschappij zoals wij die kennen. Het toekomstbeeld dat de schrijfster ons voorhoudt is geloofwaardig en plausibel zonder meer, zeker gezien de mogelijkheid van de Brexit en de logische structuur van de fictieve ideologie die achter het wissen schuil gaat. Het hele boek is opgedeeld in korte hoofdstukken die heel vlot te lezen zijn. De futuristische (fictieve) termen en gadgets worden tot een minimum beperkt en de verhaallijn houdt een nauwe band met de leefwereld van de hedendaagse tieners.

Als fervent YA-lezer, kan je stellen dat de auteur wel heel wat clich√©s van het genre in het boek verwerkt, en dat de verplichte nummertjes netjes kunnen aangevinkt worden, maar ze doet dit op zo'n manier dat het boek steeds fris en origineel aanvoelt. Verwacht echter geen aaneenschakeling van spannende actiesequenties en grootse climaxen, het verhaal moet het eerder hebben van het alom sluimerende mysterie van het wissen en de bijhorende geheimen. We beleven de gebeurtenissen vanuit het standpunt van het hoofdpersonage en maken kennis met al haar bijzonderheden zoals ook zij die bij mondjesmaat beseft of ontdekt. Verwacht ook geen grote vernieuwingen binnen het genre. Terry hanteert een klassieke YA-aanpak en -structuur, maar bewijst dat ze als geen ander weet hoe het moet.

Wie het genre niet kent, zal dit boek als een aangename kennismaking ervaren. Wie fan is van het genre kan genieten van een schrijfster die uitstekend bevestigt waarom je net van het genre houdt. Hoe dan ook, Gewist staat garant voor een uiterst aangename leesbeurt.