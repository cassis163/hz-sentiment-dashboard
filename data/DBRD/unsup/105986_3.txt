Ann Burden leeft alleen in ‘haar’ vallei. Ze is de enige overlevende van haar familie na een kernaanval. Misschien wel de enige overlevende van de hele wereld. Tenminste dat denkt ze. Totdat ze een rookpluim ziet. Misschien is er toch nog iemand anders. En zo ja, hoeveel anderen zouden er nog kunnen zijn? En bovenal, hebben ze goede of kwade bedoelingen……….?

Z van Zachariah is een goed geschreven verhaal en voor een Young Adult boek vind ik het best volwassen. Er wordt een milde spanning opgebouwd met soms een uitschieter waardoor het verhaal boeiend blijft. Het verhaal wordt in dagboekvorm geschreven en verteld door Ann. Het leest prettig en makkelijk. De personages zijn goed neergezet en aan elkaar gewaagd.

De auteur Robert C. O’Brien (Robert Leslie Conly)stierf voordat het boek af was in 1973. Zijn vrouw Sally en zijn dochter Jane schreven het einde van Z van Zachariah met behulp van zijn aantekeningen. Het boek werd in 1974 gepubliceerd en kreeg in 1976 een Edgar Award voor Beste Jeugd Mysterie van de Mystery Writers of America. In 2014 werd het voor de eerste keer vertaald naar het Nederlands.