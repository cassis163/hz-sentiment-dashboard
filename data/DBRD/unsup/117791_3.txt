Het verhaal gaat over de drie vriendinnen Paige, Eva en Frankie. Ze wonen in hetzelfde huis en werken bij hetzelfde bedrijf totdat ze alle drie ontslagen worden.
Samen besluiten ze een nieuw evenementenbureau op te zetten: Urban Genie.
In het begin wil dit allemaal niet zo vlotten en daarom moeten ze om hulp vragen bij de broer van Paige (Matt) en diens beste vriend (Jake). Paige vindt om hulp vragen heel erg lastig, zeker omdat ze al haar hele leven verliefd is op Jake en dit totaal niet wederzijds lijkt te zijn.

Het verhaal begint met Paige die denkt dat ze promotie gaat krijgen op haar werk. Wanneer ze daar aan komt blijkt ze geen promotie te krijgen, maar te worden ontslagen. In datzelfde hoofdstuk krijgen we te maken met een perspectiefwisseling en leren we Jake kennen. Jake heeft een moeilijke jeugd gehad, is daarna geadopteerd en heeft zichzelf omhoog gewerkt van helemaal niets naar een miljoenenbedrijf en is nu een drukbezette man die lastig te bereiken is voor interviews (hallo, mr. Grey?!). De vergelijking met de vijftig tinten-serie is zo aanwezig, dat dit ten koste gaat van de originaliteit van het boek.

De daaropvolgende hoofdstukken zijn gelukkig een stuk beter. De personages leer je goed kennen door een uitgebreide karakteromschrijving, ze komen echt tot leven en zijn stuk voor stuk erg leuk. De seksscenes zijn goed uitgewerkt en zijn zowel spannend als geloofwaardig.

Vanaf blz. 270 komt daar dan toch weer de vergelijking met vijftig tinten om te hoek kijken. Iets met liften, veel en non-stop seks, een bezitterige man en een meisje dat niet eens haar eigen eten mag bestellen.
Ondanks het clich√©matige, nodigt het boek wel uit tot het lezen van de vervolgdelen, juist omdat de personages zo goed gelukt zijn en het toch wel een fijn verhaal was om te lezen.