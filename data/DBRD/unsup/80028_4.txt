Melanie Raabe (1981) is geboren in Jena (Th√ºringen) en heeft haar jeugd doorgebracht in Wiehl (Noordrijn-Westfalen). De informatie achterop het boek is in deze incorrect. In Bochum studeerde ze mediawetenschappen en literatuur. Momenteel woont ze in Keulen en werkt ze als journalist en auteur.
'De val' is haar debuut. Inmiddels heeft een grote Amerikaanse filmmaatschappij een optie op de filmrechten.

Twaalf jaar geleden heeft schrijfster Linda Conrads haar vermoorde zus gevonden. De dader was nog ter plekke en ze heeft een glimp van hem opgevangen voor hij wegvluchtte. Ondanks alle recherche heeft de politie de dader nooit te pakken gekregen. Linda heeft er een behoorlijke mentale knauw aan overgehouden, met als gevolg dat zij al elf jaar haar huis niet meer is uit geweest. Dan geheel onverwacht herkent ze in een correspondent van een actualiteitenprogramma de dader. Ze is vast voornemens hem tot een bekentenis te dwingen en antwoord te krijgen op de vraag "waarom". Ze schrijft een nieuw boek, met als onderwerp wat er in het verleden is gebeurd. En ze nodigt de vermeende dader uit voor een interview.

Een prettig leesbaar verhaal. Door de hoofdstukken uit het boek dat Linda heeft geschreven, komen we steeds wat meer te weten over wat zich in het verleden heeft afgespeeld. Daar komt het heden naast te liggen, de belevingswereld van een behoorlijk beschadigde vrouw, maar evengoed met een boel lef als het eropaan komt de onderste steen boven te willen krijgen. De spanning wordt langzaam opgebouwd, om dan weer even af te nemen en vervolgens opnieuw op te komen. Plotwendingen laten de lezer zich afvragen wat we nou eigenlijk moeten denken over het geheel.

De laatste paar hoofdstukken zijn niet echt van toegevoegde waarde. En is 'De val' in alle opzichten geloofwaardig? Nee. Maar het is -zeker voor een debuut- een prima psychologische vrouwenthriller. Raabe smaakt naar meer.