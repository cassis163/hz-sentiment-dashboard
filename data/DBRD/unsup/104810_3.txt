Nadat ik Steven Van Belleghem heel enthousiast, professioneel en met veel vaart een presentatie had horen geven, ben ik dit boek gaan lezen. Ik werk zelf in de ICT dienst van een instituut waar aan gezondheid, research en onderwijs gedaan wordt. We hebben dan ook vele klanten, eigen personeel, patiënten, studenten, stake holders, financierders. Dit boek gaat over hoe de relatie met onzen klanten in de volgende jaren drastisch zal veranderen. Digitaal is daarbij het sleutelwoord en als je de boot mist, dan ben je dus echt te laat en kan je bedrijf failliet gaan.

Vooral in gezondheidszorg kan er nog heel veel veranderen. Nu is gezondheid vooral reactief, je wordt ziek, gaat naar de dokter en die schrijft iets voor of stuurt je naar een ziekenhuis. Kost allemaal veel. Zou het niet beter zijn om proactief te werken en zelf je gezondheid op te volgen? Via een bloeddruppel die je op een analysestofje doet en waarvan je onmiddellijk de resultaten kan zien. Of denk aan het opvolgen van je hartslag, er bestaat al een app die dit kan opvolgen en die app kan zelfs voorgeschreven worden door een arts, dus in plaas van een pil, krijg je dan een app om te downloaden. De mogelijkheden om met patches te werken die op het lichaam gekleefd worden en waarin nanochips zitten die vanalles kunnen analyseren zijn eindeloos.

Het boek bevat veel voorbeelden van bedrijven die het goed doen, denk dan aan de grote spelers als Google, Amazon, Apple, omdat ze constant twee stappen verder denken. Het is nooit goed genoeg, er moet altijd meer gedigitaliseerd worden. Maar, we mogen niet gaan naar een maatschappij waar al het werk door robots gedaan wordt.

We willen eigenlijk als klant zoveel mogelijk zelf doen in een aankoopproces, maar als er een probleem is, dan willen we toch nog wel kunnen terugvallen op een persoon. De toekomst zal een mix zijn tussen digitaal en menselijk.

Mensen die vrezen dat robots het hier gaan overnemen kunnen gerust zijn, dat zit er voorlopig nog niet aan te komen. Slimme computers zijn er al wel en ze worden zo eens om de 18 maanden slimmer, dus het zou kunnen dat ze tegen 2030 de intelligentie van de mens evenaren of voorbij streven. Dat betekent niet dat ze meteen de wereld kunnen overnemen en de mensheid uitroeien.
Er zijn enkele essentiële dingen die slimme computers en robots missen en dat zijn: creativiteit, empathie en passie. Daarin leggen ze het nog altijd af tegen de mens en dat zal nog wel even zo blijven.

Een interessant boek om te lezen indien je geïnteresseerd bent in wat de toekomst kan brengen en hoe je je bedrijf daartegen moet wapenen.