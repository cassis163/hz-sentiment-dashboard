Professor S. en de verslaafde koning door Fred Diks en Erik Scherder, Illustraties door Mariëlla van de Beek

Dit super toffe boeiende boek is een twee-in-één boek. Langs de ene kant is het een spannend, meeslepend verhaal over Brian (ook wel Brain genoemd) en zijn beste vriendin Zhé die midden in de nacht op zoek gaan naar De opa van Zhé. Die opa is de bekende professor S. Hij is plots verdwenen en dat zou wel eens iets te maken kunnen hebben met diens tijdraket… Dat is de ene kant.

Langs de andere kant is dit boek ook een reis door je brein. Alle plaatsen die Zhé en Brian die aandoen op hun zoektocht lijken verdacht veel op delen in onze hersenen (Circus Cerebellum bijvoorbeeld) en tussen de hoofdstukken door staan er bijpassende hersenfeitjes. Aan het einde van de zoektocht is niet enkel het verhaal verteld maar heb je ook een boel informatie over het brein gekregen. En dat alles op een leuke, bijna onopvallende manier. Een toffe wijze om iets bij te leren.

Dankzij de medewerking van professor Erik S. (heb je hem) is dit boek niet alleen tof en grappig maar is de info er in wetenschappelijk onderbouwd én goed en vlot uitgelegd. Want dat kan de professor (ik zag het hem zelfs al in levende lijve doen: aanrader!). De grappige tekeningen van van de Beek maken het helemaal een feest om te lezen.

Op de achterflap staat: ‘Een spannende reis voor lezers van 9 tot 99 jaar, met interessante hersenfeitjes van professor S.!’ en dat is helemaal waar. Met mijn 40 jaar val ik midden in de doelgroep;)