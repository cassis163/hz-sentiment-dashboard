Opa en oma Oelewapper gaan met hun kleinkinderen Joep en Jetje op vakantie naar Hotel De wijze kater. Het belooft een gezellige vakantie te worden. De Hoteleigenares Tilly is hartelijk en gezellig. Maar ze zijn wel de enige gasten in Hotel De wijze kater en ’s nachts ritselt het op hun kamer! De volgende dag gaan opa, oma en de kinderen naar de kermis. Na de zweefmolen willen ze in het spookhuis. Maar het spookhuis is dicht. De baas van het spookhuis vertelt dat het spookhuis helemaal gesloten moet worden. Het zou niet eng genoeg zijn! De inspectrice komt de volgende dag al controleren. Karel, de eigenaar, wil eigenlijk geen eng spookhuis, want kinderen moeten niet zo bang worden dat ze er niet meer van kunnen slapen. Maar als het dichtgaat heeft hij ook geen werk meer. Wat nu te doen? Opa, oma en de kleinkinderen besluiten Karel te helpen.
Marianne Busser en Ron Schröder en hebben hun sporen allang verdiend in de jeugdboekenwereld. Ze begonnen in 1990 met het boek Bobbel en kunnen terugkijken op een enorm groot oeuvre van vele verhalen en liedjesboeken voor de allerkleinsten. Jan en Noortje, De keutelkampioen, Koen en Lot, Liselotje, Het letterwinkeltje, De liefste opa dat ben jij… Er is al een eerste deeltje verschenen over opa en oma Oelewapper: Opa en oma Oelewapper en het raadsel van de verdwenen onderbroeken. Opa en oma Oelewapper redden het spookhuis is het tweede deel over de Oelewappers. Ook dit boekje is weer een leuk en spannend verhaal.
Op de kaft staan een opa en twee vrolijke kindjes met een enge achtergrond van een donker woud. Doordat opa en de kinderen vrolijk lachen nodigt het boek uit tot lezen. De kleurige tekeningen in het boek zijn door illustratorenduo ivan en ilia op een bijzondere manier gemaakt. De bladzijden tonen een rustige achtergrond waarop als een soort collage de tekeningen gelegd zijn. Ook zijn er foto’s gebruikt, bijvoorbeeld van een oude auto een naaimachine. Hierdoor is de herkenbaarheid voor kleine kinderen groot en het beeld vult het verhaal goed aan. De taal is eenvoudig. Er is sprake van veel dialoog waardoor het ook fijn voorleest.
‘Alles kraakt hier,’ zegt Jetje. ‘Ach,’ zegt oma, ‘het is hier in elk geval wél gezellig.’
Het verhaal is grappig en eindigt anders dan je zou verwachten. Het boek past goed bij de Kinderboekenweek 2017. Het bevat een eng thema dat op een fijne manier is uitgewerkt.
Opa en oma Oelewapper redden het spookhuis is geschikt om voor te lezen aan kinderen in de leeftijd van 5 jaar.