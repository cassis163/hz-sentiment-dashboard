Jeff Povey is een Engelse auteur, regisseur en screenwriter. Hij schreef verscheidene afleveringen van populaire TV reeksen zoals Eastenders, Silent Witness, Holby City, Casualty en Kingdom. Hij schreef het scenario en regisseerde de kortfilm Blowing It waarmee hij verscheidene nominaties binnenhaalde. De seriemoordenaarsclub is zijn debuutroman.
Doug, havenarbeider van beroep komt bijna om het leven wanneer hij wordt aangevallen door een seriemoordenaar die hem als toevallig slachtoffer heeft uitgekozen. In het gevecht dat tussen beiden ontstaat doodt Doug zijn aanvaller. Als Doug via contactadvertenties in de krant te weten komt dat een select clubje van seriemoordenaars De seriemoordenaarsclub contact zoekt met zijn aanvaller besluit Doug de identiteit van de Kleinzoon van Barney, zoals zijn aanvaller in de kranten wordt genoemd, over te nemen.
Doug reist af naar Chicago waar de club maandelijks haar bijeenkomsten houdt in een bar-annex-grill Grillers Steak House. Hij wordt lid van de seriemoordenaarsclub, een select clubje van Amerikas meest beruchte seriemoordenaars die maandelijks bij elkaar komen om hun laatste wapenfeiten met veel bravoure voor elkaar uit de doeken te doen. Doug geniet van deze avondjes en van zijn rol die hij met glans speelt. Niet voor niets nemen de leden van club als schuilnaam de namen van bekende filmacteurs aan.
Na één van de inmiddels befaamde avondjes in de club wordt Doug op straat aangesproken door Kennet Wade, een undercoveragent van de FBI die reeds een drietal jaar de club in het vizier heeft. Hij wil het op een akkoordje gooien met Doug en belooft hem niet te vervolgen wegens moord en doodslag als Doug in ruil daarvoor alle leden van de club vermoordt. Doug krijgt hiervoor twee maanden de tijd. Bovendien moet hij er voor zorgen dat de Kentucky Killer, een moordenaars die inmiddels meer dan 200 moorden op zijn kerfstok heeft lid wordt van de club en ook uitgeschakeld wordt.
De seriemoordenaarsclub is een parodie op een bekend thema. Vele bekende thrillerauteurs hebben in het verleden met wisselend succes het onderwerp van de seriemoordenaar gebruikt in hun boeken. Povey speelt hier in zijn roman handig op in door een verhaallijn te creëren rondom hetzelfde thema. Een bewuste keuze omdat het een populair thema is en blijft. Doch zullen lezers die het boek aanschaffen als thriller bedrogen uitkomen. Dit boek is een hilarische roman die bol staat van de zwarte humor. Povey schildert zijn seriemoordenaars simpelweg af als gewone mensen van vlees en bloed die in hun dagelijkse leven ook te kampen hebben met allerlei persoonlijke probleempjes, zaken die ze dan maandelijks bespreken tijdens hun meetings in de club. De feiten en omstandigheden zijn hilarisch en zitten vol met zwarte humor. Povey ontpopt zich als een originele, onvoorspelbare schrijver en zet sterke karakters neer elk met hun eigen specifieke kenmerken en humor. Het boek is een leuk tussendoortje voor als je even genoeg hebt van het thrillergenre op zich maar toch binnen hetzelfde thema wil blijven.