Wat een geweldige manier om je kookboek te laten zien, dat is mijn eerste reactie op The Green Kitchen Travels op YouTube. Zo krijg je een goed idee van de sfeer en vang je een glimp van de recepten op. Bofkont die ik ben heb ik het boek dan al in huis om een review te schrijven voor Hebban culinair. Het is tegenwoordig een logische volgorde: je hebt een succesvolle blog en dan volgt een kookboek ... en dan nog een.

David en Luisa met hun dochter Elsa ken je misschien van hun veelgevolgde Engelstalige blog The Green Kitchen Stories. Gezonde vegetarische recepten met zo veel mogelijk biologische en pure ingrediënten op een kleurrijke manier gefotografeerd dat kenmerkt hun stijl.  Door de prachtige foto’s reis ik een beetje met ze mee – van Thailand naar India, Zuid Amerika, een uitstapje naar Denemarken en ook de rest van Europa komt aan bod. Alle reiservaringen, inspiratie en willekeurige belevenissen zijn verzameld in dit kookboek.

De indeling volgt de dagelijkse gang van zaken: Ontbijt, Streetfood & Snacks, Soep, Salades & Bijgerechten, Hoofdgerechten, Drankjes en ten slotte Nagerechten. Vermeldenswaardig is het hoofdstuk over reizen met kinderen. De recepten zijn stuk voor stuk vegetarisch en veelal ook nog veganistisch [V] of glutenvrij [GV]. Dat klinkt heftig maar dat valt reuze mee.

Eating is about feeling good, not following rules!

Hoe vervang je eigenlijk eieren als je vegan eet? Ik had er nooit bij stil gestaan want ik ben parttime lacto ovo vegetariër: dat wil zeggen ik eet weinig vlees, wel melk(producten) en eieren. Psylliumpoeder blijkt de trick te zijn. Paleo aanhangers kennen het misschien wel: deze vezels kunnen gluten vervangen en dus ook eieren.

Rauwe frambozen-chiajam
voor ongeveer 250 g
/V/GV

Hoewel het verwerken van rijp fruit in een jam veel voldoening kan geven, kost het ook veel tijd. Bovendien hebben we soms ook jam nodig als het fruit niet in het seizoen is. In plaats van naar de winkel gaan om een kant-en-klaar potje jam te kopen, halen we wat bessen uit de vriezer en vermengen we deze met siroop en chiazaad – geen suiker en geen vuur nodig. Na slechts tien minuten hebben de chiazaadjes het fruit veranderd in een jam-achtig iets. Eet deze op dezelfde manier als gewone jam: op pannenkoeken, wafels, brood en scones.

250 g verse of ontdooide frambozen
2 el chiazaad
2 el ahornsiroop of heldere honing (liefst onverhit)
Doe de frambozen in een kom en prak ze met een vork fijn. Roer het chiazaad en de ahornsiroop erdoor. Klop door elkaar en zet 10 minuten weg. Roer af en toe om te voorkomen dat de chiazaadjes aan elkaar blijven kleven. Bewaar tot 5 dagen in een luchtdicht jampotje in de koelkast.

Ik ben gek op fruit. Zo weck ik appeltaartvulling en peren (zie mijn website) maar ook experimenteer ik graag met jam. Dat chiazaadjes kunnen binden wist ik wel maar dat je er ook ‘jam’ mee kunt maken is nieuw. Omdat de frambozenstruik overuren maakte afgelopen zomer ligt er nog een voorraadje in de vriezer. Geduld is niet mijn sterkste kant maar na 1 uur en 2 extra lepels chiazaadjes is het nog steeds dun. Zowaar, na een nachtje staan kan ik zondagmorgen van een pure spread genieten op mijn stokbrood.

Noedelloze Pad Thai, polenta met paddenstoelen, wontons, Vietnamese komkommersalade, masala dosa, cacao-hazelnotenspread ….. het staat inmiddels allemaal op mijn ‘to cook’ lijstje. Fan was ik al van de blog, maar zo’n boek waar je fysiek in kunt bladeren en papiertjes tussen kunt stoppen dat wint het ruimschoots van digitaal.

Heb ik dan helemaal niets aan te merken? Nou vooruit een ieniemienie puntje van kritiek. Bij recepten met een korte uitleg, zoals bij de chiajam, staat de bereiding wel erg onderaan de pagina wat soms een wat vreemde bladspiegel geeft. Maar hé, een kniesoor die daar op let met zo veel moois om uit te proberen!