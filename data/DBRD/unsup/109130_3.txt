(Deze recensie verscheen al op CLEEFT.nl in oktober 2016) Vijfentwintig jaar zijn en kunst exposeren in binnen-en buitenland, zingen en spelen in een band en debuteren met je eerste roman ‘Bontebrug’. Jonah Falke doet het allemaal en dat is bewonderenswaardig. Falke schrijft in zijn coming-of -age roman ‘Bontebrug’ op komische wijze over het leven in de stad en op het platteland.

Robert Lowenthal is opgegroeid in het landelijke Bontebrug waar hij veel avonturen beleefde met zijn vriend Bertje. Eén ding wist hij zeker: Bontebrug is een stad om uit weg te gaan. En dat doet hij. Robert verhuist naar Amsterdam voor zijn opleiding aan de kunstacademie. Het stadse leven is anders dan het platteland en Robert zoekt zijn weg tussen deze twee leefwerelden.

KARIKATURAAL
De personen in het leven van Robert doen karikaturaal aan, waar Robert juist vrij rustig en zoekend overkomt. Die karikaturaliteit doet af aan de geloofwaardigheid van die karakters, maar draagt bij aan de amusementswaarde van de roman. Zo is er Bertje, een plat pratende beste vriend uit Bontebrug, stinkende klasgenoot Alfons, maar ook Ilias Dali, Robert’s huisgenoot in Amsterdam en oudgediende in het leger van Israël: ‘Op de vraag of hij wel eens iemand vermoord had zei hij: ‘Vast wel, maar niet dat ik weet. Het geld was goed.’ Nu speelt hij ’s avonds schietspelletjes op de computer. Het is dan net alsof ik in een oorlogsgebied leef.’ De verschillende karakters zorgen ervoor dat je je geen moment verveelt tijdens het lezen.

KWAJONGENSACHTIGE VERHALEN
De roman blinkt uit door kwajongensachtige, korte verhalen. Falke leidt de hoofdstukken bijna als een sprookje in door vrij duidelijk wie, wat en waar te vermelden. Deze inleiding vormt een opmars voor het avontuur dat beleefd wordt. Falke houdt je op deze manier aan de roman gekluisterd, want je blijft geamuseerd verder lezen: ‘Het jaar dat we zestien werden mochten Bertje en ik voor het eerst naar het echte carnavalsfeest. Mijn moeder gaf me 20 euro, ik gaf haar een zoen. Het feest vond plaats in zaaltje De Vergulde Kip.’ De grappige verhalen compenseren het ontbreken van een duidelijk plot. ‘Bontebrug’ is toch bovenal een feest om te lezen.