Na het kabbelende ‘De Lichte Jaren’ is Aftellen het 2e deel van de Familiekroniek de Cazalets. Waar deel 1 eindigde met de dreiging van de Tweede Wereldoorlog, zijn de eerste jaren van juist die oorlog het grootste onderwerp van het tweede boek.

De oorlog dringt langzaam ook in huize Cazalet door. De eerste periode van de oorlog verandert nog weinig. Maar voor veiligheid en om geld te besparen wordt besloten het hele gezin, met uitzondering van degenen die oorlogswerkzaamheden te doen, terug te trekken op het landgoed van de baronie en de generaal. Rupert en Edward gaan opnieuw het leger in. Hugh behartigt de belangen van het bedrijf in Londen. Als bommenwerpers overvliegen en een gewonde soldaat wordt gevonden is duidelijk dat de oorlog de Cazalets niet overslaat.

Hoewel er ook in dit boek beeldende beschrijvingen van de omgeving en kleding worden gegeven lijkt het verhaal meer vaart te hebben. Het wordt persoonlijker. Met name worden 3 van de kleindochters van de baronie (Clary, Polly en Louise) op de voorgrond gehaald. Zij leveren ieder hun eigen strijd op weg naar volwassenheid. Louise doet dit grotendeels buiten zicht van de familie. Maar, hoewel uit het oog blijft zij altijd onder invloed van haar afstandelijke moeder en overspelige vader. Clary en Polly krijgen met een persoonlijk drama te maken. Zij gaan hier ieder op hun eigen manier mee om.

Naast het verhaal van de meisjes worden ook de andere hoofpersonen van de Cazalets verder uitgewerkt. De schoondochters van de baronie worden ouder. Voor Zoë en Sybil verandert veel. Ook Violet probeert haar eigen weg te zoeken. Datzelfde geldt voor Rachel. Voor haar verandert weinig en daardoor juist heel veel.

Niet alleen worden de familieleden uitgebreid beschreven. In dit boek krijgen ook de personeelsleden een groter podium. Van juffrouw Milliment, mevrouw Cripps en chauffeur Tonbridge krijgen we een inkijkje in hun gevoelens.

Aftellen is een mooie voortzetting op de (eerste) lichte jaren. In het eerste deel was de grootste cliffhanger de oorlog die op de drempel stond. In Aftellen zijn er meer losse draadjes die in een volgend boek zeker worden opgepakt.