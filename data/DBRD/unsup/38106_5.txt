Oorspronkelijke recensie op mijn blog hillybillybeauty.nl

Yes! Weer een super leuk boek om aan Thomas voor te lezen. Het is inmiddels vaste prik om elke avond een tijdje voor te lezen, en soms (zeker als het wat guurder weer is buiten) ook overdag even op de bank een gezellig momentje samen. Inmiddels probeert Thomas, die nu een paar een aantal weken in groep 3 zit, zelf ook wat mee te lezen. Super leuk deze fase van het ‘leren lezen’. En over een tijdje kan hij dit boek al helemaal zelf lezen. Want ‘Vos en Haas’ boeken zijn gewoon super leuk!

Dit nieuwe boek van ‘Vos en Haas’ valt in de categorie: Ik lees als Vos. Dit houdt in dat kinderen vanaf midden groep 3 tot eind groep 3 dit boekje zelf kunnen lezen. Achterin het boek staat een duidelijk overzicht over alle categorieën. En voorlezen kan natuurlijk altijd!
Achterflap
“Pluim heeft een koffer vol kleren. Die zijn voor Haas! Want zij trekt ze niet meer aan. ‘Passen!’ zegt Pluim. Daar heeft Haas geen zin in. Maar ze doet het toch. Is er iets dat haar past?”

Tijdens het voorlezen van dit boek word je meteen al vrolijk door alle leuke fleurige tekeningetjes op elke pagina. Dit maakt het voorlezen natuurlijk extra leuk omdat het meteen beeldend wordt hierdoor. De tekeningen van Thé Tjong-Khing zijn echt prachtig.
In het verhaal komt een mooie boodschap naar voren die mij erg aanspreekt. Doe je niet anders voor dan dat je bent en blijf dichtbij jezelf. In het verhaal krijgt Haas van een vriendin allemaal kleding om te passen. Maar stiekem wil Haas gewoon haar oude roze jurkje blijven dragen. Roze vindt ze een mooie kleur, de jurk prikt niet en ze vindt het gewoon het mooiste jurkje dat er is! Maar voor haar vriendinnetje gaat ze toch alles passen. Zal ze van gedachte veranderen?
Vos vangt vanuit het raam iets op wat Haas zegt en is bang geworden dat Haas hem niet meer als vriend wil. Dat ze liever een ander vriendje wil, eentje die kleiner is. Maar heeft Vos het wel goed begrepen?
Ik vind het altijd erg fijn als er in een boek tussen de regels door een wijze boodschap te lezen is. Kinderen de boodschap meegeven dat je mag zijn wie je bent, en je mag kleden zoals jij dat wilt is natuurlijk top! En ook dat je niet zou moeten afgerekend worden op je voorkomen om vrienden met iemand te zijn. Wees jezelf!

Vos is in het boekje een lief vriendje voor Haas, met een maatje meer zullen we maar zeggen ;-). En dat is oké! Dat komt ook mooi naar voren in dit boek. In één woord; top!
“Dit boek is wat mij betreft een ideaal boek om voor te lezen, en door kinderen zelf te lezen. Prachtig vormgegeven, leuk verhaal met een mooie boodschap.”