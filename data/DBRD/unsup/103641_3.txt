Prima vakantieboek

Een affaire in Cornwall is een boek dat ik gewonnen heb. Een gesigneerd boek van Liz Fenwick. Ik ken Fenwick niet, dus echt onder de indruk ben ik niet van de handtekening op het titelblad; eerst maar eens zien of het iets is.

De cover is in de stijl van de boeken van Santa Montefiore; een kleurrijk, sprookjesachtig landschap. Als ik de achterflap lees, doet me dat ook meteen denken aan Montefiore. Een jonge Amerikaanse vrouw laat haar toekomstige bruidegom bij het altaar staan. Om de schaamte te ontvluchten reist ze af naar Engeland. In Cornwall neemt ze een baantje aan van een warhoofdige botanicus in een oud landgoed. Als de beste man plotseling overlijdt en ze van zijn nukkige zoon nog enkele dagen de tijd krijgt om de administratie rond te krijgen, begint een zoektocht naar de redding van het landgoed.

Eigenlijk is al vanaf de eerste pagina waarop de nukkige zoon verschijnt, duidelijk wat er gaat gebeuren. Een soort van Pride & Prejudice: juist de man die Jude het meest veracht, blijkt diepere beweegredenen te hebben dan aanvankelijk gedacht en ze voelt zich (uiteraard tegen haar zin in) enorm tot hem aangetrokken.

Zowel Santa Montefiore als Liz Fenwick schrijven natuurlijk mierzoet. Toch kan ik daar op zijn tijd goed van genieten. Ik vind Montefiore beter schrijven, daar lijken de verschillende elementen beter in balans. Fenwick snijdt af en toe de bochten te snel af waardoor het de natuurlijke flow van het verhaal verstoord en soms wel erg snelle conclusies worden getrokken.

Wat mij betreft is Een affaire in Cornwall een prima vakantieboek; niet te moeilijk en romantisch. Ik zou echter niet snel nog iets van Liz Fenwick lezen, daar heeft ze me niet voldoende van overtuigd. Als ik zin heb in een zoet vrouwenboek, dan kies ik liever voor Montefiore.