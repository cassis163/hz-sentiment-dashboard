Wanneer Katrine Hedstrand terugkeert naar Zweden, na een aantal jaren correspondent in Londen te zijn geweest voor een Zweeds radiostation ontdekt ze dat haar moeder is opgenomen en aan dementie lijdt. Wanneer zij de spullen van haar moeder opruimt vind zij wat post van een makelaar met een aanzienlijk hoog bod op een huis dat van haar moeder blijkt te zijn. Haar moeder heeft het geërfd van haar moeder, Katrine en haar broer zijn hier totaal niet van op de hoogte. Het huis bevind zich in een noordelijk stadje genaamd Kivikangas. Katrine reist af naar Kivikangas om polshoogte te nemen. Daar aangekomen krijgt ze te horen dat er net een oud langlaufkampioen Lap-Erik Svansberg in zijn huis is vermoord. Katrine probeert meer te weten te komen over het verleden van haar familie. Welke geheimen houden zich schuil en wat zijn de overeenkomsten met de vermoorde Erik. Stukje bij beetje komt de waarheid boven tafel.

Een thriller die niet al te spannend is, maar wel boeiend. Een stukje geschiedenis van het hoge noorden van Zweden vlak bij de Finse grens wordt blootgelegd. Het verteld het verhaal van de arbeiders die naar het socialistische Rusland vertrokken om aan Stalins 5 jarenplan mee te werken en tevens deel uitmaakten van de geschiedenis van Katrines familie. Ondertussen onderzoekt de politie de moord op Erik. Alle ingrediënten voor een spannende thriller zijn aanwezig, een mysterieuze koper, een moord, de Russische maffia en een duister verleden, maar toch heeft de schrijfster hier geen gebruik van gemaakt om het tot een spannend verhaal te brengen. De titel spannende roman was hier dan ook meer op zijn plaats geweest. De schrijfstijl is wel prettig en voor een Scandinavische thriller is het verhaal niet langdradig. Het is geen onaardig verhaal en interessant om te lezen, maar als thrillerliefhebber wil je meer. De plot zit redelijk goed in elkaar en de ontknoping kent nog wat spannende momenten waardoor het toch nog de moeite is om hem uit te lezen. Ik geef het boek dan ook 3 sterren

Spanning: 3 sterren
Plot: 3 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 3 sterren