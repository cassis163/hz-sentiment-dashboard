Tamora Pierce is een bekend fantasyschrijster, die al vele series op haar naam heeft staan. Een van deze series, is de Tortall-serie, waarin Arram Draper de hoofdrol speelt. Dit boek 'Tempests and slaughter' is een prequel van de Tortall-serie. Dit wist ik echter niet toen ik begon met lezen, maar kwam ik gaandeweg achter door informatie op te zoeken over de schrijfster.

'Tempests and slaughter' gaat over drie vrienden, Arram, Ozorne en Varice. Arram is onze hoofdpersoon; hij is een leerling op een tovenaarsschool en heeft bijzonder veel talent. Hij wordt zelfs bij de oudere leerlingen geplaatst omdat alles té simpel voor hem is. Door deze gebeurtenis leert hij prins Ozorne kennen, die steeds dichter bij de troon komt door allemaal moorden op zijn neven, en Varice, een meisje dat vaak de 'kitchen witch' wordt genoemd, omdat ze uitzonderlijk veel talent heeft voor het brouwen van speciale drankjes.

De drie personages vormen het hart van het boek, zoveel is duidelijk. De relatie tussen hen is het kloppende hart, omdat het levensecht lijkt. Ze hebben ruzie, maar kunnen ook natuurlijk met elkaar lachen én praten over verschillende dingen. Hun vriendschap bloeit echt op.

Ozorne is een interessant personage, omdat hij zich in een grijs gebied bevindt. Hij komt over als een sympathiek persoon, maar af en toe maakt hij opmerkingen of heeft hij een woedeaanval, waardoor je gaat twijfelen hoe hij zich in latere boeken zal gaan gedragen. Zal de vriendschap met Arram blijven bestaan? Varice is een heel erg lief en zorgzaam meisje, maar er wordt, vooral omdat je door Arram's ogen kijkt, veel nadruk gelegd op 'hoe mooi ze wel niet is', et cetera. Dat is wel een gemiste kans, vind ik. Arram is het sympathiekste personage, omdat hij heel nieuwsgierig is en veel dingen bevraagd, die hij niet moreel juist vindt; zoals de slavenhandel. Hij is daarom echter soms té perfect, omdat hij geniaal is, alle magie in no time beheerst, en ook nog eens een super goed moreel kompas heeft. Dat vond ik dus een minpunt.

Nog een minpunt, helaas, is het feit dat er een plot ontbreekt. Het gehele boek door lees je over Arram's lessen en de magie die hij leert. Ook lees je over zijn uitstapjes met zijn vrienden of alleen, wat ook weer een onderdeel is van zijn magische training. Soms vang je hier en daar wat hints op naar plotgebeurtenissen, die waarschijnlijk plaats zullen vinden in de Tortall-serie, maar échte spanning, of een rode draad, ontbreekt. Dat is ontzettend jammer, want dat gaf totaal geen stimulans om door te blijven lezen. Dit is dus wel een boek dat je niet echt stimuleert om door te blijven lezen, en dat was af en toe erg lastig.

Ik kan dus concluderen én bevestigen dat dit boek de perfecte inleiding is voor fans van de Tortall-serie van Tamora Pierce. Het is echter geen boek dat je opzichzelfstaand kunt lezen, puur omdat het niet echt een plot heeft én het je waarschijnlijk zal vervelen. Het is dus meer een boek voor fans van Tamora's boeken, en met name, fans van Arram Draper, omdat je meer over hem leert én meer over de wereld van de Tortall-serie ontdekt. Toch is dit boek niet slecht, want het is goed geschreven, bevat goed ontwikkelde personages én heeft een interessante wereld. Daarom geef ik 'Tempests and slaughter' 3 sterren.