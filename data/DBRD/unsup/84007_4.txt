Sluit je ogen is het tweede deel uit de serie en het vervolg op Ik weet wat jij denkt met Dave Gurney in de hoofdrol. En weer eentje die er wezen mag. Sinds Dave Gurney zijn loopbaan bij de politie heeft opgegeven slijt hij zijn dagen met klusjes in en om het huis en geeft hij af en toe college op de politieacademie.

Op een dag wordt Gurney gebeld door een oud collega, die hem probeert te paaien voor een onderzoek naar de moord op een Jonge bruid met een vooraanstaande psychiater in opdracht van de moeder van de bruid. De moeder heeft er nogal veel geld voor over om de zaak te laten uitzoeken. Naar zeggen is de bruid onthoofd door de Mexicaanse tuinman met een machete. Ondanks de bedenkingen en bezwaren van zijn vrouw Madeleine neemt Gurney de zaak aan.

Sluit je ogen is dan ook een prima vervolg. Al direct zit je goed in het verhaal. Het leven van Dave Gurney en zijn vrouw Madeleine spreekt direct aan, je kan je dan ook goed in de personages verplaatsen. Het lijkt wel alsof ze zo uit het verhaal kunnen stappen en door de straat heen wandelen.

Het onderzoek is boeiend beschreven, geen overdreven acties, maar het slokt wel je volledige aandacht op. Al gaande weg puzzel je mee met Gurney die in een steeds groter wordend wespennest terecht lijkt te zijn gekomen, waarbij zelf zijn leven privé gevaar begint te lopen. De plot zit goed in elkaar. Verdon weet het goed te doseren en stukje bij beetje krijg je de informatie die je nodig hebt op weg naar de ontknoping.

De schrijfstijl is wel prettig, een boek dat eenvoudig weg leest zodat je al je aandacht bij het verhaal kan houden. Ik heb het boek met veel plezier gelezen en kijk uit naar het volgend deel met Dave Gurney en zijn vrouw Madeleine, dus op naar het volgende deel Laat de duivel rusten Ik geef dit boek 4 sterren.

Spanning: 4 sterren
Plot: 5 sterren
Leesplezier: 5 sterren
Schrijfstijl: 4 sterren
Originaliteit: 3 sterren
Psychologie: 4 sterren