Van Garth Nix kende ik "Over de muur" en dat smaakte naar meer. Boeiend aan deze wereld van Nix is dat de muur de grens is tussen twee werelden, de ene zonder magie (die erg op de onze lijkt), de ander met. Bij de muur vloeit de magie een beetje naar de wereld zonder magie.
Het verhaal gaat over een soort tovenaars die de doden terug kunnen halen uit het hiernamaals, ze daar tot rust brengen en daar zelf heen kunnen reizen. Uiteraard ontsnapt er iets kwaadaardigs uit het hiernamaals, want het is een tamelijk zwart/wit fantasyverhaal, de goeden tegen de slechten en dergelijke. Ook is de truc van "plaats iemand die van niets weet in een wereld en laat de lezer over diens schouder de wereld mee-ontdekken" is verre van origineel. Al is het in dit geval zo dat de hoofdpersoon niet ineens snel leert, maar onzeker blijft over haar plaats in de magische wereld.
Sabriel is het eerste deel van een trilogie. Aan het einde van dit deel is de eindbaas van het eerste level verslagen, maar er is nog voldoende om nieuwsgierig naar te zijn om het vervolg te lezen.

Het boek bevat een kaart, maar die is dusdanig slecht afgedrukt dat deze nauwelijks leesbaar is. Gelukkig heeft Nix op zijn website een fatsoenlijke kaart die je kunt downloaden. Ook de vertaling is slecht, waardoor zinnen niet soepel lopen. De vertaalster gebruikt het woord 'vluchtig' nooit te pas en veelvuldig te onpas, bijvoorbeeld.