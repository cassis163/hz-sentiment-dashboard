Ruth woont samen met haar vriend Matthew aan het eind van een doodlopende straat waar maar vier huizen staan en schrijft als thrillerauteur onder pseudoniem haar tweede boek, haar debuut was een enorm succes.
Niemand is op de hoogte van haar verleden, alleen haar tante en neef weten wat er gebeurd is en het contact met hen is minimaal.
De buren zijn net als Ruth erg op zichzelf en hebben allemaal zo hun eigenaardigheden.
In en om het huis gebeuren vreemde dingen; soms lijkt er iets te zijn verplaatst of een mes dat uit het keukenblok verdwijnt. De moeder van Ruth leed aan een ernstige psychologische aandoening waardoor Ruth ook aan haar eigen psychologische gezondheid gaat twijfelen.
Het verhaal wordt goed opgebouwd met de terugblikken naar haar verleden mooi verweven in het verhaal, hierdoor leer je Ruth goed kennen. De overige personages ontwikkelen zich mooi en geleidelijk leer je de mensen in de omgeving van Ruth ook beter kennen, alleen dan wel op de manier zoals zij hen ziet. Iedereen in haar omgeving heeft wel iets te verbergen en wie kan ze nog vertrouwen?
Gaandeweg wordt de spanning steeds meer opgebouwd met aan het einde een verrassende wending.