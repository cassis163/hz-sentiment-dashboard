Als je Venetië op je bucketlist hebt staan is dit boek een uitstekende voorbereiding op de culinaire geneugten van deze zo tot de verbeelding sprekende stad. En wie er al eens geweest is zal overspoeld worden door herinneringen.

Laura Zavan heeft heel wat kookboeken op haar naam staan en haar specialiteit is de Italiaanse keuken. Met het boek Recepten uit Venetië levert Laura Zavan een bijzonder compleet beeld af als het gaat om de culinaire kant van deze, zoals zij het zelf noemt, magische stad. De geuren en kleuren van deze stad aan de Adriatische zee met zijn vele bezienswaardigheden zijn ruim aanwezig in dit forse boek.

Mooi vormgegeven groot boek met een harde cover en prachtige foto’s. Logische indeling met uiteraard veel recepten en een duidelijk register waarin het makkelijk zoeken is. Vrijwel alle recepten zijn voor 6 personen of meer. Niet alleen uitgebreide recepten maar ook hapjes en kleine simpele gerechten die heel kort maar goed maakbaar beschreven worden.

Er worden hier en daar nogal specifieke ingrediënten gebruikt die niet altijd makkelijk verkrijgbaar zullen zijn. Alhoewel er in Nederland tegenwoordig een respectabel aantal Italiaanse delicatessenwinkels/webwinkels te vinden is zul je soms toch een alternatief moeten bedenken. Behalve recepten veel informatie, tips en (culinaire) weetjes en wandelingen door buurten met de daar gevestigde restaurants etc. met duidelijke plattegronden. Dat alles zal uitermate van pas komen als je van plan bent om Venetië te bezoeken maar het boek is ook heerlijk om te lezen als je geen reisplannen hebt. Achterin als extraatje een lijstje voor fijnproevers met typische producten die je bij een bezoek aan deze stad mee zou moeten nemen naar huis en een lijst met aanbevolen adressen van restaurants, wijnbars, ijssalons en nog veel meer zaken die het bezoeken waard zijn.

Panino Tonno & Kren
Broodje met tonijn en mierikswortel
Voor 6 personen. Voorbereiding: 5 minuten

Rasp een stuk mierikswortel van 1 cm in een kom (of gebruik een theelepel mierikswortel uit een potje) en meng met 2 of 3 eetlepels mayonaise. Voeg 200 g uitgelekte tonijn in olie in stukjes toe en roer tot een gladde crème. Snijd zes broodjes open en besmeer ze met de crème.

Van heel uitgebreide recepten met af en toe niet zo makkelijk verkrijgbare ingrediënten tot kleine hapjes die heel simpel te maken zijn. Ze staan er allemaal in. De informatie eromheen is bijzonder leuk en interessant en zal veel mensen doen verlangen naar een weekje Venetië.
Hier en daar heb ik het vermoeden dat de porties niet al te ruim zijn maar dat kan ook komen omdat de gerechten bedoeld zijn als onderdeel van een maaltijd met meerdere gangen. In Venetië wordt heel veel vis gegeten en dat vind je terug in het boek.  Er staan een aantal recepten in met stokvis (klipvis) die ik zeker van plan ben eens te maken. En de risotto met aardappel, spekjes en rozemarijn staat op de eerste koude winterdag van dit jaar absoluut op het menu.

Kijk ook eens op Culinette's kookpunt.