Al ruim veertig kinderboeken schreef Sjoerd Kuyper in bijna veertig jaar schrijverschap. Afgelopen jaar ontving hij voor Hotel de Grote L een Zilveren Griffel en kreeg hij een Vlag en Wimpel voor De Duik. De rode zwaan is alweer een oudje, uit 1996, maar werd afgelopen jaar opnieuw uitgegeven.

Jakob gaat in de herfstvakantie naar zijn opa die, na lange tijd in Frankrijk te hebben gewoond, zijn geboortehuis in Bakkum heeft gekocht. Het huis is nog een kale bedoening en er moet heel veel gebeuren, dus Jakob komt helpen. ‘s Avonds vertelt opa, Jakob noemt hem trouwens een beetje ouderwets grootvader, spannende verhalen bij het haardvuur.

Kuyper begint het boek met zo’n verhaal. Midden in een zin onderbreekt Jakob zijn opa, zodat je doorkrijgt dat het een vertelling is. Dit is zo goed gedaan, je ziet ze zitten samen. Dat werkt veel beter dan opa eerst het hele verhaal te laten vertellen en pas aan het eind Jakob er commentaar op te laten geven.

De verhalen van grootvader gaan over Reisgenoten, het Houtvolk en de Wisselvrucht. Allemaal mooie verhalen, maar knap verzonnen, denkt Jakob. Totdat zijn opa een val maakt en vreselijke koorts krijgt. Alleen de rode zwaan uit zijn jeugd kan hem genezen en dus moet Jakob daarnaar op zoek. En dan ontdekt hij dat de verhalen van zijn opa werkelijkheid zijn.

Lees verder op mijn site