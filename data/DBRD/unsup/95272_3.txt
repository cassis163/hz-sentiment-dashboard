Gijzeling is het eerste deel van de nieuwste serie van Chris Bradford. Deze serie, over zogenaamde buddyguards – jonge bodyguards – is Bradford op het lijf geschreven. Hij is zelf ook lid van de British Bodyguard Association en beoefent onder andere karate, judo en kickboksen.  

De veertienjarige Connor Reeves heeft een zwarte band in jiujitsu en is net kampioen kickboksen geworden als hij een overval probeert te voorkomen. Dit loopt anders af dan verwacht als hij het aanbod krijgt om zich aan te sluiten bij een geheime bodyguard squad. Daar zal hij uitgebreide training krijgen in onder andere ongewapend vechten, toezicht houden en anti-hinderlaagtechnieken. Connor neemt het aanbod aan om buddyguard te worden en al snel mag hij op zijn eerste missie: de dochter van de Amerikaanse president beschermen.  

Eenmaal aangekomen in Amerika blijkt deze missie toch niet zo gemakkelijk te zijn als Connor hoopte. Het hoofd van de Geheime Dienst zit helemaal niet te wachten op de komst van een buddyguard, en de presidentsdochter Alicia al helemaal niet. Zij probeert op alle mogelijke manieren te ontsnappen aan haar veiligheidsteam, dus Connor gaat undercover als uitwisselingsstudent om Alicia’s vertrouwen te winnen. En dit is hard nodig, want terroristen zijn plannen aan het maken om haar te gijzelen…  

De proloog van Gijzeling is geschreven vanuit het oogpunt van Connors vader: zijn grote voorbeeld. Dit is een hele sterke opening: veel actie en kippenvel gegarandeerd. Daarna wisselt het perspectief tussen het oogpunt van Connor en van de terroristen. Vooral de hoofdstukken van de terroristen zorgen voor een zekere spanning die wordt opgebouwd. De eerste hoofdstukken van Connor zijn wat minder opwindend; ze bestaan vooral uit uitleg over zijn opleiding en achtergrondinformatie. Dit zijn vooral langdradige beschrijvingen en er komen weinig confrontaties in voor.   

Wanneer Connor begint met zijn eerste missie verwacht je wat meer actie, maar op een paar incidenten na gebeurt er weinig. Connor wordt al snel goede vrienden met Alicia en ze doen bijna alles samen. Het is dan ook onvermijdelijk dat de tieners gevoelens voor elkaar krijgen, want Alicia is zelfs nog mooier dan Connor had verwacht. Toch blijft hun band voornamelijk vriendschappelijk, Connor wil namelijk niet zijn missie in gevaar brengen.  

De echte actie begint wanneer de terroristen alles in gang zetten om de presidentsdochter te gijzelen. Er gaan bommen af en Washington is in groot gevaar! Connor gaat Alicia zoeken, die weer eens is weggelopen van haar geheime dienst. Connor vindt haar net op tijd, maar kan niet voorkomen dat ze toch ontvoerd worden. En dan komt de president voor een moeilijke beslissing te staan, want zal hij kiezen voor het land of voor zijn dochter? Als lezer leef je erg mee met de beslissing van de president.   

Connor is een heldhaftige jongen, maar krijgt weinig diepgang in het verhaal. Als lezer leer je hem goed kennen, maar het lijkt meer te gaan om zijn rol als buddyguard dan om zijn persoonlijkheid. Ook Alicia wordt vooral neergezet als ‘de dochter van’. Ze gedraagt zich als een standaard tienermeisje en ook zij krijgt weinig diepgang.  

Gijzeling leest lekker weg en is meeslepend. Soms is de opbouw van de spanning langdradig, maar wanneer Alicia en Connor (eindelijk) worden gegijzeld, wordt het verhaal heel spannend!