-Impressie-

Vond het een prettig en toegankelijk boek om te lezen. Voor mij zo’n ‘steuntje-in-de-rug-boek’ om open, empathisch in de wereld te blijven staan. Ik vind dat ze heel helder onderbouwt waarom in alle openheid praten over je kwetsbaarheden of daar waar je een gevoel hebt tekortgeschoten te zijn zo belangrijk is, maar vooral ook verrijkend. Zo ervaar ik dat zelf ook. Als je je laat inperken door wat mensen wel niet zouden denken, dan verlies je niet alleen de moed om kwetsbaar te zijn, maar ook het vermogen je werkelijk te verbinden met de mensen om je heen. Moeilijke ervaringen gaan nou eenmaal niet weg als je ze ontkent.
Een onverwachte eye-opener was haar uitleg over waarom sommige mensen zo moeilijk over hun emoties praten. Mensen die zich extreem verstoppen achter een muur van louter succes (Alles is fantastisch! Ik heb alles onder controle!), terwijl je zo ontzettend goed de onzekerheid die daarachter schuilt voelt, maar nooit een opening om erover te praten. Daar heb ik nu wel echt meer begrip voor, ook voor hun onvermogen te kunnen luisteren die daar vaak mee samengaat.

Boekquote:
"Als het niets meer kan schelen wat anderen denken, verliezen we ons vermogen tot verbinding. Maar als we onszelf laten bepalen door wat anderen denken, verliezen we de moed om ons kwetsbaar op te stellen. De oplossing is om heel duidelijk voor ogen te krijgen wiens mening voor jou echt telt. Het moeten de mensen zijn die niet van je houden óndanks je onvolmaaktheden en kwetsbaarheden, maar óm je onvolmaaktheden en kwetsbaarheden. Als je op je gezicht ligt in de arena, zijn dat de mensen die je overeind zullen helpen en zullen bevestigen dat de val echt klote was, en je er vervolgens aan herinneren dat je dapper bent geweest en dat zij er ook de volgende keer zullen zijn om het zand van je af te kloppen. Neem ook mensen op die dapper genoeg zijn om te zeggen: ‘Daar ben ik het niet mee eens,’ of: ‘Ik denk dat je ernaast zit,’ en die je vragen zullen stellen als ze je dingen zien doen die indruisen tegen je waarden en normen."