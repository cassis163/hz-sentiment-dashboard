Aad van den Heuvel is een zeer gerespecteerd journalist die met name in actualiteitenprogramma's en derde wereld programma's zijn sporen meer dan verdiend heeft. Per toeval zag ik een misdaadverhaal staan. Een verre moordenaar is een spannend, goed geschreven boek. Het verhaal speelt voor een deel in West-Afrika in het land Gavia, geteisterd door een burgeroorlog met twee rebellengroepen en een regeringsleger. Gavia zou zomaar kunnen staan voor Liberia. Je kunt heel duidelijk de enorme kennis van Van den Heuvel over de derde wereld merken. Mede door de kennis is het boeiend en merkbaar 'waarheidgetrouw'.

Het begint allemaal wanneer de student Pieter van Grunsven per toeval achter een oud logboek komt van David van Nijendaal, werkzaam bij de WIC. Hij spreekt erover met Maarten Kramer, familielid en wekzaam voor een internationale hulporganisatie. Voordat een vervolg kan worden gegeven wordt van Grunsven vermoord. Kramer is ontzet en boos en gaat op zoek naar de dader(s). Hij gaat achter de vermoedelijke dader Stef van Maurik aan naar Gavia. Daar raakt hij betrokken bij de interne aangelegenheden, mede op de hielen gezeten door de Libanees Jamil Hossain. Kramer weet zijn vege lijf te redden en hoiudt er nog een dame aan over ook. De ontknoping is verrassend en speelt zich in Amsterdam af. Goed, lekker leesbaar boek.