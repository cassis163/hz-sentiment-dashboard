In het kinderboek “Waarom verdrinken vissen niet” staat de natuur dit keer centraal. Het boek behandelt uiteenlopende onderwerpen aan de hand van vragen die kinderen gesteld zouden kunnen hebben. Van thema’s zoals migratie tot evolutie en communicatie tot poep, vele onderwerpen komen voorbij op een hele leuke manier. Het leuke aan het boek is dat het echt vanuit het perspectief van het kind is geschreven, wat zou een kind zich afvragen en wat zou hij aan z’n papa, mama, opa of juf kunnen vragen.

De lay-out van de vragen is erg hip en creatief in de stijl van handletteren geschreven. De plaatjes zijn hier en daar misschien niet heel aansprekend voor kinderen, er worden veel plaatjes gebruikt van onbekende kunstenaars van rond 1850 bijvoorbeeld. De kaft van het boek is heel origineel, het is een dikke kaft waarbij de omslag er echt opgeplakt is en niet omheen geslagen is waardoor het karton zichtbaar is aan de zijkant. Het ziet er leuk uit, maar maakt het open doen van het boek iets minder makkelijk en op de lange termijn denk ik dat de kaft wat sneller beschadigd raakt.

Al met al een geslaagd kinderboek met hele leuke interessante weetjes die op een verfrissende manier worden gebracht. Een aanrader voor nieuwsgierige kinderen, groot en klein.