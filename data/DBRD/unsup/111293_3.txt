Is het leven wat gebeurt als je andere plannen aan het maken bent, of heeft het leven plannen met jou? Bestaat die ene, ware liefde en wat gebeurt er als je hem misloopt? Tess en Gus ontmoeten elkaar heel kort tijdens een vakantie, vlak voor ze beiden gaan studeren. Daarna raken hun levens gedurende een aantal jaar soms aan, terwijl zij beiden worstelen met een groot verlies en met de problemen die op hun pad komen. Zijn ze voorbestemd voor elkaar, of heeft het lot andere plannen?

De verhalen van Tess en Gus wisselen elkaar af en beslaan een periode van zo'n vijftien jaar. Die afwisseling houdt het tempo er in, zodat het boek lekker wegleest. De verhalen passen alleen zo mooi in elkaar dat het aan geloofwaardigheid inboet. Het hele boek door heb ik gehoopt dat ik geraakt zou worden, maar Tess en Gus gingen voor mij niet echt leven. Kate Eberlen heeft veel energie gestopt in uitweidingen en details, maar is daarbij haar hoofdpersonages wat uit het oog verloren.