"De man die geen hekel had aan Joden' is het kritische weerwoord van auteur Chaja Polak op het boek "Oorlogsouders' van Isabel van Boetzelaer.
Van Boetzelaar doet het voorkomen alsof haar, vrijwillig tot de Waffen-SS toegetreden vader, Willem van Boetzelaer, simpelweg ‘pech’ heeft gehad en zich op het verkeerde moment in de verkeerde kringen bevond. Haar vader zou echter geen hekel hebben gehad aan Joden. Verbijsterd neemt Polak kennis van de kritiekloze acceptatie van het werk van Van Boetzelaar in de media. De pertinente en aantoonbare onwaarheden in ‘Oorlogsouders’ deden Polak besluiten een en ander aan de kaak te stellen. Zij begint haar eigen verleden aan het papier toe te vertrouwen. Met "De man die geen hekel had aan Joden' geeft Polak een duidelijke waarschuwing af. De geschiedenis mag geen geweld worden aangedaan!
“Steeds weer keren mijn gedachten terug naar de dag waarop mijn ouders werden gearresteerd en vertoeven daar enige tijd. Wanneer ik daar ben, bij mijn ouders, ben ik me bewust van mijn vaders laatste uren van vrijheid.”
Het resultaat is een integer, ontroerend en overigens prachtig geschreven werk van de hand van Chaja Polak. Haar boodschap komt daarbij onomstotelijk over en ook haar kwaadheid en frustratie komen goed uit de verf. Zonder rancuneuze teksten, maar simpelweg door middel van feiten, brengt zij onder de aandacht dat het hier gaat om pure vervalsing van de geschiedenis. De hoofdpersoon in ‘Oorlogsouders’, Willem van Boetzelaer, was verantwoordelijk voor de arrestatie, deportatie en marteling van Polaks’ ouders tijdens de Tweede Wereldoorlog. Polak onderzocht hoe het kan dat een mens een ander mens –zelfs onder omstandigheden zoals die golden in oorlogstijd- dergelijke dingen aandoet.
“Willem van Boetzelaer probeert vervolgens zijn naziactiviteiten te verklaren en verzoekt absoluut stilzwijgen over hun gesprek hij zei, noteert Albert Heymans: mochten jullie opgepakt worden, dan zal ik ervoor zorgen dat jullie niets gebeurt. Jullie zijn niet het type Joden dat ik altijd heb bestreden. Als tegenprestatie voor zijn zwijgen had hij echter het volgende verzoek. Mocht hij na de oorlog als nazi worden aangehouden en opgesloten worden, dan moest ik officieel bevestigen dat hij alles van mij wist en ons geholpen had de oorlog door te komen.”
Kortom, ‘De man die geen hekel had aan Joden’ is een belangwekkend én ontroerend boek dat een breed lezerspubliek verdient en zou moeten hebben!
Over de auteur
Chaja Polak (1941) is schrijver en beeldend kunstenaar. Als kind van een slachtoffer en een overlevende van Auschwitz is haar leven in hoge mate bepaald door wat haar ouders is aangedaan. Ze doorliep de Rietveld Academie en debuteerde in de literatuur in 1989. Ze schreef romans, verhalen en poëzie. Een aantal van haar boeken werd genomineerd voor de Libris Literatuurprijs en werd vertaald in het Engels, Deens en Italiaans.

Uitvoering
Uitgever: Atlas Contact
ISBN: 9789045037691
Paperback, 152 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/