Rechercheur David vindt op een ochtend na het hardlopen een hoofd op zijn keukentafel. Voordat hij de hulp van zijn collegaâ€™s inschakelt roept hij zijn halfzus Isabel erbij. Zij is ex-recherche en broer en zus hebben een hechte band, ook al hadden ze verschillende vaders.
Van wie is het hoofd? Ze herkennen de persoon allebei niet. En waarom ligt het op Davids tafel? Wat wil de moordenaar ermee zeggen? Het is duidelijk goed gepland. Er volgt een spannende zoektocht naar de identiteit van het slachtoffer en naar de dader, waarbij de band tussen David en Isabel onder druk komt te staan.

Het verhaal pakte en boeide me van begin tot eind. Het leest heerlijk vlot en de personages, allemaal, zijn fijn beschreven en komen echt tot leven doordat je meerdere perspectieven te lezen krijgt. Het maakt dat je gevoel krijgt bij de personages, ze blijven niet op de vlakte.
Het spannende verhaal draait niet alleen om de lugubere zaak, maar ook om de familieverhoudingen in het samengestelde gezin van David en Isabel. Ze dragen allebei de littekens van hun jeugd.

Het verhaal heeft niet alleen een voortdurende spanning, ik vond de ontknoping ook verrassend, had het niet zien aankomen. Kortom: Hoofdzaak is een hele fijne debuutthriller die smaakt naar meer!