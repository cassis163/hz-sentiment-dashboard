Lisa Harris woont in Afrika en omschrijft zichzelf op haar website als moeder, docente, schrijfster, maar vooral een volger van Jezus Christus. En dat is niet alleen terug te zien aan haar website. Bloedband is het tweede boek dat in Nederland is uitgegeven in de serie Mission Hope over zendelingen in Afrika. Het boek is uitgegeven door een imprint van Uitgeverij Kok, voor boeken over godsdienst, zingeving en spiritualiteit.
Spanning, liefde, uitdaging, maar ook hoop en vertrouwen op het geloof zijn belangrijke thema's in Harris' boeken. Haar eerste boek is genomineerd voor een Christy Award, een prestigieuze fictieprijs in Amerika. Bloedband intrigeert, verbaast en is echt spannend.
Paige Ryan werkt in het Afrikaanse Dhambizao als arts bij een hulporganisatie. Als de regering de oorlog verklaart aan de rebellen, verkeert het land in grote moeilijkheden. Duizenden mensen slaan op de vlucht, dorpen worden weggevaagd en er vallen honderden slachtoffers. Paige gaat samen met een team van hulpverleners proberen een vluchtelingenkamp draaiende te houden. Dat lijkt makkelijker dan het in werkelijkheid is. Met uitbrekende epidemieën, de dreiging van de rebellen en een regering die naar de buitenwereld mooi weer speelt, is niemand zijn leven meer zeker. Vastberaden probeert het team de burgers te redden.
Achterin het boek schrijft Harris een pagina over haar beweegredenen achter het verhaal. Ze stelt dat het hele verhaal ongeloofwaardig over kan komen bij de lezer, omdat de situatie in het Afrikaanse gebied onvoorstelbaar is. Toch weet Harris het verhaal geloofwaardig te brengen. Maatschappelijke kritiek is duidelijk aanwezig als ze de corruptie bij de regering en de censuur in het land beschrijft. Hoewel de situatie in het boek vergelijkbaar is met het echte leven daar, is het verhaal toch fictie. Paige en haar teamleden blijven niet slechts hulpverleners. Hun karakters worden stuk voor stuk uitgediept, doordat na diverse hoofdstukken geswitcht wordt van vertelperspectief. Het verhaal wordt door de ogen van meerdere hoofdpersonen beschreven, waardoor ieders gevoelens van liefde, angst en twijfel aan bod kunnen komen.
De diverse verhaallijnen komen uiteindelijk bij elkaar en eindigen in een spannende strijd tegen de rebellen. Voor de niet-religieuze lezer kunnen de passages waarin de hoofdpersonen hun twijfel uitspreken over Gods wil storend zijn. Harris geeft duidelijk de boodschap mee dat God niet alles in handen heeft. Het past wel in de situatie in zon rampgebied, maar soms ligt de nadruk wel erg op religie. Het verhaal leest prettig, toch jammer dat er meerdere typefouten in staan. Ook jammer aan het bij vlagen spannende verhaal is dat het einde een beetje afgeraffeld wordt. Bovendien is het slot niet heel verrassend. Daarom blijft het originele, complete verhaal toch hangen in de middenmoot.