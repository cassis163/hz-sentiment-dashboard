Voor een smakelijke curry of een rijkelijk gevuld kommetje noodles draai ik mijn hand niet om, maar aan yamfriet en bietencroquettes met cashewmayo of mangocustard had ik niet eerder gedacht..
Gelukkig deed Kyra de Vreeze dat wel! Zij schreef een kookboek dat in mijn ogen anders is dan alle andere plantaardige kookboeken die ik tot nu toe onder ogen heb gekregen: haar recepten zijn niet de allereenvoudigste, maar laten wel echt proeven én zien dat planten niet het onderspit hoeven te delven in sterrenrestaurants.

De kaft van het boek oogt strak, niet te complex maar wel stijlvol. Blader je door het boek, dan wordt die observatie alleen maar bevestigd. De recepten zijn uitgewerkt op witte pagina's zonder poespas en zijn vrijwel allemaal voorzien van prachtige stijlvolle foto's. Dit boek is alleen al een toetje voor het oog..

De titel van het boek geeft in mijn ogen perfect de inhoud weer: de eenvoud van een veganistische keuken, met een punt erachter om het statement te maken dat deze écht meetelt in de culinaire wereld. Kyra's recepten zijn perfect voor als je jezelf eens wilt verwennen of als je een sceptische vriend wilt overtuigen van het culinaire gehalte van de plantaardige keuken.

Ben je een culinaire chef die op zoek is naar een nieuwe uitdaging of wil je altijd al eens wat meer plantaardig gaan koken maar weet je niet hoe? Of ben je een doorgewinterde veganist die zijn of haar vrienden omver wil blazen met plantaardige culinaire hoogstandjes? Dan kan ik je met 100% zekerheid vegan. van Kyra de Vreeze aanraden! Dit praaltje blijft mij lekker in de kast staan, niet voor elke dag, maar wel voor elke speciale gelegenheid!