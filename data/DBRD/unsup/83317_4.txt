‘Stroomboog’ verhaalt over drie kinderen die als broers en zus opgroeien in een Amsterdamse woongroep. Eenmaal volwassen, blijven hun levens met elkaar verweven. Een van hen is de excentrieke kunstenares Julia. Julia wordt geïnspireerd door de mythe van Isis en Osiris en zij gaat tot het uiterste om een succes te maken van haar expositie over deze Egyptische god en zijn zus annex geliefde. Alles loopt volgens plan, tot de hitte van de zon voor kortsluiting zorgt in Girando, het dorp van de draaiende daken, waar inspiratie tot obsessie leidt.

Het is altijd op een bepaalde manier spannend om aan het werk te beginnen van een auteur waar je nog niet mee bekend bent. Althans, zo werkt dat voor mij. Ik heb geen enkele verwachting en dus een geheel open mind.

Het boek van auteur Gerrit Hoogstraaten laat zich lastig in een bepaald genre vangen. Is het nou een thriller, een psychologische roman? Ik weet het niet. Wat ik wel weet is dat het boek mij aangenaam heeft verrast. Prachtig geschreven, intrigerend, origineel en uitdagend. Blijf maar bij de les beste lezers, want anders mis je een hoop!

“Toen hij weer helder kon denken, lag hij op zijn rug onder haar lichaam dat zwaar en ontspannen op hem lag. Ze hield hem met haar hele lijf omstrengeld, haar gezicht in zijn hals.”

In ‘Stroomboog’ weet Hoogstraten een klassiek thema kunstig te plaatsen in een eigentijdse setting. De psychologische elementen heeft de auteur fraai uitgewerkt en de heersende dynamiek in de leefgemeenschap is interessant. Bovendien presenteert Hoogstraten een keur aan boeiende en kleurrijke personages die stuk voor stuk geloofwaardig zijn weergegeven.

“De aanwezigheid van het meisje dat tegen hen aanleunde bracht hen niet van hun stuk. Ze aanvaardden haar en namen haar in zich op, zoals hun jassen het water wanneer het regende.”

De schrijfstijl van Hoogstraten is fraai en verzorgd. Sommige alinea’s zijn zelfs zo mooi dat het ware cadeautjes zijn. De auteur weet bovendien achtergronden goed in de gebeurtenissen te plaatsen en de wijze waarop hij dat doet, bewijst dat hij over een ruime algemene kennis van zaken en kennis van de menselijke psychen beschikt.

“De groep bepaalt het gedrag van het individu en dat gedrag vormt diens persoonlijkheid, zoals de geest de ziel leven inblaast en die ziel het lichaam een persoon geeft. Viel de groep weg, dan waren de meeste mensen nergens en bleef er niets van hen over.”

Conclusie: ‘Stroomboog’ boeit en onderhoudt en begeleidt de lezer richting een ontroerend en spannend plot.





Over de auteur
Gerrit Hoogstraaten debuteerde als romanschrijver in 2014 met ‘Wie vleugels heeft’. Eerder verschenen twee verhalenbundels van zijn hand. In 2015 volgde de historische roman ‘Wat kan ons gebeuren’, over een Amsterdamse politieman in de Tweede Wereldoorlog, waarvoor hij lovende recensies ontving.

Uitvoering
Uitgeverij De Brouwerij Brainbooks
ISBN 9789078905882
Paperback, 312 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/