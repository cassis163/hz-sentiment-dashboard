Op de kinderboerderij is een geitje geboren. Mik springt op zijn step en gaat het bezoeken. De kinderboerderijdieren koe, paard, kip, konijn en de varkens begroeten hem telkens op hun eigen manier met hetzelfde nieuws: we hebben er een geitje bij! De boer neemt Mik en alle dieren mee naar moeder geit en haar mooie, kleine geitje. Dit alles in tweeregelige rijmpjes en kleurrijke wascotekeningen vol details maakt van dit eenvoudige prentenboek een waar voorleesplezier.  

Niet verwonderlijk dat de Stichting Collectieve Propaganda van het Nederlandse Boek We hebben er een geitje bij van Marjet Huiberts & Iris Deppe (vorig jaar verschenen bij Gottmer) uitgeroepen heeft tot prentenboek van het jaar. Bovendien publiceerde de CPNB het in een verkleinde en goedkope versie. En wel naar aanleiding van de Nationale Voorleesdagen. Van 27 januari tot en met 6 februari organiseert CPNB deze weer op initiatief van de Stichting Lezen. Met onder meer het Nationale Voorleesontbijt, waar BNâ€™ers het goede voorbeeld geven en voorlezen uit prentenboeken.  

Als extraatje bevat de speciale uitgave van We hebben er een geitje bij! een code waarmee peuters (en hun ouders) via de website van De Nationale Voorleesdagen toegang hebben tot een app die vanaf 27 januari te downloaden is op je smartphone of tablet, maar nu al op de browser te openen is. Daarop vinden ze een geanimeerde versie van het prentenboek, expressief voorgelezen door actrice Georgina Verbaan (die zich allicht erg thuis voelt op de kinderboerderij: ooit kwam ze als kandidate op voor de Partij voor de Dieren). Daarnaast ook een door haar gezongen versie, met een oorworm van een refreintje. Het rijm leent zich perfect tot een liedje. Ouders die het voorlezen dus eens een keertje aan een professional willen overlaten, weten dus wat te doen. Hun peuters en kleuters kunnen nog meer lol beleven aan dit prentenboek dankzij de spelletjes op de app: ze kunnen memory spelen, de dieren in een zoekplaat opsporen, details uit tekeningen verbinden met de dieren zelf. Zelfs voor tweejarigen is klikken en swipen geen onoverkomelijke motorische vaardigheid meer. Het kan hun appreciatie voor prentenboeken maar verhogen.