Voor de blogtour van 'De Duistere School' mocht ik dit boek lezen en recenseren. Ik heb van de gelegenheid gebruik gemaakt om dit boek samen met mijn zoontjes (9 jaar en bijna 11 jaar) te lezen om zo onze meningen te combineren.
De Duistere school is het eerste spannende jeugdboek dat auteur Sandra J. Paul - bekend van o.a. De Eilanden reeks - schreef, geïnspireerd door haar kinderen.

Het verhaal speelt zich af in het dorpje Kraaidorp. Een klein dorpje waar iedereen elkaar kent en waar nooit echt iets gebeurd. Tot er een zware storm losbarst.
Wat begint als een rustige schooldag na een stormachtige nacht, blijkt toch niet helemaal volgens de dagelijkse routine te lopen.
Quinten, het hoofdpersonage, en zijn vrienden ontdekken een onbekend huis in het midden van een maisveld. Het huis, donker en spookachtig, roept meteen tal van vragen op en blijkt de bron van een groot mysterie te zijn. Het huis heeft een magische invloed op de inwoners van Kraaidorp, en van het ene moment op het andere worden alle kinderen verplicht om school te lopen op 'De Duistere School', onder leiding van Mevrouw Zwart en Directeur Bertus.
Quinten voelt dat er iets niet klopt en al bij de eerste dag op deze nieuwe school blijkt zijn gevoel te kloppen. één voor één veranderen zijn medestudenten en zijn vrienden in lusteloze personen. Hij besluit op onderzoek te gaan en wordt hierin bijgestaan door een onverwachte kompaan. Tot ook deze kompaan niet zo onschuldig blijkt te zijn en er nog hulp uit vreemdere hoeken blijkt te komen.
één ding staat vast; De Duistere School moet stopgezet worden, en daar zal Quinten alles voor doen dat hij kan!

Bij dit verhaal kreeg ik een hoog 'Kippenvel' gehalte. Ik was als jonge meid gek op deze boeken dus dit is een groot pluspunt. Ik heb 'De Duistere School' samen met mijn twee zoontjes gelezen, die ook graag 'Kippenvel' lezen en dit dus ook een super leuk boek vonden!
De personages zijn goed bedacht, het verhaal, met magische touch, zit goed in elkaar en net zoals bij de meeste 'volwassenen' thrillers wordt je verrast door de welgekomen twists! Elke keer als je denkt te weten hoe het verhaal zal verdergaan of eindigen draai je plots van de ene twist in de andere, zodat het verhaal voor de jeugd niet gaat vervelen!

Dit is een voortreffelijk jeugd debuut van Sandra J. Paul. Wetende dat ze geïnspireerd werd door haar kinderen kan ik mij inbeelden dat dit creatieve en fantasierijke kinderen zijn!
Ik en mijn zoontjes geven dit boek graag 4 sterren en kijken al uit naar wat Sandra J. Paul in dit genre nog uit haar mouw kan schudden!