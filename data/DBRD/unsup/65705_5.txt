Het geheim van mijn man verteld het verhaal van drie vrouwen: Rachel, Tess en Cecilia. Vrouwen die allen zo hun eigen problemen lijken te hebben. Rachel is na 28 jaar van onbeschrijflijke rouw nog altijd op zoek naar het hoe en waarom rond de moord op haar dochtertje. De man van Tess blijkt hopeloos verliefd te zijn op haar beste vriendin en komt met het bijzondere voorstel om met z’n drietjes samen te gaan wonen. Cecilia vindt bij toeval een enveloppe op zolder met haar naam er op in het handschrift van haar man. Gebeurtenissen die niets met elkaar te maken lijken te hebben, of toch……?

In Het geheim van mijn man zijn individuele problemen van mooi neergezette personages met sterke karakters op een briljante manier met elkaar verbonden tot één kloppend, hartverwarmend en ontroerend geheel. Pakkende levensverhalen zijn op een slimme – niet saaie – manier gecombineerd met de symboliek van de Berlijnse muur en maken dit boek tot een unieke roman om te koesteren. Het boek start met een, op het eerste oog, onmogelijke combinatie van losse verhalen en vraagt wat geduld van de lezer. Echter een ieder die zich niet laat afleiden zal al snel merken dat het boek je zo te pakken heeft dat je het wel in één ruk uit wilt lezen en wordt beloont met een overtuigend plot dat je niet snel los zal laten.