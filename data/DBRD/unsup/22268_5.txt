Hebzucht is deel 2 in de Cruelty-serie van Scott Bergstrom, deel 1 was Meedogenloos.

In deel 2 gaat het avontuur verder. Gwen zit samen met haar vader ondergedoken in Uruguay. Op dit moment heet ze Judita en werkt in een restaurant waar ze de enige is die gebrekkig Engels spreekt. Althans ze doet alsof ze dit gebrekkig spreekt. Alles voor je identiteit. Als Gwen bezoek krijgt van iemand van de Mossad, verandert alles. Weg, ze moet weg uit Uruguay.

Het boek bestaat uit 5 delen. Elk deel heeft een (meisjes)naam. Deze namen staan voor de identiteiten die Gwen aanneemt. Het boek heeft heel veel ups en downs. Niet qua schrijfstijl, maar Gwen heeft heel veel ups en downs. Het verhaal vliegt alle kanten op. Als je denkt dat er niks meer fout kan gaan, gaat er toch weer wat fout. Gwen doet er alles aan om gelukkig te worden en uiteindelijk met haar vader een gelukkig leven te leiden zonder achterna gezeten te worden door de CIA.

Hebzucht is een spannende YA, waarbij het wel belangrijk is om het eerste deel te hebben gelezen. De titel Hebzucht wordt halverwege het verhaal duidelijk en daarna blijft de term hangen. Het boek is vanuit de ik-vorm geschreven en soms zelfs vanuit een dromende ik-vorm, maar dat stoorde mij niet in dit boek.

Heb jij Meedogenloos gelezen en was je enthousiast? Dan is deel 2 Hebzucht ook iets voor jou! Leef mee met Gwen en haar vader, haar avonturen, tegenslagen en successen. Weer een lekkere cliffhanger op het einde, nu wachten op deel 3!