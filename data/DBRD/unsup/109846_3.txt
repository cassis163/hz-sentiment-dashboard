Het eerste spannende boek van talkshowhost Graham Norton speelt zich af in het slaperige Ierse dorpje Duneen. De plaatselijke politieagent, PJ Collins, heeft weinig te doen en brengt zijn tijd voornamelijk etend door. Als tijdens een bouwproject menselijke resten gevonden worden, komt er een onderzoek op gang en gaandeweg blijkt dat er in het saaie dorpje veel meer gebeurt en gebeurd is dan je zou denken.
Graham Norton neemt de tijd voor de introductie van de dorpsbewoners: de drie ongetrouwde zussen Abigail, Florence en Evelyn Ross, die in hun ouderlijk huis zijn blijven wonen, Brid Riordan, ongelukkig in haar huwelijk met Anthony, mevrouw Meany, de huishoudster van brigadier Collins.
Iedereen gaat ervanuit dat de gevonden botten van Tommy Burke zijn, een knappe boerenzoon die twintig jaar geleden spoorloos verdwenen is.
De schrijver wisselt regelmatig van vertelperspectief en zo kom je steeds meer te weten over de achtergronden en gedachten van diverse personages. Verschillende flashbacks verlevendigen het verhaal.
De ontknoping van het verhaal is niet uitzonderlijk verrassend, maar de plot bevat toch wel wat wendingen die de lezer nieuwsgierig houden. De personages komen goed uit de verf en het verhaal leest vlot. Ik had eigenlijk verwacht dat Graham Norton wat meer humor in zijn boek zou stoppen, nu bleef het wat mij betreft bij af en toe grinniken. Al met al een prettig leesbaar boek, maar niet meteen een topper.