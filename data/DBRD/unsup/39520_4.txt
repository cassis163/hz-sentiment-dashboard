De 35-jarige Sanne draagt al vanaf haar kindertijd een vreselijk geheim met zich mee. Toby, haar immer goedgemutste, gehandicapte puberzoon herinnert haar daar onbewust continu aan. Haar tienjarige dochter Sam doet haar uiterste best om hun driepersoons gezinnetje te redden. Dat lukt haar wonderwel, totdat Sam’s beste vriendin haar in de steek laat.

“Ik heb gezien dat Toby’s ogen bijna uit hun kassen rolden van verbazing toen Vera zei dat er wel meer mensen zijn die niet met hun mond praten, maar met hun gezicht. Hij moet daar toch gewoon méér van mogen weten?’

Steekt het mysterieuze verleden van Sanne de kop op en hoe is dat van invloed op haar gezin? Weet Sam zich staande te houden? Je leest het in ‘Met de lippen op elkaar’.

Den Brok levert met ‘Met de lippen op elkaar’ een ontroerende roman af. Haar debuut voor volwassen; ook nog eens. Moeilijke onderwerpen gaat deze auteur niet uit de weg en dat is dapper, zeker voor een debuutroman.

“Het is net of Sams kinderlijk geluk in een soort vloeistof veranderd is die, door haar huid, haar kleren, mijn pyjama en mijn huid heen bij mij naar binnendringt.”

De handicap van de twaalfjarige Toby is een belangrijk thema in ‘Met de lippen op elkaar’. Daar heeft Den Brok welbewust voor gekozen aangezien er, naar haar mening, veel te weinig boeken zijn waarin een kind of volwassene met een handicap een belangrijke rol speelt. Haar eigen handicap is ongetwijfeld van invloed op die stelling. Zelf zei Den Brok ooit in een interview: “Ik moet zuinig zijn met woorden. Door mijn handicap (Den Brok is al vanaf haar geboorte spastisch) denk ik veel na voordat ik iets onder woorden breng.” Dat nadenken komt overigens duidelijk naar voren in haar boek. Vooral de emoties van de verschillende personages weet zij heel goed in woorden te vatten en daar moet dus grondig over nagedacht zijn.

De schrijfstijl van Den Brok is overigens van bovengemiddeld niveau en haar dialogen zijn naadloos aangepast aan de diverse situaties waarin ze plaatsvinden. De auteur laat de toon van hetgeen er wordt gezegd (en door wie!) haast ongemerkt van de scene afhangen. Nu is dat in het dagelijks leven natuurlijk ook het geval, maar menig auteur slaagt daar toch niet helemaal in.

Kortom, een fraaie roman die menig lezer diep zal raken.

Over de auteur
Yvette den Brok – Rouwendal (1960) was jarenlang werkzaam als publicist en emancipatiewerker voor mensen met een lichamelijke handicap. In 2011 gooide zij het roer om. Ze debuteerde in 2014 als kinderboekenschrijfster met “Het mevrouwtje op mijn schouder” (9+) en studeerde vervolgens af als kinder- en gezinscoach. ’Met de lippen op elkaar’ is haar eerste roman.

Uitvoering
Uitgever: Schrijverspunt
ISBN 9789462663244
Paperback, 158 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/