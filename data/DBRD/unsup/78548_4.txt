Paula Hawkins is geboren in Zimbabwe maar woont al sinds 1989 in Londen. Ze is journaliste van beroep. THE GIRL ON THE TRAIN is haar debuut.

Rachel is een jonge vrouw die bij een vriendin inwoont sinds haar huwelijk met Tom op de klippen is gelopen. Elke dag neemt ze de trein vanuit een buitenwijk naar het centrum van Londen. Ze rijdt dan langs de straat waar ze vroeger woonde, en dus kan ze zien, in het voorbijgaan, wat er aan de hand is met haar vroegere echtgenoot en zijn zwangere nieuwe vriendin. Ze kijkt ook uit op het huis een paar deuren verder, waar een jong stel woont dat ze nooit heeft gekend. En op een dag ziet ze dan iets wat haar aan het denken zet... vooral als de jonge vrouw uit dat huis spoorloos verdwijnt. Rachel is helaas alcoholiste; heeft ze zich in een dronken bui dingen ingebeeld of niet?

THE GIRL ON THE TRAIN is een uiterst spannende psychologische thriller. Er spelen slechts enkele karakters in mee en het hele verhaal speelt zich af binnen een kort tijdsbestek. De auteur sleept je echter mee in het verhaal en weet met heel veel plotwendingen de lezer uiterst geboeid te houden. Een dijk van een boek voor iedereen die van bijvoorbeeld Sophie Hannah of S.J. Watson houdt.

(Door: Jannelies Smit)