Gaandeweg het verhaal merk je dat het zich afspeelt in de toekomst. Er is een grote crisis geweest en daarna is er een nieuw soort wereldorde ontstaan. We zien die nieuwe wereld door de ogen van een aantal jongeren. Zij weten niet hoe het vroeger was. Men leeft weer helemaal als in oude tijden, kennis en techniek zijn zelfs verboden. We volgen Abe en vier jongeren die uit hun dorp vluchten nadat dorpsgenoten gestraft zijn voor het hebben van kennis. Het is voor hen vaag waarvoor en waarheen ze eigenlijk vluchten. Er wordt wel stiekem gepraat over een gebied waar alles anders is: Vrijburg. Zal het leven daar beter voor hen zijn? Vooral aan het eind raak je helemaal in de war; welke wereld is nu beter, waar horen deze jongeren thuis? Intrigerend maar ook pittig verhaal voor 11+ , sluit aan bij actuele thema's (klimaatverandering, migratie, opraken energiebronnen).