Ken jij de familie Muis?
Het zijn papa, mama, oma, opa en tien kleine muisjes. In dit nieuwe boek van Kazuo Iwamura gaan ze aan het ontbijt.
Het is ochtend in het bos en één voor één ontwaken de muizen. Na een plens water in hun gezicht zijn ze bijna allemaal goed wakker. Samen gaan ze voor het ontbijt zorgen. Een aantal muizen gaat het bos in om vruchten te plukken, Oma Muis krijgt hulp bij het bakken van broodjes en Papa Muis bereidt heerlijke paddenstoelensoep. Alles ruikt lekker en de tafel wordt gedekt om samen te genieten van een smakelijk ontbijt.
14 muisjes aan het ontbijt is een prachtig verhaal waarin het gaat over samenwerken, samen ergens voor zorgen en samen genieten. De familie Muis is een grote gezellige familie. Elk muisje heeft een taak bij het verzorgen van een ontbijt. Het is een feest om alle muisjes gezellig aan de ronde tafel te zien zitten. Een feest is het ook om naar de andere illustraties te kijken. Ze zijn kleurrijk en gedetailleerd. Elk muisjes is te herkennen aan zijn kleding en makkelijk terug te vinden. Ook valt er steeds weer iets nieuws te ontdekken, het blijft je verrassen.
14 muisjes aan het ontbijt is heel geschikt om met kinderen te praten over samenwerken. Hoe fijn is het om samen te bouwen, een opdracht te maken of samen te spelen. Daag de kinderen uit om iets te ondernemen met kinderen die ze niet goed kennen en bekijk daarna de resultaten. Kan iedereen daar dan van genieten!