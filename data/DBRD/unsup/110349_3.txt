Ik heb het boek al een tijdje geleden gelezen, maar kom er nu pas toe een recensie te schrijven. Hierdoor zitten een aantal details al wat minder goed in mijn geheugen, waarvoor mijn excuses.
Ik heb tot nu toe alle boeken uit de Bergman-serie gelezen, en dit met wisselend resultaat. Het vorige boek (het stille meisje) vond ik een teleurstelling, doordat ik het verhaal veel te voorspelbaar vond en er daarnaast veel te veel aandacht was (en dit niet voor het eerst) voor het privéleven van de hoofdpersonages. Benieuwd wat het dit keer zou zijn.
Een voorspelbaar verhaal? Niet echt. Het uitgangspunt - man vermoordt bekende Zweden van wie hij vindt dat ze hun roem niet te danken hebben aan hun prestaties, maar louter en alleen omdat ze op tv komen of omdat ze een blog bijhouden met veel volgers - is zelfs origineel te noemen.

Het boek begint met de moord op een realityster. Zijn lichaam wordt in een klaslokaal aangetroffen, samen met een soort van intelligentietest, waarvoor de man blijkbaar niet geslaagd is. Al snel blijkt er een verband te bestaan met een andere moord die enige tijd daarvoor al had plaatsgevonden: zelfde modus operandi en zelfde type slachtoffer. Bovendien bleken beide slachtoffers kort voor hun dood ook contact gehad te hebben met dezelfde "journalist" die hen had uitgenodigd voor een interview. Omdat het vermoeden bestaat dat ze te maken hebben met een seriemoordenaar wordt het team van Torkel erbij geroepen.
Korte tijd nadien is er dan de verdwijning van een tweeling, die een zeer succesvolle blog bijhoudt. En dan is er een belangrijke verwikkeling: één van de meisjes wordt vermoord teruggevonden, maar haar zus blijft leven, omdat ze dit keer wél geslaagd is voor de intelligentietest (en dus in de ogen van de dader niet te lomp is om te helpen donderen), al wordt ze wel blind gemaakt om te voorkomen dat ze de dader zou kunnen identificeren.

De zoektocht naar de dader is spannend (je wordt als lezer verschillende keren op het verkeerde been gezet) en geloofwaardig, behalve het einde dan. Dat laatste vond ik behoorlijk uit de bocht gaan: Vanja en Sebastian die er met z'n tweeën (!) in slagen om op het nippertje een zware bomaanslag te voorkomen, omdat de experten niet op tijd aanwezig konden zijn...Nee, dat had iets te veel van een goedkope actiefilm.

Wat het soapgehalte betreft: tja...Helaas geen beterschap hier. Hjorth en Rosenfeldt blijven op hetzelfde elan verdergaan. Wel is het zo dat er eindelijk ook eens positieve dingen gebeuren in het privéleven van onze hoofdpersonages (Torkel en Vanja vinden een nieuwe of moet ik zeggen een oude nieuwe liefde?). Maar toch...de onderlinge relaties zijn ondertussen zo ingewikkeld geworden dat zelfs iemand die alle voorgaande delen gelezen heeft er zijn hoofd echt moet bijhouden. Het is dus absoluut geen goed idee om met deel vijf in de serie te stappen, dan ben je als lezer echt niet mee.
Het verhaal zelf vind ik dus vier sterren waard, omdat dit echt wel goed in elkaar steekt, behalve het einde dan. Maar doordat er opnieuw te veel aandacht geschonken wordt aan de persoonlijke perikelen van de hoofdpersonages kom ik dus niet verder dan 3 sterren. Jammer.