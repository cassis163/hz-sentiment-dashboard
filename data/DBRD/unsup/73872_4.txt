De Behandeling dateert uit 2001 en is de opvolger van Vogelman, het knallende debuut van Mo Hayder. Het is zaak deze twee boeken in de juiste volgorde te lezen, daar in De Behandeling veelvuldig wordt teruggegrepen op gebeurtenissen uit Vogelman. Zonder deze kennis zijn sommige motieven van met name hoofdpersonage Jack Caffery moeilijker te bevatten.

Het is vijfentwintig jaar geleden dat rechercheur Jack Caffery zijn broertje Ewan uit het oog verloor. De oorzaak van deze verdwijning is nog steeds onbekend. Hoewel niet bewezen denkt Jack dat zijn buurtbewoner Ivan Penderecki er meer vanaf weet, gezien het verleden van deze oude pedofiel. Deze rode draad speelde al in Vogelman een rol, maar wordt in De Behandeling verder uitgewerkt.

De ellende begint met een gemolesteerd gezin: vader en moeder dagenlang vastgebonden en mishandeld, zoontje onvindbaar. Dit relatief simpele feit wordt langzaam uitgebouwd tot een spannende zoektocht in het pedofielennetwerk, waarbij diverse obscure personen betrokken lijken te zijn. Nieuwe slachtoffers zijn niet uitgesloten, waardoor Jack snel tot aktie over moet gaan. Zijn verleden speelt hem parten, zoals ook vriendin Rebecca met haar herinneringen stoeit.

Het boek komt een beetje stroef op gang. Verschillende verhaallijnen worden ogenschijnlijk rommelig door elkaar heen verteld, maar Mo Hayder heeft er duidelijk een bedoeling mee, namelijk het opbouwen van een nagelbijtende spanning die stalen zenuwen vereist. Soms is het boek niet weg te leggen: cliffhangers zijn uiterst effectief en laten de lezer angstvallig en gretig doorbladeren. En soms móet je het boek even wegleggen: de gruwelijkheden zijn luguber en angstaanjagend gedetailleerd beschreven, waardoor de lezer even op adem moet komen.

Niet geschikt voor hartpatiënten.