Ik mocht dit boek lezen voor de blogtour van WPG Uitgevers België, waarvoor dank.

Ik had eerder al gehoord over dit boek van een Duitse penvriendin en het stond al op mijn wishlist, wat het voor mij dubbel zo aangenaam maakte dat ik dit boek mocht lezen en recenseren. Ik heb er nog geen seconde spijt van!

“Wanneer wordt het eindelijk weer zoals het nooit is geweest”, is naast een hele mondvol ook een heel hart vol. Het hart van Joachim in dit geval. Volgens het aloude gezegde “Waar het hart van vol is, loopt de mond van over”, wordt in dit boek de jeugd van Joachim prachtig weergegeven met al zijn ups en downs, verteld uit een kinderlijk perspectief in het begin, uitlopend naar jong volwassene.
Elk hoofdstuk is een verschillende anekdote uit de jeugd van Joachim, soms rechtstreeks op elkaar volgend, andere keren niet, maar het verhaal blijft goed te volgen. Mede dankzij deze anekdotes zie je niet alleen Joachim zelf maar ook zijn broers en ouders (op)groeien en dat gaat niet altijd zoals gepland.

Het boek heeft me meerdere keren laten lachen omdat soms de gedachtengangen van Joachim vrij hard overeenkwamen met die van mijzelf in mijn jeugd. Ik denk dat er bij bijna iedereen wel een punt van herkenning naar boven komt, al ben ik er zeker van dat lang niet iedereen een vader had die directeur was van een psychiatrische kliniek, waardoor het boek meteen ook een “down”-kantje krijgt, want wat voor invloed heeft die kliniek op een kleine jongen?

Kortom is het boek zeker een aanrader als je ervan houdt je hoofdpersonage te zien groeien ondanks de niet-alledaagse dingen die hij meemaakt.