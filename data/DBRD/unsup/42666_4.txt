De cover is smaakvol en aantrekkelijk in zijn eenvoud. Op de voorgrond een meisjesfiguur in een circustent. achteraan een jongensfiguur. Het is een sprekende cover. Je nieuwsgierigheid is onmiddellijk gewekt.
Noah en Emily zijn om verschillende redenen terechtgekomen bij Circus Cesaria, het circus van Cesar. Sanne Hillemans neemt je rustig mee in hun leven. Zeer beeldend en krachtig weet ze de personages en hun leefwereld te beschrijven. De karakers, het heden en verleden zijn zeer mooi uitgewerkt. Het zijn echte persoonlijkheden, geen oppervlakkige karakters.
Het circus vormt een mooi en uniek kader om het verhaal te dragen. Heden en verleden worden afgewisseld, stap voor stap verneem je zo meer over de achtergrond van Noah en Emily.
Hoewel het verhaal bij wijlen voorspelbaar is, is het toch een intrigerend verhaal waarin je wordt meegezogen. Sanne Hillemans heeft een toegankelijke schrijfstijl, maar slaagt erin om haar personages en verhaallijn zeer uit te diepen, maar toch ook ruimte te laten voor de verbeelding van de lezer.
Traag en rustig word je meegenomen in het leven van de personages, je gaat er als lezer bijna deel van uitmaken. Niets wordt zomaar verteld, alles wordt in de juiste context geplaatst.
De aangename schrijfstijl en zeker het verrassende einde doen me uitkijken naar het vervolg.
Een heerlijk verhaal, over echte mensen met hun gevoelens.
Een verhaal over verlies en liefde, verleden en toekomst, een verhaal over vertrouwen en kansen.