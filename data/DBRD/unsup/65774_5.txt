De originele Deense titel is Kastanjemanden. Ik moet zeggen dat ik voorlopig toch even anders tegen kastanjes aan zal kijken. Het speelt natuurlijk ook mee dat dit bloedstollende verhaal zich in de maand oktober afspeelt en ik het in die periode gelezen heb. Al zul je óók midden in de winter of hartje zomer de spanning van deze pageturner ervaren.

Het boek telt dan misschien wel 544 pagina's, maar geloof mij, deze lees je in no-time uit. Het verhaal is zo krachtig geschreven, het verveelt nooit en leest soepel van begin tot het eind. De hoofdstukken zijn kort, maar eindigen veelal in een cliffhanger. Je wilt gewoon doorlezen hoe het verhaal zich verder ontwikkeld, weten wie de dader is en vooral ook waarom. Het mag dan wel een debuutthriller heten, maar dit is een nagelbijter van de bovenste plank. Beklemmend zoals het een Scandinavische thriller betaamt. Deze moet je gewoon gelezen hebben!