Jessie, de ik-verteller in ‘Onderuit’, is een kwetsbare, aandoenlijk zoekende vrouw die bang is voor intimiteit en tegelijkertijd ernaar verlangt. Haar verleden en wantrouwen sijpelen door in de ontmoetingen met mensen die vaak bij toeval haar levenspad kruisen. Met haar (relatief gezonde) broer gaat ze niet echt het contact aan, hoewel ze wel van hem erkenning krijgt voor wat haar is aangedaan. Als lezer leef je met haar mee en ondertussen begin je te twijfelen aan haar waarneming en observaties. Wanneer je het boek uit hebt en laat bezinken, ontstaat mededogen, de tragiek van haar leven komt uitgesteld binnen.
De kracht van het boek zit hem in de scherpe ontleding van de denk- en gevoelswereld van het hoofdpersonage. De beschrijvingen van de omgeving zijn mooi en strak, niet overdadig. Door een goede timing en onverwachte wendingen is ‘Onderuit’ een spannend boek dat van begin tot eind boeit. Alles vervat in een heldere en plezierig leesbare stijl.