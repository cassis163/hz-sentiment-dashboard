Zoë reist elke dag met de trein naar en van het werk, elke dag dezelfde route, elke dag dezelfde routine. En ze is niet de enige. Op een dag ontdekt ze een foto van zichzelf in een seksrubriek in de krant. Hoe komt die foto daar? Wil iemand een grap met haar uithalen? Het telefoonnummer bij de advertentie is niet in gebruik en de website laat alleen een inlogpagina zien.
Dan ontdekt Zoë andere vrouwen die met hun foto in de krant staan, die ook met de trein reizen en die na plaatsing van de advertentie iets aangedaan is. Wanneer is zij aan de beurt? Ze is duidelijk in gevaar!
De enige die haar echt serieus lijkt te nemen is agente Kelly Swift, maar zij werkt niet meer voor de afdeling zedenpolitie British Transport, dus kan er officieel niets mee. Op eigen houtje gaat Kelly op onderzoek uit en met wat ze weet uit te vinden lukt het haar om toegevoegd te worden aan het team wat op de zaak zit. Zullen ze de dader, die beangstigend veel weet van zijn slachtoffers, op tijd oppakken voor er meer slachtoffers vallen en voor er iets met Zoë gebeurt?

Je leest dit verhaal vanuit de perspectieven van Zoë, die haast geobsedeerd is en paranoia raakt van het idee dat zij de volgende is, van Kelly, een moedige vrouw die echt geeft om wat er met de vrouwen gebeurt en die zo haar eigen motieven heeft om de dader te grijpen, en vanuit de stalker. De cursief gedrukte hoofdstukken van die laatste zijn behoorlijk creepy! Hij weet veel van de dagelijkse routine van de vrouwen, beangstigend veel. Je waant je veilig op de automatische piloot iedere dag, maar eigenlijk maakt het je juist heel kwetsbaar…

Clare heeft de spanning echt weten opbouwen in het verhaal. Ook wist ze mij paranoïde te maken, ik heb echt bijna iedereen verdacht die maar voorbijkwam! En nog werd ik flink verrast, tot twee keer aan toe, op het einde… Heel knap!
Het verhaal is echt zenuwslopend spannend, je wordt helemaal meegesleurd in de levens van Zoë en Kelly en de zoektocht naar wie er achter de advertenties en de creepy website zit. Ik heb Kelly echt in mijn hart gesloten en ben blij dat Clare beloofd heeft haar nog terug te laten komen.

Met Ik zie jou heeft Clare Mackintosh het weer gedaan! Weer een onwijs spannende thriller met een verrassende wending… Ik ben en blijf fan!