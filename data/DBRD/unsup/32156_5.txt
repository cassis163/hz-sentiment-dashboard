Boven op de berg, tekst en illustraties door Marianne Dubuc

Elke zondag beklimt Mevrouw Das de berg naast haar huisje, alleen. Tot ze op een dag voelt dat ze bekeken wordt. De gluurder blijkt Kiki te zijn, Kiki die eerst best bang is maar dan toch beslist om mee te gaan, de berg op. Vanaf dan gaan Kiki en Mevrouw Das elke zondag samen naar de top.

Tijdens het lezen en bekijken van dit boek had ik constant een brok in mijn keel. Omdat het verhaal zo mooi, wijs en ontroerend is. Omdat de tekeningen zo prachtig, vrolijk, hartverwarmend zijn. Daarnaast is het ook nog eens grappig en spitsvondig in woord en beeld. Dit boek heeft het allemaal: perfect qua woorden en beelden. Dubuc heeft er een grote fan bij!

En ja, dit zal best een boek voor kinderen zijn maar ik raad het toch alle volwassenen aan. Het is bijna Valentijn, koop dit boek en lees het voor aan je geliefde, in bed. Koop dit boek en lees het voor aan jezelf, en nog eens. Verdrink er in, laaf je er aan.

Boven op de berg is niet alleen een boek dat je ogen ontroert maar ook een boek dat je hart verwarmt en je hoofd even stil laat staan. Het is een geschenkje aan jezelf. Een medicijn tegen donkere dagen en een harde buitenwereld. Ik wens elke kleine Kiki een Mevrouw Das toe. En mogen we op onze beurt ook allemaal een Mevrouw Das zijn voor de kleine en grote Kikiâ€™s om ons heen.

Dank u wel Mevrouw Marianne, voor dit boek dat op een kleine (qua formaat) manier een groot stempel kan drukken op deze grijze wereld.