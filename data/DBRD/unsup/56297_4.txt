Ons calvinistische kikkerlandje ligt niet echt dicht bezaaid met Fantasy en Horror. En als je dan al wat gevonden hebt … hmmm … het Nederlandse schrijversgilde heeft mij – decenia-lang-liefhebber van het genre – nog nooit echt kunnen overtuigen. Tot nu toe!

Eerst nog wel even de vraag of dit verhaal over vampieren onder Fanatsy/Horror valt of hebben we te maken met een romantisch drama? Die zelfde vraag werd ooit gesteld bij de klassieker Dracula van Bram Stoker. In goed gezelschap dus. En laten we daarom maar geen labels proberen te plakken. In ieder geval is er ook voor de romantisch ingestelde lezer genoeg te beleven.

De verhaallijn is goed bedacht maar wel wat dunnetjes. Verwacht in dit boek geen spectaculaire en bloedstollende plotwendingen … het is strak en recht toe recht aan geschreven. Vanwaar dan mijn enthousiasme?

In een goed boek wordt je als lezer ondergedompeld en ga je bijna als vanzelf meeleven met de hoofdpersonen. Dat krijgt de auteur alleen voor elkaar door zich tijdens het proces ook te vereenzelvigen met de hoofdpersonen. Volgens mij is dat talent en nauwelijks aan te leren. Bij sommige boeken kun je gewoon zien dat de schrijver een lijstje met kenmerken bijhoudt van de personages en daar telkens op terugvalt. Wellicht heeft Drenth ook zo’n lijstje, maar je merkt er niets van. Ik ging totaal op in het verhaal. En niet alleen vanwege de hoofdrolspeler Roan Storm, maar juist ook door figuren uit beide(!) kampen als de jager Argasz en de ‘gemaakte’ Collignon.

Wat mij positief verraste is de schrijfstijl van Drenth. Wij zijn hier thuis nogal bezig met taal en dat zorgt dus voor een (soms te) kritische blik. En laten we eerlijk zijn. Er komen soms boeken op de markt, dat je echt denkt: is hier geen redacteur aan te pas gekomen? Verschrikkelijk!
Wat een verademing is dan dit boek. Prachtige zinnen en sterke dialogen waarbij je niet telkens denkt: ja, maar dat zegt iemand niet of zo praat iemand niet.
Bovendien krijgt Drenth het voor elkaar om door woordgebruik en zinsbouw een soort Victoriaanse sfeer te scheppen die dient als sterke ondersteuning van het verhaal. Petje af.

Een aanrader en hopelijk komt er snel een vervolg.