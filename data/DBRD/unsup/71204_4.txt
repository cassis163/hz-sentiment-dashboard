http://perfecteburenleesclub.blogspot.be/2017/09/boek-van-de-maand-duorecensie-liefde.html

Met dank aan uitgeverij Zomer en Keuning voor dit recensie-exemplaar.

“Ik vrees dat liefde geen gebruiksaanwijzing heeft. Je hebt het gewoon te pakken, daar ben je mooi klaar mee. Niets aan te doen” Max

Robin werkt als freelance tekstschrijfster en heeft alles goed georganiseerd: haar job, een net appartementje, … enkel een man ontbreekt nog. Maar aan het heeft laatste heeft ze geen behoefte. Na enkele tegenslagen in de liefde is ze liever alleen want in een relatie bestaat de kans om weer eens gekwetst te worden. Niet alleen heeft zij pech in de liefde gehad, ook haar moeder had geen geluk. Robins vader heeft haar moeder verlaten en dit beschouwt Robin als teken dat zowel zij als haar moeder pech hebben in de liefde. Ze is ervan overtuigd dat elke man met wie ze een relatie zal beginnen, haar vroeg of laat zal verlaten.

Op een zonnige namiddag in de zomer, wanneer zij geniet van een terrasje met een goed boek, ontmoet zij Max, een knappe fotograaf. Ze wenst niet in te gaan op zijn avances en laat hem dit dan ook op een duidelijke manier merken. Maar dan doet Max Robin een voorstel om samen aan een project te werken. Elke week gaan ze samen op stap om eraan te werken en het lijkt steeds beter te klikken tussen beiden.
Na hun drukke werkdag genieten ze steeds van een wijntje en een heerlijke maaltijd. Tot Max frustratie blijft Robin maar niet ingaan op zijn avances, zij is duidelijk een vrouw met een handleiding. Weet Max Robin te verleiden?

Ondertussen zet Robin ook alles op een rijtje in haar vriendenkring: is haar beste vriendin Alix wel zo een goeie vriendin? Kan ze haar wel vertrouwen?
Is Sveta, die ze net heeft leren kennen niet een betere vriendin dan Alix?
En natuurlijk blijft ze met de vraag rondlopen over wie haar vader zou kunnen zijn.

Wie beslist om dit boek te lezen, hou alvast maar een zakje chocotoff bij de hand, je zal er zeker en vast zin in krijgen tijdens het lezen.

Dit boek is precies wat het belooft: een feelgood roman. Hoewel ik ook wel vind dat het dicht tegen een chicklit aanleunt: vrouwelijk hoofdpersonage, romantisch, maar ook grappig, … .
Maar vergis je niet, het boek snijdt ook wel serieuze thema’s aan en voor wie het heeft meegemaakt is het ook wel heel herkenbaar. Een beetje lastig om hier verder op in te gaan zonder spoilers weer te geven.

Door de schrijfstijl van de auteur kan je je heel goed inleven in de hoofdpersonages.
Robin komt in het begin van het verhaal wat seuterig over, maar naarmate je verder leest en je haar beter leert kennen is zij eigenlijk een heel sterk persoon, met een ‘bagage’ (een bepaald verleden). Haar personage wordt op een zodanige manier neergezet dat je je volledig kan inleven in haar, zo werd ik even gefrustreerd als Robin op haar buurvrouw en Alix.
Max is niet zomaar de ‘’knappe’’ fotograaf, ook hij heeft zijn eigen verhaal.
Opmerkelijk vind ik ook de opbouw van de nevenpersonages zoals Sveta en Alix. Mijn nieuwsgierigheid is geprikkeld om meer te weten over Sveta en haar man….(misschien vervolgverhaal …?).

De meeste feelgood romans en chicklits zijn nogal voorspelbaar, hier had ik het totaal niet zien aankomen wat de plot zou zijn. De wending die het boek maakt in de laatste pagina’s is onverwacht en origineel. Bovendien snijdt het één van de serieuze thema’s aan die voorkomen in het boek. Dit zorgt ervoor dat dit luchtig boek toch wat zwaarder wordt.

Het is geen pageturner, maar het leest toch vlot. Graag geef ik het boek dan ook 4 sterren.