Als je ooit een hoer (m/v) overweegt, is mijn advies om eerst Blauwe maandagen van Arnon Grunberg te lezen. Dit boek kost â‚¬ 15,50, maar dat geld haal je er dik uit, aangezien je daarna nooit meer een cent uitgeeft aan betaalde liefde.

Verder is het lastig om dit boek te beoordelen: het is een debuut, dat destijds geroemd werd en diverse prijzen won. Maar omdat Grunberg inmiddels een indrukwekkend oeuvre heeft, ben je geneigd om de lat een stuk hoger te leggen dan je normaliter doet bij een debuut. Persoonlijk vind ik zijn latere werk gemiddeld genomen ook beter, maar is dat niet logisch bij een debuut?

Verder kun je dit boek rustig 'dramatisch' noemen. Het is een understatement om te stellen dat Grunberg niet bepaald een aangename jeugd heeft gehad. De jonge Arnon had een chronisch gebrek aan ouderliefde en dat resulteerde in een hele stroom prostituees die hij bezocht c.q. bij hem thuis liet komen. Hij beschrijft dit beklemmend en meesterlijk, op z'n Grunbergs. En met veel humor, en ook dat typeert hem.

Vier sterren