Met dochterlief ben ik aan de slag gegaan in ´Het grote kookboek voor kinderen´ beschikbaar gesteld door uitgeverij Deltas. Eenmaal gespot lag hier het al snel op de keukentafel en het boodschappenlijstje werd geschreven. Tess (9 jaar) is bekend in de keuken, kan zich best al redden en is gek op koken. Dit boek sprak haar meteen aan omdat het een 'echt kookboek' is en niet kinderachtig is vormgegeven. Het boek begint met een index, gemakkelijk verdeeld in overzichtelijke categorieën per voedselgroep; Fruit en groenten, Zuivelproducten en eieren, Pasta en aardappelen etc. Vervolgens een korte uitleg 'Hoe gebruik je dit boek' en 'Veilig in de keuken'. Alles in een goed lettertype en idem taalgebruik, waardoor het duidelijk is voor onze jonge kok.

Haar oog viel meteen op het recept voor de groentenpizza. En dus ging ze, nagenoeg zelfstandig, aan het werk.

De recepten zijn gemakkelijk uitgelegd d.m.v een boodschappenlijstje en benodigd keukenmateriaal. Door de duidelijke foto's en tekeningen is het stap voor stap niet eens zo moeilijk om te koken! Ook voor minder geoefende keukenprinsen -en prinsessen is het goed te doen, zeker vanaf groep 6 kunnen ze het wel alleen of met zo nu en dan wat hulp. Zo leren ze boodschappen doen en keuzes maken voor gezonde alternatieven. Maar ook het bekend raken met de werking van een oven, hoe veilig een mes te gebruiken. Heel spannend soms maar vooral leuk en leerzaam.

Onze kok is in ieder geval erg enthousiast en voor de volgende keer worden de tomatentaartjes op het menu gezet. Een aanrader! Dit is een van de meest overzichtelijke kookboeken die we tot nu toe hebben gebruikt. Tess was erg tevreden over het eindresultaat en wij ook!