Samenvatting van het verhaal
Peter Harper, 42 jaar oud, is componist en heeft zich terug getrokken in een huisje aan Tremore Beach. Hij heeft zijn intrek in het huis genomen omdat hij in een dip zit na zijn echtscheiding. Hij wil hier gewoon in alle stilte en rust verder werken aan een project.
Het is nu al elf maanden geleden dat hij een time-out heeft genomen omdat het hem gewoonweg niet meer lukt om nog een compositie in elkaar te steken. Hij weet dat hij zichzelf weer op de rails moet krijgen voordat de muziekwereld hem vergeet maar dat is gemakkelijker gezegd dan gedaan.
Peter heeft ook een gave geërfd van zijn moeder en grootmoeder: het is als het ware een stem die hem iets influistert en waarschuwt voor dingen die gaan gebeuren.
Peter probeert hier in alle rust terug een manier te vinden om het aangenaam te maken voor hem. Hij is zelfs al vrienden geworden met zijn buren en de leuke Judie die een winkel / pension heeft in Clenhburran. Judie is 29 jaar oud en een knappe verschijning die heel energiek, nieuwsgierig en intelligent is. Al gauw heeft hij een boontje voor haar.
Op een avond wordt hij getroffen door een bliksem nadat hij een boom heeft willen verleggen die op de weg lag. Vanaf dan heeft hij last van verschrikkelijke hoofdpijnen en lucide dromen. Deze dromen zijn levensecht en wat erin gebeurt zijn ook een soort van visioenen die hij heeft en deze zouden wel eens uit kunnen komen. Zijn buren Leo & Marie steunen hem enorm na dit bijna noodlottige ongeval.
Zijn kinderen, Jip en Beatrice die in Amsterdam met hun moeder wonen, komen voor twee weken op vakantie. Peter is zeer verheugd dat hij zijn kinderen zal zien en dat ze een zeer leuke vakantie met hem zullen hebben. Maar dan worden zijn dromen erger en Peter vreest voor het leven van sommige mensen.
Wie kan hij vertrouwen om zijn visioenen te delen en willen ze hem wel geloven? Wat houdt Judie achter? En kan hij zijn kinderen beschermen? Wie heeft het op wie gemunt?



Beoordeling
Vanaf het begin van het boek was het voor mij heel aangenaam om te lezen, de schrijfwijze las op een ontspannende manier en dit gevoel bleef ik houden tot het einde ook al was het zeer spannend. Tot het plot zit je in een waas van mysterie. Pas op de laatste pagina’s krijg je inzicht hoe de dingen zich hebben afgespeeld. Je moet gewoon weten hoe het verhaal eindigt.
Het is weliswaar een thriller maar er was toch ook enige romantiek te bespeuren. Mikel weet heel goed de dingen en emoties af te wisselen en je wilt alsmaar weten hoe het verder gaat.
We maken ook kennis met enkele dorpsbewoners en het is ook leuk om te lezen hoe het er in zo’n kleine gemeenschap aan toe gaat.
Het prachtige landschap wordt ook omschreven en je waant je als vanzelf aan de ruige Ierse kust met alle natuurelementen die erin voorkomen. De ideale locatie voor dit boek, mocht het in een stad geweest zijn zou dit zeker het effect gemist hebben van het verhaal.
Santiago haalt een onderwerp aan met dit boek dat menige mensen de wenkbrauwen zouden doen fronsen. Ik vind het een interessant onderwerp en of je er nu in gelooft of niet, ik vind het in ieder geval geslaagd. Er gebeuren onverklaarbare dingen in dit boek.
Ook leuk dat België wordt vernoemd en voornamelijk de lekkere Belgische biertjes die daar verkocht en gedronken worden.
Dit is Santiago’s debuutboek en ik kijk er zeker naar uit om zijn tweede te lezen. Hij heeft er zeker een fan bij!
Een boek dat zeer raadselachtig en meeslepend is, kortom een aanrader om te lezen!
Ik geef dit boek 5 sterren.