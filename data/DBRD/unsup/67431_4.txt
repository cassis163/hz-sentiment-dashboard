The Uninvited is een spannend post-apocalyptisch verhaal met een psychologische twist. Het start allemaal wanneer jonge kinderen vol agressie hun familieleden beginnen te vermoorden. Aan antropoloog Hesketh de taak om de verbanden te zien. Wat is er gaande? Is er een pandemie? Liz Jensen maakt met The Uninvited een combinatie van horror met psychologie en wetenschap. Ook religie en bijgeloof spelen een belangrijke rol in deze spannende thriller.
Een meisje van zeven vermoord haar grootmoeder met behulp van een spijkerpistool. Een ge√Øsoleerd incident, concluderen de experts. Ze hebben ongelijk. Over de hele wereld doden jonge kinderen hun familie. Is geweld besmettelijk? Terwijl de huiveringwekkende moordende kinderen het hele land bezighouden, heeft antropoloog Hesketh Lock zijn eigen mysterie op te lossen. Hij gaat op zoek naar het verhaal achter een schandaal in de Taiwanese houtindustrie.
Hesketh is nooit goed geweest in sociale omgang. Het syndroom van Asperger zorgt dat hij moeite heeft met relaties. Maar hij heeft wel het talent om gedragspatronen te herkennen. Als buitenstaander heeft hij een fascinatie voor groepsdynamiek.
In eerste instantie lijkt niets de Aziatische zaak van Hesketh te verbinden met de gruweldaden van de jonge kinderen. Of met het steeds vreemdere gedrag van zijn geliefde stiefzoon, Freddy. Maar wanneer er steeds meer sabotage en kindergeweld wereldwijd de kop op steken, wordt Hesketh gedwongen zijn rationele principes te trotseren. Op welke manier staan de zaken met elkaar in verband? En kan hij voor een oplossing zorgen?
Hesketh is een geweldig interessant hoofdpersonage. Ondanks het feit dat hij Asperger heeft, functioneert hij heel goed als antropoloog. Hij ontdekt verbanden als geen ander, maar mist hier en daar wat sociale skills. Zo is hij voortdurend aan het tellen, voornamelijk de tijd. Hij weet altijd precies hoe lang hij onderweg is geweest of hoeveel minuten een stilte duurt. Ook zijn origami kunsten zijn erg tof. Wanneer het Hesketh allemaal eventjes te veel wordt, maakt hij origami figuren in zijn hoofd. Daarnaast heeft hij altijd een pakje origami papier bij zich. Wanneer hij niet weet hoe hij iemand moet troosten door zijn gebrek aan sociale skills, vouwt hij bijvoorbeeld een lotusbloem als troost. Een mooi gebaar.
Tegelijkertijd ben ik onder de indruk van zijn liefde voor stiefzoon Freddy. Hesketh houdt zielsveel van Freddy. Hun interacties zijn zo liefdevol en schattig. Dit alles bij elkaar maakt van Hesketh een zeer realistisch personage.
Hoewel de cover bij het verhaal van The Uninvited past, doet deze vermoeden dat het om een dertien in een dozijn Young Adult boek gaat. Wat mij betreft toont deze voorkant absoluut niet dat het boek zoveel diepgang heeft. Terwijl wetenschappelijke informatie en de realistische, volwassen personages het verhaal naar een hoger niveau tillen. Verwacht absoluut geen eenvoudig verhaal voor jonge lezers. Het hoofdpersonage Hesketh is immers 36 jaar oud en het boek is geschreven vanuit zijn belevingswereld. Het taalgebruik is heel volwassen en het boek van Liz Jensen wordt gekenmerkt door lange hoofdstukken.
Enerzijds zou ik The Uninvited categoriseren als horror. Het idee van kinderen die hun eigen familieleden vermoorden is immers behoorlijk luguber. Toch bestaat het verhaal niet uit eindeloos bloedvergieten. Centraal staat een eenzame man met Asperger die van en afstandje de mensheid observeert.
Helaas wist het einde me niet 100% te overtuigen, maar ik vond het heel interessant. Stiekem hoopte ik alleen op een ander, misschien vrolijker, einde. Toch voelde ik het al een beetje aankomen. Op het moment dat ik nog ongeveer twintig pagina's moest lezen was er immers nog altijd geen duidelijke conclusie.
Met The Uninvited heeft Liz Jensen een spannende thriller geschreven, met een diepere wetenschappelijke laag. Ook religie, mythologie en bijgeloof spelen een belangrijke rol in het verhaal. Interessant en spannend gaan hand in hand in The Uninvited. Af en toe wordt het zelfs een beetje luguber. Het verhaal zit ontzettend goed in elkaar en het hoofdpersonage Hesketh is om van te houden. Een aanrader voor de fans van The Girl with al the Gifts.
Deze recensie verscheen ook op Oog op de Toekomst.