Auteur Erik Vrij is jurist met een jarenlange ervaring in het bankwezen en was daarnaast betrokken bij een internationale organisatie voor rechtenstudenten. 'Witte inkt' is zijn thrillerdebuut, een boek dat zich, misschien niet onlogisch, afspeelt in de genoemde wereld. Opvallend detail is dat het werd uitgebracht door Sdu uitgevers, een uitgeverij die normaal gezien uitsluitend vakliteratuur op de markt brengt.

'Witte inkt' speelt zich af in 2028, de financiële crisis is eindelijk achter de rug en de economie bloeit als nooit tevoren. Belangrijkste reden van dit positieve economische klimaat is Euregist, een Europese instelling die alle rechten en verplichtingen van alle Europeanen registreert. Een nieuwe technologiesector is geboren, en het bedrijf MRM van de Nederlander Henk Vis is marktleider in Europa. Wanneer ook Amerika een vergelijkbaar systeem wil gaan invoeren, is het ultieme doel van Henk om via de overname van een Amerikaanse bank in Bermuda ook de Amerikaanse markt te veroveren.

En dan begint het dus. Zit binnen het management van MRM iedereen wel op dezelfde lijn ? Hoe geslepen zijn die Amerikanen eigenlijk, zullen ze zonder slag of stoot een overname toestaan ? Kan Henk zijn Amerikaanse droom verwezenlijken of stevent hij recht op een faillissement af ?

'Witte inkt' is zo'n boek dat bewijst dat origineel zijn best nog mogelijk is, dat je niet altijd een paar moorden en één of andere rechercheur nodig hebt om tot een spannend verhaal te komen. Een typische thriller is 'Witte inkt' absoluut niet, wel een boeiend, spannend en vlot leesbaar verhaal. Jammer dat de tekst op de achterflap een droog en moeilijk boek doet vermoeden, de waarheid is immers helemaal anders.

Je zou 'Witte inkt' als een zakenthriller kunnen beschrijven, eentje die zich in de juridische en financiële wereld afspeelt, de wereld van 2028 wel te verstaan, waarin privacy steeds meer een utopie wordt. Het verhaal kent niet de klassieke spanning, we zijn niet op zoek naar een dader en zijn motieven, maar onderhuids is de spanning wel steeds aanwezig.

Auteur Erik Vrij heeft een vlotte pen, het boek wemelt niet van de taal- en/of spelfouten, wat een verademing is. Het verhaal wordt nergens onlogisch, en je verliest als lezer ook nooit de draad. Bij momenten is het verhaal zelfs humoristisch.

Vier sterren voor dit debuut dat smaakt naar meer.