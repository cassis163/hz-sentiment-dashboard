Abbi Glines (1977) is geen onbekende auteur meer te noemen in Nederland. Met series als ‘De Vincent Boys’, ‘De verboden vrucht’ en ‘Rosemary Beach’ weet de schrijfster haar fans steeds weer te pakken. Het was al even duidelijk dat het eerste deel van de 'Sea Breeze'-serie, Adem, dit jaar uitgegeven zou worden door Karakter Uitgevers.

De 16-jarige Sadie White woont in het kuststadje Sea Breeze. Haaar moeder is zwanger en wanneer zij vanwege de zwangerschap niet meer wil werken, neemt Sadie haar werk in de zomervakantie over. Op dat moment weet ze nog niet dat ze aan de slag gaat als bediende in het huis van rockster Jax Stone, de jongeman die het hart van mening meisje sneller laat kloppen. Sadie heeft helemaal geen zin in moeilijkheden en loopt het liefst weg voor de liefde, maar het is de vraag of haar dat gaat lukken. Zij ziet een kant van Jax die geen enkel ander meisje ziet. En Jax vindt dat uitermate interessant. Maar kan een relatie tussen een arm meisje dat als bediende werkt en een rijke super populaire rockster wel standhouden?

Vanaf de eerste pagina houd je van Sadie. Het lieve, kwetsbare meisje sluit je meteen in je hart. Haar mag niks overkomen. Ze heeft al genoeg meegemaakt. Dat maakt dat je het verhaal vanaf de eerste pagina met een bijzonder gevoel leest. Je ervaart de leuke momenten intens en huilt samen met Sadie wanneer zij verdriet heeft. Maar niet alleen Sadie sluit je in het hart. Mevrouw Mary, de manager van de bedienden, lijkt in het begin een vervelende tante, maar al snel verovert ze je hart door van Sadie te houden en door haar te beschermen. Mevrouw Mary is de ‘moeder’ die zij gemist heeft. Iemand die zoveel liefde te geven heeft dat ze perfect in dit verhaal past.

En dan hebben we nog Marcus. De eerste vriend die Sadie maakt in haar leven. Een jongen die een hart van goud heeft en ontzettend verliefd is op Sadie sinds hij haar voor het eerst zag. Sadie heeft alleen maar oog voor Jax, maar Marcus blijft een heer en uitstekende vriend voor de jongedame. Dit maakt dat ook Marcus een bijzondere plek in je hart verovert. En Jax. Het lijkt wel of alleen de naam al sexyness uitstraalt -  dat was immers in Blijf bij mij van Jennifer Armentrout ook zo. Jax is smoorverliefd op Sadie, maar hij is en blijft een rockster. Kan hij de naïeve Sadie wel meevoeren in zijn wereld? Waar op elke hoek van de straat paparazzi ligt? En kan hij haar aan het einde van de zomer wel verlaten? Sadie voelt als zijn adem.

Het is duidelijk dat Adem boordevol personages zit die je in je hart sluit. Het verhaal biedt echter niets nieuws. Je zou bijna denken dat je Assepoester aan het lezen bent. Maar Glines maakt er wel haar eigen versie van. Een versie die vlot leest door de vele gebeurtenissen en die ervoor zorgt dat je meer wil lezen. Gelukkig zijn er in deze serie al 9 delen verschenen. Nu nog hopen dat Karakter niet stopt met het uitgeven van deze boeken.