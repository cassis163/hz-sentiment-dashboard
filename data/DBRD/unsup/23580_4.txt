De tienjarige Glory Fischer krijgt de schrik van haar leven als ze op een nacht naar buiten glipt om zich in een naburig huis over een katje te ontfermen. Het huis wordt in brand gezet en Glory weet ternauwernood te ontsnappen. Zes jaar later. Glory en haar zus Tresa zijn in Florida waar een danscompetitie wordt gehouden. In hetzelfde hotel genieten de onderwijzers Hilary en Mark Bradley van een korte vakantie. Ze wonen in hetzelfde gat waar Glory en Tresa vandaan komen en kennen de beide zussen erg goed. Mark is namelijk ontslagen vanwege seksuele passages in het dagboek van Tresa, waarin ze beschrijft wat Mark en zij doen. Tresa heeft altijd beweerd dat ze het verzonnen heeft, maar de verdenking blijft. Het drama wordt nog groter voor Mark. Na een nachtelijke ontmoeting met Glory wordt ze ’s ochtends dood aangetroffen op het strand. En als er dan ook nog getuigen zijn die hem die nacht met Glory hebben gezien… Het lijkt een eenvoudige zaak, maar detective Cab Bolton besluit om eerst eens wat rond te kijken in de uithoek waar Glory haar hele leven heeft gewoond. Daar ontdekt hij dat de brand van destijds diepe sporen heeft achtergelaten. En sommige mensen gaan heel ver om geheimen te verbergen.

Na vijf boeken met Jonathan Stride in de hoofdrol heeft Brian Freeman nu een stand alone thriller geschreven. Ook zonder de vaste personages is de meesterhand van Freeman te herkennen. Geloofwaardige personages, mooie dialogen en een zeer goed opgebouwd verhaal. De plot zit zoals vanouds weer goed in elkaar. Op het eind komt hij nog met een iets gekunstelde twist, maar hij heeft genoeg krediet opgebouwd met zijn vorige boeken dus dat zien we maar door de vingers. Een geslaagd uitstapje van Freeman. Cab Bolton is een interessant persoon. Wellicht horen we meer over hem in de toekomst. Maar hopelijk ook weer over Jonathan Stride, want die is nog niet vergeten. (door Bert Peene)