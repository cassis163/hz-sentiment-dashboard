'De doden hebben geen verhaal' is een knap geschreven, spannend boek dat sterk is qua opbouw; Het gaat over de vondst van drie lijken en de kort daarop volgende moord op Krogh, die als verzetsheld bekend is. Inspecteur Tommy Bergmann vermoedt dat er een verband is tussen de vondst en de moord en gaat op zoek naar de moordenaar van Krogh, die prioriteit heeft, desondanks houdt hij zich in hoofdzaak bezig met onderzoek naar de geschiedenis van de drie gevonden doden.
Zo biedt de schrijver twee verhalen die in de loop van het boek ineen gevlochten worden. Het ene verhaal speelt in 1942 en heeft Agnes Gerner, een infiltrante die voor de Britten werkt, als hoofdpersoon. Zij is een van de drie gevonden doden.
Het andere verhaal speelt in 2003 en gaat over inspecteur Tommy Bergmann die naarstig poogt de geschiedenis te ontrafelen, onder meer door iedereen te spreken die op enigerlei betrokken was bij de gebeurtenissen in 1942.
Niet alleen de hoofdpersonen, maar ook de andere personen worden duidelijk neergezet.
Het boek heeft een ietwat trage aanloop, maar hoe verder je leest hoe spannender het wordt met uiteindelijk een sterk plot.
Wat mij betreft had de uitgever de titel van het boek ‘De laatste Pilgrim’ mogen geven, de letterlijke vertaling van de oorspronkelijk Noorse titel.