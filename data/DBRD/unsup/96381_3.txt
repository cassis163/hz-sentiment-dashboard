‘De krokodilvogel’ is het thrillerdebuut uit 2016 van de Deense Katrine Engberg. Best verrassend dat een boek na drie jaar alsnog vertaald wordt. Op Facebook wist iemand van de uitgeverij te vertellen dat de auteur samen met haar Zweedse uitgever (ze schrijft nochtans in het Deens) het boek volledig geredigeerd en deels herschreven heeft. Het zou de vertaling van die herschreven editie zijn die nu bij ons uitkomt.

Mijn commentaar hieronder is gebaseerd op de originele versie van ‘Krokodillevogteren’ uit 2016, ik heb geen idee in hoeverre die van de herziene versie afwijkt.

Een jong meisje wordt vermoord teruggevonden in haar flat. Dat is het begin van een nachtmerrie voor de andere bewoners van het gebouw, vooral voor de persoon die een scenario voor een misdaadverhaal aan het schrijven is. Een misdaad die verdacht veel gelijkenissen vertoont met de net gepleegde moord. Werk aan de winkel dus voor rechercheurs Jeppe Kørner en Anette Werner.

Het verhaal zelf is niet bijzonder origineel. Hoeft ook niet wanneer de personages goed neergezet worden en de auteur, al was het maar in de details, toch af en toe weet te verrassen. In de eerste helft van het boek wordt echter te veel aandacht besteed aan het politiewerk en krijgen we maar mondjesmaat informatie met betrekking tot slachtoffer en dader. Gelukkig betert dat na een tijdje en zijn de laatste 100 bladzijden zelfs goed en relatief spannend te noemen.

Pas naar het eind van het boek toe komt er een verwijzing naar de titel. Letterlijk is een ‘krokodillevogter’ een klein vogeltje (krokodilwachter in het Nederlands). In het boek wordt echter een figuurlijke betekenis aan het woord toegekend.

Katrine Engberg (1975) is niet alleen schrijver van ondertussen drie thrillers. Ze is ook bekend als choreograaf, regisseur en actrice. Zo heeft ze bijvoorbeeld een rol in ‘De vrouw in de kooi’, de verfilming van een van de boeken van Jussi Adler-Olsen. Haar thrillerserie kent ondertussen drie delen, in het derde boek zou alleen Jeppe van de partij zijn.