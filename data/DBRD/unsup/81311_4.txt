Heb je zin om deze kerst met een goed boek op schoot te zitten, maar wil je niet te veel tijd aan lezen besteden? Dan is dit  feelgood boek van Tineke Beishuizen ideaal voor jou. Hierin vind je namelijk drie wonderlijke kerstverhalen. Het eerste verhaal is het langst en brengt je direct in een prettige leesflow en kun je bijna niet stoppen met lezen. De twee die volgen zijn wat korter en kun je eventueel lekker tussendoor lezen.

KERSTMIS VIER JE  THUIS
Anja is een ontevreden huisvrouw die het niet kan verkroppen ‘dat dit het dan is’. Dit, het leven dat ze leidt nu de kinderen steeds meer op eigen benen kunnen staan en niemand haar meer nodig lijkt te hebben. Haar echtgenoot, Reinier, heeft alleen maar aandacht voor zijn werk en ze groeien steeds verder uit elkaar. De kerstdagen moeten ze doorbrengen bij haar schoonmoeder, maar zoals elk jaar heeft ze er weinig zin in.

Reiniers broer en zus leer je kennen door middel van kleine stukjes verhaal . De een is zwaar verliefd en dolgelukkig, de ander heeft een gecompliceerde relatie. Magda, de moeder van Reinier en zijn broer en zus,  wil koste wat kost vasthouden aan de familietraditie, maar loopt zichzelf, uit trots, volledig voorbij.

Iedereen heeft zo zijn ideeën over hoe de kerst zich zal voltrekken, maar toch gaat het er dit jaar heel anders aan toe nu er zich een nieuwe familielid heeft aandient.

O DENNENBOOM
De dag van Lennie begint slecht en koud, maar wanneer ze in de lunchpauze van haar werk lunch gaat halen voor haar collega’s besluit ze nog even de boekhandel in te lopen om zichzelf op een boek te trakteren. Daar komt ze in botsing met Bob, die haar uitnodigt voor een drankje in het café aan de overkant van de boekwinkel, na werktijd. Ze is enthousiast, maar dan loopt alles anders dan verwacht en vraagt Lennie zich af hoe ze Bob ooit nog moet vinden.

HET KERSTKIND
Dorien en Jaap vieren dit voor het eerst in dertig jaar samen de kerst, zonder hun dochter die op skivakantie gaat. Jaap vind het nutteloos om de kerstboom op te zetten en al te veel moeite te doen voor Kerstmis, Dorien daarentegen gunt zichzelf wel dat plezier.

Emma en Erik zijn onderweg in slecht weer. Er woedt een flinke sneeuwstorm, waardoor doorrijden uiteindelijk niet meer mogelijk is. Emma is acht maanden zwanger en  besluit dat ze niet alleen in een auto gaat zitten wachten, terwijl haar man hulp zoekt.

Ze komen uit bij het huis van Jaap en Dorien en daar voltrekt zich een  wonderlijke gebeurtenis.

MENING:
Dat de verhaallijnen door elkaar heenlopen is in het begin echt even wennen, maar dan moet ik toegeven dat ik vrijwel nooit korte verhalen lees dus ik ga er vanuit dat dit hoort. Dat neemt niet weg dat ik ze alledrie ontzettend leuk vond om te lezen. Met het eerste verhaal begon ik om half één 's nachts en ik legde het pas weg toen het verhaal uit was.

Wat een prettige, maar vooral prachtige, schrijfstijl heeft Tineke Beishuizen.

Ik ken haar eigenlijk alleen maar uit de tijd van Anne-Wil. Vroeger las ik met veel belangstelling die verhalen, ondanks mijn jonge leeftijd. We hadden thuis destijds een leesmap, met daarin de Libelle, en het was een van de eerste verhalen die ik las. Nu weet ik precies waarom, want ik heb erg genoten van dit boek. Jammer dat het maar zo dun is.

Wat een heerlijk feelgood boek is dit. Een boek dat erom vraagt er lekker mee op de bank of in bed te kruipen. Ik kan dan ook niet anders dan het met klem aanraden! Veel leesplezier toegewenst.