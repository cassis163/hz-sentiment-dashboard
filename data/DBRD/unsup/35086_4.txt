‘Overstromen’ is een bundel vol liefdevolle gedichten. Auteur Carla van Rossum spreekt met haar werk vanuit haar hart, het hart van haar lezers aan. Voor haar geen hoogdravende woordspinsels, maar toegankelijke verzen die iedereen zal begrijpen en velen zal aanspreken.

Op de achterzijde van haar bundel zegt zij daar zelf over dat zij: “Via ritme en rijm woorden geeft aan gevoelens, gedachten en gebeurtenissen die herkenbaar zijn voor iedereen die de tijd neemt ze te lezen.”

Aangezien ik soms wat sceptisch sta tegenover te fraaie flapteksten, wil ik dat zelf ervaren en met open mind sla ik ‘Overstromen’ open. Ik kan het echter niet anders dan beamen. De verzen van Van Rossum spreken de taal van het hart. Dat zij daarmee wellicht niet met de hype van vrijwel onleesbare poëzie vol met zinnen die de doorsnee mens waarschijnlijk niet begrijpt, meegaat acht zij volstrekt onbelangrijk. De woordkeuze van Van Rossum is weliswaar niet hoogdravend, maar wel zeer zorgvuldig en fraai.

‘Overstromen’ is derhalve een bundel geworden voor hen die ervoor openstaan zich te laten raken door het leven, de liefde en soms de schaduwzijde van het bestaan. Melancholiek, hoopvol en emotioneel, maar recht uit het leven, het is er allemaal in deze bundel.

Een van de mooiste gedichten uit ‘Overstromen’ deel ik (deels!) met jullie:
“Dromen kussen mijn gedachten
wakker, geven me weer hoop.
Jij kust de grond onder mijn voeten
en maakt dat ik nu zweef, niet loop,

en de zon die kust de grond
waarop we liggen, ademloos.
De aardse stilte kust ons beiden
en ik, mijn lief, ik kus jouw mond.

Kortom, een prachtige bundel die je voor jezelf koopt en dan snel terug rent naar de winkel om er nog een aantal, voorzien van een feestelijk papiertje, te halen om bij gelegenheid weg te geven.

Over de auteur
Carlita van Rossum is een geboren en getogen Utrechtse met Friese en Surinaamse roots, die als klein meisje al verklaarde dat ze later schrijfster zou worden. Schrijven en dichten is voor haar een uitlaatklep en iets waar zij energie uit haalt. Een aantal jaren geleden won zij tot haar verrassing de eerste prijs met haar gedicht in de wedstrijd Utrecht Over Utrecht. En nu, in 2019, ziet haar eerste gedichtenbundel Overstromen het levenslicht.

Uitvoering
Uitgeverij Boek Scout
ISBN: 9789463890649
Paperback, 62 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/