Als je begint te lezen, denk je bij jezelf 'ohnee, hier komt weer een variant op de plot zoals we die al vaak genoeg hebben gezien in dit genre'. Het is een grote uitdaging om als auteur een bekend aanvoelend stramien op een interessante wijze te brengen, zodat het prikkelend blijft voor de lezer om door te lezen. Toch slaagt Oli Veyn daar wel in.

Nido is niet het populairste meisje op school en dat is nog zacht uitgedrukt. Op een schoolreis raakt ze van de groep geïsoleerd en komt ze in contact met Rag, een jongen die onderdeel is van de geheime Orde van de Poortwachters. Door dit contact kan ze niet meer terug naar haar wereld en moet ze het veeleisende opleidingsprogramma volgen, met veel gevaar voor eigen leven. De trainer, Sert, heeft het op een wrede manier op haar gemunt. Gelukkig sluit Nido vriendschap met Deveah en Nolin en krijgt ze hulp uit onverwachte hoek. Zal Nido het redden om geen aas te worden? Of nog erger...

De schrijfstijl van Oli Veyn sluit mooi aan bij de Young Adult-doelgroep en de leesbaarheid van het verhaal is erg hoog. De moeilijkheid van een goede Young Adult is de dunne lijn waarop gedanst wordt. Het mag niet meer kinderlijk zijn, maar het moet ook erg toegankelijk zijn.
Er zijn een goed aantal 'nieuwe' woorden gecreëerd om de wereld uit 'De orde van de Poortwachters' geloofwaardig te maken. Het enige minpunt het benoemen waard is het toch wel vrij grote aantal schrijffouten die in deze eerste druk nog te vinden zijn. Het heeft namelijk wel enige invloed op het leesplezier.

Het verhaal zelf voelt in het begin van het boek erg voorspelbaar aan. Kneus ontmoet hunk en raakt vast in een uitzichtloze situatie. Dan komt natuurlijk de vraag hoe ze zich zal ontpoppen. Dat is waar het schoentje een beetje knelt. Nido wordt namelijk als zwaar en onpopulair voorgesteld op de eerste pagina's en daarna komt ze in een loodzwaar programma terecht waarbij ze weliswaar niet schitterend scoort, maar ook niet helemáál door de mand valt. Dat is wel iets waar je overheen moet stappen. Haar mentale weerbaarheid is enorm en dat voor een meisje dat erg gepest werd op haar vorige school.
Het is zeker zo, dat hoe verder je vordert in het boek, hoe meer het verhaal je grijpt. Tot op het punt dat je het boek niet meer kán wegleggen. En dan wil je door met deel twee, dat nog niet is verschenen! Dus hierbij een oproep aan Oli Veyn: 'Schrijf snel door, want we willen weten hoe het met Nido gaat!'

'De orde van de Poortwachters' sleurt je mee door een wervelwind van actie en romantiek. De storm begint pas na een paar hoofdstukken te woeden en houdt dan aan tot het einde, waar er een abrupt einde aan komt. Alhoewel er zeker een grote mate van voorspelbaarheid in het boek schuilt, brengt Oli Veyn het geheel op een eigen wijze die de lezer geboeid houdt. Zonder veel poespas, maar met een flinke scheut verbeeldingskracht. Je voelt het hoofdpersonage Nido veranderen en dat is zeker één van de aspecten die het boek het lezen waard maakt. Je gaat van de personages houden en wil ze eigenlijk niet meer loslaten...