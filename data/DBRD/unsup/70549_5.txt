Een prachtig geschreven historische roman die zich afspeelt tussen de beurskrach en de Amerikaanse deelname aan de Tweede Wereldoorlog. Er wordt een prachtige sfeer getekend van de opwinding die heerste rondom de Brooklyn Navy Yard waar de meeste geallieerde schepen gebouwd en gerepareerd werden. De drukte en de spanning grijpt in elk geval, Anna, een van de hoofdpersonen van dit boek aan. Zij werkt net als vele andere vrouwen, in de havens. Het zijn immers de vrouwen die het werk moeten doen, want de mannen zijn opgeroepen om deel te nemen aan de oorlog. De vader van Anna, Eddy Kerrigan, heeft veel geld op de beurs verloren en werkt als bagman voor Dexter Styles. Deze laatste twee verkeren in een schimmige illegale wereld waarin geld van hand tot hand gaat. Alle drie de hoofdpersonen proberen te ontsnappen aan hun lot en een ander persoon te worden dan wie ze zijn.
De schrijfster heeft een mooi, gedetailleerd en waarheidsgetrouw tijdsbeeld weten weer te geven en behalve dat bevat het boek ook erg spannende elementen.