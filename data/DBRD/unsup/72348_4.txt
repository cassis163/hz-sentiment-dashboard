koude achtergrond,Mister Clarinet lokt jonge kinderen op eenzelfde wijze van hun ouders en vertrouwde omgeving weg als we kennen uit het sprookje De rattenvanger van Hamelen. Schrijver Nick Stone geeft die vergelijking een paar keer in zijn boek Mister Clarinet meer diepgang. Nu heeft kinderen weglokken en laten verdwijnen altijd een nare bijsmaak. Zeker als dat in het met Voodoo overgoten land Haïti blijkt te zijn.
Nick Stones moeder die zelf nazaat is van de Aubreys, een van de oudste Haïtiaanse families, heeft Nick in contact gebracht met de cultuur van dit merkwaardige land. En dat de kwalificatie merkwaardig nog een slappe afspiegeling is van de werkelijkheid, weet Stone heel goed over te brengen in zijn eerste boek met de ex-politieman en privé detective Max Mingus in de hoofdrol.
Max Mingus, veroordeeld voor moord op drie tieners die een jong meisje hebben aangerand en verkracht, wordt benaderd door Allain Carver. Hij kan zich met één opdracht financieel onafhankelijk maken, als hij Carvers zoontje Charlie weet op te sporen dat drie jaar geleden spoorloos is verdwenen. Hij zal daar wel voor naar Haïti moeten reizen en ter plaatse proberen een spoor van deze jongen te vinden. Drie speurneuzen zijn hem voorgegaan maar met deze mensen is het niet zo best afgelopen. Tijdens zijn speurtocht komt Max meer te weten over het lot van hen en tevens hoort hij dat Solomon Boukman, een crimineel die ooit door hem is gearresteerd, onlangs in Haïti op vrije voeten is gekomen. Dat is een bijkomend probleem want deze misdadiger weet te melden dat het pakken van Max, nog zijn enige levensdoel is. Meermalen wordt Vincent Paul als dader aangemerkt, dus is het tijd om deze invloedrijke persoon met een bezoek te vereren. Dat is het feitelijke begin van de onderdompeling in de cultuur en kennismaking met alles wat Haïti een merkwaardig land maakt.
In een zinderend verhaal legt Stone alle problemen die Haïti in het verleden heeft gehad en nu deels nog kent, bloot. Hij doet dit op een werkelijk overtuigende wijze waarbij de politieke geschiedenis, gecombineerd met de Voodoo perikelen, slavenhandel en de machtwellust van de vroegere Europese kolonisten, als een warme (of is het nu ijskoude?) douche over je heen wordt gestort. En dit alles is verpakt in een snelle, spannende thriller dat een uitgebalanceerde mix is van zinderende spanning en verrassende informatie over de leefwijze van de bevolking. Een verhaal dat meermalen opgelost lijkt te zijn maar steeds weer moet worden bijgesteld omdat de werkelijkheid telkens anders blijkt te zijn dan de verhalen waarop de vermoedens zijn gebaseerd.
Mister Nick Stone blijkt in Londen bezig te zijn met een tweede verhaal waarin Max Mingus de hoofdrol speelt. Hij zal alles uit de kast moeten halen om dit debuut te overtreffen.