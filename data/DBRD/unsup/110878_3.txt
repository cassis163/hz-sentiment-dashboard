Peter Middendorp won afgelopen weekend de Groninger Boekenprijs voor zijn psychologische roman Jij bent van mij. De roman vertelt het innerlijk verhaal van een boer die een jong meisje van de fiets trekt, verkracht en vermoordt. Een verhaal dat ons allemaal bekend is.

In vergelijking met het diepgravende Jij bent van mij, is Middendorps roman Vertrouwd Voordelig uit 2014 een eenvoudiger gecomponeerd verhaal. Plaats van handeling: Emmen. Hoofdpersoon: Vincent Hensel, een 16-jarige jongen die van school is getrapt.

Emmen is, zo begrijpen we uit het verhaal van Van Middendorp, het Den Helder van het noorden. De ontsnappingsroute heet buslijn 50. Met een havo-diploma op zak neem je die bus om in Groningen te gaan studeren. Hele generaties verdwijnen die kant op om nooit meer terug te keren.

Die weg ligt voor Hensel niet open. Hij werkt een tijdje in de zaak van zijn ouders, rommelt met een buurmeisje, ontdekt de rode wijn en ziet hoe om hem heen de knellende somberheid van de Emmense middenstand leidt tot een serie zelfmoorden.

Dat Vincent met een cynische blik naar de wereld kijkt is geen verrassing. Aan het eind van het verhaal ontdekt de jonge Hensel de literatuur. Hij leest Tejo en De donkere kamer van Damocles, waarna hij een kort verhaal schrijft over de dood (zelfmoord?) van zijn opa, die een kanaal in wandelde.

Vindt Vincent in de literatuur zijn ticket voor buslijn 50?