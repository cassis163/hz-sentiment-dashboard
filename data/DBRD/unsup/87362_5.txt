'Tweestrijd' is het tweede boek van de Nederlandse schrijfster Linda Jansma(1967).  In februari 2012 is het boek verschenen. In 2009 veroverde ze een vijfde plaats bij de schrijfwedstrijd Beste Manuscript. Het duurde niet lang voordat haar thrillerdebuut 'Caleidoscoop' verscheen (in 2010) bij uitgeverij Verbum Crime. Deze won in 2011 de Schaduwprijs van het Genootschap van Nederlandstalige Misdaadauteurs, de prijs voor het beste Nederlandse thrillerdebuut. Naast haar auteurschap schrijft Linda in opdracht commerciële teksten en werkt ze tweeënhalve dag per week in haar eigen hondentrimsalon. Linda Jansma woont en werkt in Almere. Haar derde thriller 'Houvast' komt uit in oktober2012.

Voor de buitenwereld lijken ze een perfect stel. Hanna is getrouwd met een gynaecoloog, de knappe Axel Kolman. Ze wonen in een mooi huis en hebben twee auto's. Zelf was ze verpleegkundige, maar na haar huwelijk tien jaar geleden is ze met haar werk gestopt. Niet omdat ze dat zelf wilde, maar omdat haar man dat wilde. Hanna  moet thuis zijn, de boodschappen doen, het huis schoonhouden en voor het eten zorgen. Ze mag alleen de deur uit voor de boodschappen en het huis moet altijd schoon zijn.  Hij controleert haar constant door te bellen. En o wee als er iets is wat tegen de zin van Axel is, dan slaat hij haar bont en blauw. 
Als de nieuwe overbuurvrouw Sonja kennis maakt met Hanna en Axel, is ze meteen gecharmeerd van Axel, maar Hanna vindt ze maar stil. Na een dineetje met z'n vieren merkt Sonja, dat Hanna veel blauwe plekken vertoont. Ook is ze in het gezelschap van haar man heel anders dan als ze alleen is. Hanna zegt, dat er niets aan de hand is. Sonja begrijpt niet, waarom Hanna bij haar man blijft. Ze wordt geslagen en gemanipuleerd, maar Hanna zegt nog steeds van Axel te houden, terwijl hij tiranniek en jaloers is. Dan ziet Hanna iets in de bureaula van Axel, wat haar heel nieuwsgierig maakt. Ze gaat op onderzoek uit en komt achter een gebeurtenis uit het verleden van Axel, waar ze heel bang door wordt. Stel, dat dat haar ook overkomt? Sonja gaat zich er mee bemoeien en op het politiebureau wat in de archieven graven. Als dan blijkt, dat Hanna zwanger is, wordt het zelfs nog gevaarlijk voor haar. Zal ze bij Axel blijven of voor zichzelf kiezen?

'Tweestrijd' is een psychologische thriller,  waarin twee verschillende vrouwen de hoofdrol spelen. Na het thema van Caleidoscoop over loverboys snijdt Linda Jansma een ander maatschappelijk probleem aan, huiselijk geweld. Het verhaal wordt chronologisch verteld vanuit hun beider perspectief, alleen wordt een klein stukje teruggegrepen, zodat er steeds een overlap is. Ieders verhaal is in zijn eigen lettertype geschreven. In het begin van het boek is er meteen al een beklemmende en broeierige sfeer. Als Sonja op onderzoek uitgaat en dingen uit het verleden naar boven haalt, wordt het verhaal nog spannender. Linda Jansma heeft de personages zeer goed uitgewerkt, je kunt het je helemaal voorstellen. Ze schrijft dan ook heel beeldend. Het verhaal is uitermate geloofwaardig opgeschreven met een goed plot. Ook het dilemma, waar Hanna zich voor gesteld ziet, is goed uitgewerkt. Het thema huiselijk geweld en mishandeling is nog steeds zeer actueel. Linda Jansma heeft dan ook de verhalen gehoord van vier verschillende vrouwen. Wat mij betreft heeft ze het gevoel goed over gebracht, hoe onzeker je je kan voelen als je niet weet wat je te wachten staat en je je steeds afvraagt in wat voor humeur hij nu weer zal zijn. De spanning is ook steeds aanwezig. Het verhaal is goed opgebouwd met verrassende wendingen.
'Tweestrijd' is een aangrijpend en ontroerend verhaal wat je in een adem uitleest. Het is schokkend, dat het geweld al zo lang kan plaatsvinden zonder dat iemand ingrijpt. Iedereen, behalve Sonja, vindt dat je je maar met je eigen zaken moet bemoeien. Ik hoop, dat het boek mensen aan het denken zet, helpt om signalen te zien van mishandeling en ook aanzet om daadwerkelijk in te grijpen. 'Tweestrijd' is vijf sterren zeker waard!