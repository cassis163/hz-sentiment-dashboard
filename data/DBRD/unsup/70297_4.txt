De dood wordt een reis, eenzaamheid een fijne metgezel. Ook wanneer Ted van Lieshout zware onderwerpen in rijmvorm aansnijdt, is het licht te verteren. Hoopvol. Met een glimlach. Herkenbaar maar vaak ook origineel.
Dat deed hij dertig jaar geleden, toen hij begon, dat doet hij nu. Al waren de gedichten toen meer versjes, al snel kwam de gelaagdheid. Het is allemaal prachtig te zien in Het rijmt, de bundel die deze week verscheen om te vieren dat Ted van Lieshout dertig jaar dichter is. Toen hij '25 werd' kwam er het waanzinnige Hou van mij. Nu, vijf jaar later, een bundeling van versjes die hij in al die jaren maakte voor jongere kinderen. Oude versjes, zoals die met Kaatje Koe in de hoofdrol. Nieuwere, zoals Nico die met niemand speelt, uit Wij zijn bijzonder. Of niet eerder gepubliceerde gedichten, zoals Herfst, waarin Ted van Lieshout speelt met de betekenissen van vallende blaadjes en mysterieuze letters zowel betekenis krijgen als vragen oproepen.
Het rijmt is samengesteld voor jonge lezers. Maar eigenlijk voor alle leeftijden. De bundel maakt tegelijk helder dat Ted van Lieshout weliswaar dertig jaar dichter is, maar ook illustrator, vormgever, kunstenaar. Hij houdt het liefst alles in eigen hand, en is Het rijmt komt dan ook alles samen.