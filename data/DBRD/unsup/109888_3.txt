Eerlijk gezegd kende ik het genre alleen van horen zeggen, de religieuze (fictie) thriller, de boodschap van God verpakt in een modern jasje. Hoofdvertegenwoordiger van dit genre is Ted Dekker, een man met zendingsdrang.
Ook in zijn nieuwste boek Zwart, het eerste deel van een triologie (Zwart, Rood, Wit), mengt hij de geloofsbelijdenis met de spannende ingrediënten van de actuele thriller. Het verhaal speelt zich af in 2010. Hoofdpersoon is Thomas Hunter, ober, acteur en miskend schrijver. Samen met zijn zuster Kara woont hij in Denver. Op een avond proberen wraakzuchtige schuldeisers hem te doden. Een kogel raakt Thomas in het hoofd en de wereld om hem heen wordt zwart. In zijn comatueuze slaap belandt hij in een parallelle wereld waar goed en kwaad geen vermomming hebben, maar ogenblikkelijk te herkennen zijn aan hun uiterlijke verschijningsvorm. Na een bijna dodelijke omzwerving in de wereld van het kwaad, komt hij in een wereld waar de weiden groen en grazig zijn, waar alom liefde heerst en waar iedereen gelooft in Elyon (=God). Het is een wereld in een verre toekomst, waar men het verleden van de Oude Aarde alleen kent uit de kronieken. Volgens overleveringen is de Oude Aarde in 2010 vernietigd door een kwaadaardig virus.
Als Thomas wakker wordt in het heden is hij de enige die het gevaar van het virus kent. Hij weet wie de fabrikant is, maar hij weet niet dat een terroristische organisatie van plan is om binnen een week 4 miljard mensen te besmetten, om zodoende de wereld in haar macht te krijgen. Er is geen vaccin en geen anti-virus.
Elke keer als Thomas in slaap valt, belandt hij in een andere werkelijkheid. Beide werkelijkheden voelen zo echt aan dat hij niet in staat is de echte werkelijkheid te onderscheiden. Beide werelden stevenen af op een catastrofe. De Oude Aarde (van 2010) wordt bedreigd door een virus en de toekomstige wereld wordt bedreigd door een oorlog tussen goed en kwaad. Thomas is de enige die redding kan brengen.
De strijd tussen goed en kwaad is niet de enige strijd die Ted Dekker beschrijft. In prachtige Bijbelse voorstellingen vol water- en luchtverplaatsingen, laat hij de innerlijke strijd van de mens zien om op het goede pad te blijven, om te blijven geloven. Het is nooit te laat merkt ongelovige Thomas als hij na een dialoog met Elyon (God) eindelijk terug keert in de armen van zijn schepper.
Het geloof in Gods wonderen maakt alleen dat Dekker meerdere malen gebruik maakt van een deus ex machina. Hoofdpersoon Thomas wordt in de wereld van nu enkele malen vermoord, maar in de allegorische wereld op wonderbaarlijke wijze genezen. Een zwaktebod.
Dekkerheeft een boek geschreven met een bijzondere structuur. Hecht doortimmerd en met meerdere lagen. Heden en toekomst vloeien soepel in elkaar over. Religieuze en filosofische themas worden op een scherpzinnige wijze aan de orde gesteld, verpakt in een allegorische sprookjeswereld vol schilderachtige beelden. Nadeel is dat de theatrale effecten van deze droomwereld vaak het zicht ontnemen aan het thriller aspect en daarom een veelkantig verhaal in de weg staan.
Al met al is Zwart een fraai boek, ook al zal er ongetwijfeld een sterrenwereld van verschil zitten tussen de waardering van de gelovige lezer(*****) en de niet gelovige lezer(***).