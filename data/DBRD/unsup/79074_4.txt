Rechercheur Nick staat, na een melding van van een gewapende man op station Utrecht Overvecht, oog in oog met de man (of eigenlijk nog jongen) die acht maanden eerder zijn dochter Emma verkrachtte. Op het moment dat hij ziet dat de man zijn wapen trekt schiet Nick hem neer. De jongeman was lid van een criminele bende, de Almighty Saints, die voor veel overlast in de wijk zorgt.
Het blijkt dat niemand anders dan Nick heeft gezien dat de jongen een wapen trok, er wordt daarom een onderzoek ingesteld, zeker ook omdat het om de verkrachter van zijn dochter gaat en het mogelijk om een vergelding zou kunnen gaan. Dit is voer voor de media en die duiken er dan ook massaal bovenop.
Emma wordt na haar gruwelijke verkrachting door een aantal bendeleden van de Saints geteisterd door nachtmerries, haar normale leven kan ze nog steeds niet oppakken en alles wordt nu weer opgerakeld.
Ook de Saints laten het er niet bij zitten en er volgen gruwelijke wraakacties waardoor niemand meer veilig is.

Het verhaal is geschreven in korte hoofdstukken vanuit verschillende personen en verschillende periodes, dit is wat verwarrend maar het helpt dat er bij ieder hoofdstuk de datum en tijd wordt vermeld. De hoofdstukken met het verhaal van Gwen, de moeder van Emma, zijn in de ik-vorm geschreven. De overige hoofdstukken zijn in de derde persoon geschreven, de personages leer je hoofdstuk voor hoofdstuk steeds beter kennen.
Het boek is geschreven in een prachtige schrijfstijl die je het verhaal zelf laat beleven en dat, ondanks de gruwelijke details, niet aan de kant te leggen is.