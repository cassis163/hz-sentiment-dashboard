Boaz heeft meerdere talenten, zo is hij niet alleen een kei in voetbal, het dansen zit hem ook in het bloed. Laat hij dat laatste nu net even nog leuker vinden dan voetbal. In eerste instantie wordt het hem niet makkelijk gemaakt: een jongen van de voetval pest hem met zijn nieuwe hobby en zijn voetbalblessures belemmeren hem zo nu en dan in zijn dansprestaties. Toch besluit Boaz er volledig voor te gaan. Zijn droom: de wereld als bekende danser overreizen. Op zijn pad komt hij de nodige problemen tegen, zijn broer blijkt een naar geheim te hebben. Gaat het Boaz ondanks alle tegenslagen toch lukken?

Droomkoffer is een leuk verhaal over dat doen wat je leuk vindt, in het geval van Boaz is dit dansen. In het boek passeren verschillende bekende mensen uit de danswereld de revue, waaronder Timor Steffens en B-Brave. Iets wat veel jonge lezers aan zal spreken. Charlotte Doornhein schreef het verhaal samen met Shaker. De fantastische kleurrijke illustraties in het boek zijn van MariÃ«lla van de Beek en zijn een rijke aanvulling. Droomkoffer leest vlot en zal vermoedelijk erg in de smaak vallen bij zowel jongens als meisjes vanaf acht jaar , waarbij het niet zoveel uitmaakt of ze nu houden van voetbal, dansen of lezen. De boodschap van het boek is voor iedereen: Volg je droom!