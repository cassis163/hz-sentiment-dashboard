De schrijfster was voor mij onbekend, dus toch even gaan googelen. Dit is Cathy Saelens (1965) haar tweede boek "door het hart gedreven", een (spirituele) roman staat er op de cover. De haakjes mag je wel weglaten, dit boek kan je echt in het genre spirituele roman plaatsen. Waar haar tweede roman non-fictie is, was haar eerste boek fictie met als titel "nu even niet(s)".
Een beetje meer over het verhaal?
Faith en Tess zijn hartsvriendinnen en wonen in het kleine dorpje Lichtdal. Faith zit in de derde kleuterklas als er midden in het schooljaar de tengere Tess vol verdriet binnenstapt. Faith zoals altijd de helpende hand, slaagt haar armen rond Tess, dit is een begin van een hechte vriendschap. Tot een oudejaarsavond, de avond dat Tess onverwachts uit het leven van Faith wordt weggerukt. Faith blijft verslagen achter, verslagen met een rugzak vol verdriet, gemis en razernij. Niets heeft nog zin, tot ze op een avond met het enige tastbare aandenken, het fonkelend rode hart dat ze van Tess had gekregen in slaap valt en in een droom belandt waar ze contact heeft met Tess. Dit is het begin van een rollercoaster, van vallen en opstaan, liefde ontdekken, zichzelf toelating geven omdat beetje geluk te voelen. En terwijl ze vecht stuit ze op een familiegeheim.
Het hart spreekt wel degelijk en als je goed luistert, begrijp je ook wat het bedoelt.
Wat vond ik van het boek?
Ik heb het boek op twee dagen uitgelezen, het verhaal leest zo vlot en kruipt onder je vel. Voor mij waren de reacties van de bijfiguren zo herkenbaar, maar zelfs als je geen gemis, rouw kent is dit een verhaal dat je zoveel levensinzichten geeft. Faith trekt je mee in haar verwerkingsproces, met geen moeilijke woorden of lange zinnen, dit is ook onnodig bij dit soort verhaal. Dit is een verhaal met een boodschap, een boodschap over leven, begrijpen, voelen, zelfvertrouwen. Ook de indeling van het boek was zeer duidelijk, de dromen of de communicatie met Tess waren cursief gedrukt, de verschillende delen hebben een duidelijke titel en het infinity teken maakt nog eens een onderverdeling. Het plot is fantastisch, het verhaal zakt op geen enkel moment in en het einde maakt het geheel volledig af.

Dit boek verdient 4 sterren, een boek vol levenslessen, de auteur heeft deze levenslessen in een mooi verhaal verweven.