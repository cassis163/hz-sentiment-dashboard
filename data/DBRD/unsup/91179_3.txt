Faith is samen met haar dochter Maggie op bezoek geweest bij haar jarige zuster, dit eindigde in een ruzie en ze besluit midden in de nacht terug te rijden naar huis.
Ze rijdt door een gebied met alleen maar rietvelden en door het noodweer is het zicht erg slecht, ook heeft ze geen idee of ze nu op de juiste weg zit en tot overmaat van ramp heeft ze haar tas met daarin haar mobiele telefoon bij haar zus laten staan. Maggie ligt te slapen in haar autostoeltje als ze iets of iemand raakt, als ze uitstapt is er echter niets te zien en ze rijdt dan ook weer verder. In een dorpje zet ze de auto aan de kant en valt ze in slaap, dit had ze beter niet kunnen doen ………
Ze is die nacht getuige van de ontvoering van een meisje, die haar om hulp vroeg maar die ze niet bood. In plaats van te helpen rijdt ze snel weg en dit is het begin van een vreselijke nachtmerrie.

Het verhaal laat een angstige labiele vrouw zien die steeds verder verstrikt raakt in haar eigen leugens en hierdoor steeds vaker naar de fles grijpt. Het verzwijgen van het voorval en de daarop volgende leugens hebben verstrekkende gevolgen, zowel voor de slachtoffers als haar gezin.

Het verhaal begint meteen spannend maar wordt daarna iets langdradig en wordt er uitgebreid aandacht besteedt aan de problemen binnen het gezin. Faith en haar alcoholprobleem, Jarrod die een buitenechtelijke relatie had en dochter Maggie met een “ontwikkelingsstoornis”. De spanning wordt pas laat weer in een sneltreinvaart opgepakt.