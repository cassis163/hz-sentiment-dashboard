Wat zou jij doen wanneer je in je ouderlijk huis op een moment dat je helemaal berooid bent, uitgespuugd door de maatschappij, gedumpt door je verloofde, een hoeveelheid geld zou vinden? En ik bedoel veel geld, miljoenen dollars. Houden natuurlijk en uitzoeken waar het vandaan komt.
Rick Hoffman maakt dit mee en hij kan het niet aan zijn vader vragen aangezien de man al bijna twintig jaar geen woord meer kan zeggen, apatisch is na een beroerte. Geen enkele manier van communicatie is mogelijk. Hij zal het dus zelf moeten uitzoeken en hij moet ver terug in de tijd.
Niet iedereen is zo gelukkig met zijn zoektocht. Komt daar nog bij dat zijn vroegere buurman iets gezien heeft en ook zo zijn aandeel wil hebben. Meer wil hebben dan Rick bereid is te geven. Rick moet op twee fronten vechten, letterlijk voor zijn leven.

Het boek start direct midden in de actie, je wordt er meteen in getrokken en eigenlijk laat het ook niet meer los. Het is snel, flitsend met korte hoofdstukken, bijna filmisch.