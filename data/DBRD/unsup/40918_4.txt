Voor Koen Geens, minister van Justitie in België, vormt zijn zestigste verjaardag aanleiding voor het schrijven van dit boek. De titel van het boek, Wat ik ervan begrijp, geeft een goede indicatie van wat de lezer kan verwachten. In dit boek beschrijft Geens’ zijn levenshouding ten opzichte van een aantal politieke en maatschappelijke thema’s, zoals de snel evoluerende wereld, de heersende onrust over migratie, klimaatverandering en democratie. Geens heeft het boek verdeeld in drie delen, durven en zijn, geschiedenis en toekomst van de wereldburger & liefde, geloof en hoop, waarin hij zijn visie over de thema’s met de lezer deelt. In het voorwoord geeft hij aan dat zijn verhaal contra-intuïtief is, omdat het tegen de gangbare stroom ingaat en omdat Geens van mening is dat intuïtie getoetst moet worden aan gezond verstand. Als die toetsing niet plaatsvindt, vreest hij dat we de greep op de toekomst verliezen.
Geens eindigt zijn boek met een wens aan zijn kleinkinderen, omdat hij het zijn plicht vindt om de geschiedenis door te geven samen met een betere wereld aan de volgende generatie, zodat morgen beter wordt dan vandaag. Geens beargumenteert in zijn boek dat het belangrijk is om de lessen die we in het verleden geleerd hebben niet te vergeten voor het creëren van een betere wereld. Anders zullen we vervallen in het maken van dezelfde fouten. Hij geeft hiervan meerdere voorbeelden. Geens hoopt met dit boek de geschiedenis door te geven en hij wenst zijn kleinkinderen toe dat iemand ze als een vis in het water laat voelen, ze een vangnet hebben en dat ze zelf mogen redden en gered mogen worden. Door de lessen van de geschiedenis niet te vergeten en toe te passen in het heden, zullen we als samenleving vooruitgang boeken, aldus Geens.
In het boek worden de thema’s door Geens toegankelijk beschreven en van verschillende kanten belicht: filosofisch, juridisch, historisch en religieus. Geens doet dit op een wijze waarbij je als lezer wordt getriggerd om na te denken over de verschillende invalshoeken die hij gebruikt en de vraag hoe jij in het leven staat. Hoe benader jij maatschappelijke problemen? Bijvoorbeeld als een pessimist of een optimist? Geens stelt dat historisch besef en collectief geheugen belangrijk zijn om veranderingen waar te nemen en te waarderen. De historie neemt hij daarom ook mee in zijn verhaal. Hierdoor begrijp je als lezer het belang van de geschiedenis en de reden waarom hij deze les wil doorgeven aan de volgende generatie: anders zullen we telkens opnieuw hetzelfde wiel uitvinden, omdat we op zoek gaan naar dezelfde handvatten. De geschiedenis geeft hier tal van voorbeelden van. Daarmee zet Geens een genuanceerd verhaal neer en dwingt hij de lezer niet om zijn zienswijze ‘over te nemen’, maar om samen een betere wereld door te geven. De lezer die op zoek is naar zingeving met historisch besef zal dat in dit boek vinden.