Wat gebeurt er als je Australische Alexandra Adornetto een hele vakantie lang opsluit? Dan krijg je een fantastisch boek, genaamd Halo. Alexandra schrijft al vanaf haar veertiende. Halo, geschreven op haar achttiende, is haar Amerikaanse debuut, waar ze meteen haar mannetje staat tussen de vele boeken die over bovennatuurlijke mensen gaat, want in Halo komen ze ook voor. Deze keer zijn het engelen.

De hoofdpersonage is Bethany Church, 17 jaar, ongelofelijk knap en net verhuisd, samen met haar broer en zus, naar Venus Cove. De bewoners merken meteen dat er iets anders is aan dit gezin, wat klopt: de drie zijn engelen. Ze zijn niet zonder reden vanuit de Hemel gezonden, want er gebeuren vreemde dingen in Venus Cove. Het is aan Bethany, haar zus Ivy en haar broer Gabriel om ervoor te zorgen dat de duistere krachten, die er woeden, niet de macht te laten krijgen.
Maar dan leert Bethany de populaire en knappe Xavier Woods kennen, tot groot ongenoegen van haar broer en zus. Bethany is verblind door liefde, en begint tegen de regels in een relatie met hem. Bethany en Xavier worden steeds hechter, en hun relatie wordt zwaar op de proef gesteld door nieuwe leerling: Jake Thorn. Hij is stoer, knap en mysterieus. Maar hij is de tegenpool van de engelen en wil dood en verderf in het stadje laten regeren. Bethany moet haar grootste wapen gebruiken: de liefde.

Mijn gedachtes waren wisselend, er waren dingen die ik geweldig vond, maar ook ergerlijke dingen. Ik vond Bethany een wat minder personage. Ze is naïef en egoïstisch, maar ook zorgzaam en lief. De relatie tussen Xavier en Bethany is ook zo zoetsappig. De toevoeging van Jake maakt hun relatie al een stuk interessanter. Maar ik was ook lovend, want ik moest het uitlezen: het boek is boeiend en laat je steeds doorlezen, omdat je wilt weten wat er gaat gebeuren. De schrijfstijl is perfect en de bijpersonages interessant. Dit alles overschaduwt de negatieve punten van het boek, waardoor ik het toch een prima boek vind.