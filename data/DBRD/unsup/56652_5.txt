De omslag van dit boek nodigt al uit om het te lezen, het maakt mijn nieuwsgierig naar alle weetjes die erin staan en heeft een mooi reliëf.

Over alles is een boek met een breed aanbod aan onderwerpen. Per onderwerp is er een dubbele pagina vol informatie en illustraties. Jongere kinderen zullen enige hulp nodig hebben bij het lezen, er staan best wat moeilijke woorden in. Mijn dochter van bijna 8 vindt dit een zeer mooi en leuk boek, ze vindt alle weetjes in het boek er interessant en bladert er regelmatig doorheen. Dochter van 6 is vooral naar de afbeeldingen aan het kijken, zoals van het menselijk lichaam, de wolken en knopen. Ze vraagt ook om meer uitleg als ze dat doet, want het lezen is nog te moeilijk.

Door de diversiteit van onderwerpen zal het veel verschillende mensen aanspreken. En als je dan toch over je favoriete onderwerp aan het lezen bent wordt je waarschijnlijk ook nieuwsgierig naar de andere onderwerpen. Zo las ik over schroeven en spijkers, normaal geen materie waar ik een boek over zou pakken.

Elk onderwerp wordt in 2 pagina’s omschreven, genoeg voor de eerst oriëntatie. De afbeeldingen zijn zeer duidelijk en van mooi groot formaat (net als het boek zelf). Je zou ze zo kunnen gebruiken bij een spreekbeurt. Bij de afbeelding van bijvoorbeeld het oog worden ook alle delen benoemd. Ook zie je de verschillen tussen een ver- en een bijziend oog met uitleg erbij.

De pagina’s zijn wit met zwarte tekst en één extra kleur voor de afbeeldingen en randen, dit houdt het erg rustig om te lezen en om naar te kijken.

Dit is echt een boek voor het hele gezin, dus zeker niet alleen voor jeugd. Niet om in één keer te lezen, maar laat het lekker op tafel liggen om regelmatig door te kijken en te lezen.