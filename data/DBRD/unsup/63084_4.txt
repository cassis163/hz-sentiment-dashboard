Ooit al willen weten hoe je een parachute kan knutselen van een plastic zak of hoe je gigantische bellen kan blazen? Wil je graag weten hoe laat het is zonder klok? Of wil je een tijdcapsule maken? Wil je knopen leggen zonder zelf in de knoop te geraken of leer je liever de beste warme chocolademelk bereiden? Het zijn maar enkele voorbeelden van de vele tientallen die je in het boek 101 dingen die je moet doen voor je twaalf bent kunt lezen
Wanneer je een gerecycleerd vogelhuisje wil maken dan heb je de volgende dingen nodig:
Een leeg schoon drankkarton, verf, penseel, schaar, lijm, perforator, ijsstokjes en vogelzaad. Verder lees je in het boek hoe je dit huisje kan maken in vijf stappen. Klaar? Dan is het nu wachten en jouw gevederde vriendjes komen vast snel langs voor een lekkere hap of snack.
In het kleurrijke boek kan je het allemaal aan de weet komen. Als je zelf een beetje avonturier bent en de zin om te experimenteren kriebelt in je bloed, dan kan je gewoon niet zonder dit boek. Alle 101 dingen staan duidelijk uitgelegd op één of twee bladzijden. Elk onderwerp is voorzien van een lijstje met de dingen die je eventueel nodig hebt, stappen die je moet doorlopen om het experiment of trucje uit te voeren en zelfs een echt afvinkhokje. Wanneer je een ding hebt uitgeprobeerd, kan je het dus gewoonweg afvinken en er de datum bij noteren. Als dat niet cool is? Zo maak je niet alleen leuke dingetjes maar leg je ook je eigen herinneringen vast die zeker heel leuk zijn om later, als je groot bent, nog eens door te lezen of aan je eigen kinderen te laten lezen.
101 dingen die je moet doen voor je 12 bent is niet alleen een leuk, lees- en kijkboek maar ook een waar doeboek, waarin voor elk meisje en elke jongen leuke dingen staan om alleen of samen te doen. Dit  fullcolour paperbackboek telt 144 gladde en kleurrijke bladzijden en is uit het Engels vertaald door Christelle Bogaert. Het is geschikt voor kinderen vanaf ongeveer 8 jaar. Indien je iets jonger bent kan je ook samen met mama of papa aan de slag.
Kortom een heerlijk leerrijk lees- en doeboek voor groot en klein, uitgegeven door Lannoo.