Een Duister Pad - Corine Hartman
uitgeverij Cargo, paperback 368 bladzijden

Een nieuwe thriller van Corine Hartman. Een spannende roman met als ondertitel: waar ligt de grens tussen waan en werkelijkheid? We maken kennis met Faye van Laar die al vanaf haar vroege jeugd in psychiatrische inrichting Groot Loenen op de Veluwe woont. Haar vader is er directeur, maar ze is ook patiënt, en samen met een vijftal medepatiënten vormt ze een ongebruikelijke familie. Faye is de hoofdpersoon in deze thriller, een borderliner, een bijzondere jonge vrouw die we steeds beter leren kennen, net als de overige personages die ook zeer boeiend zijn.
Emilie wordt in Groot Loenen opgenomen, en in de familie. Ze lijdt aan achtervolgingswaanzin, haar vriend heeft zelfmoord gepleegd maar volgens Emilie is hij vermoord. Faye gelooft haar, ze weet hoe het is met onzekerheden te leven en wil graag helpen.
Faye ontmoet rechercheur Simon te Bresser, ondanks de conclusie dat Steven zelfmoord pleegde onder invloed van antidepressiva kan hij de zaak niet laten rusten. Emilie verdwijnt, Faye en Simon bundelen hun krachten en ze blijken een even onwaarschijnlijk als boeiend speurdersduo.

De spanning is al snel voelbaar en door de meeslepende schrijfstijl zit de spanning er continu in, Een duister pad is een echte pageturner. De stijl die Corine hanteert is perfect en toch weer anders dan haar vorige thrillers.
De spannende gebeurtenissen volgen elkaar snel op, pas tegen het einde wordt duidelijk wat zich heeft afgespeeld in verleden en heden. Niets is voorspelbaar en door schrijfstijl en de bijzondere personages kreeg ik er geen genoeg van. Tja, het enige wat ik erg jammer vond: het moment dat ik de thriller uit had.
Een duister pad is een prachtige en bijzondere thriller en ik kan 'm meer dan aanbevelen. Spanning ten top met Faye als intrigerend middelpunt. Op naar je favoriete boekhandel!