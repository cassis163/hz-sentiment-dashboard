Martha Hall Kelly heeft met seringenmeisjes een erg pakkende en meeslepende roman geschreven.
Het boek is gebaseerd op ware gebeurtenissen.
De auteur verbloemt niets, maar is er in geslaagd een zwarte donkere periode uit het leven van drie verschillende dames, geromantiseerd, maar zonder de waar gebeurde feiten geweld aan te doen neer te schrijven.
Martha Hall Kelly heeft voor dit boek de nodige research gedaan en had zelfs contact met een overlevende uit het kamp.

Seringenmeisjes is een indrukwekkende, meeslepende, boeiende, niets verbloemende, pakkende, ijzingwekkende, niet loslatende roman die de lezer van begin tot einde in de ban heeft.

September 1939, WOII breekt uit en veranderde het leven van drie vrouwen, de Amerikaanse Caroline Ferriday, Kaisa Kuzmerick die zich in Polen aansluit bij het verzet en Herta Oberheuser de enige vrouwelijke kamparts in Ravensbrück.

Caroline werkt op het Franse consulaat in New York en door de nakende oorlogsdreiging heeft ze haar handen vol aan de Franse Familiesstichting, het helpen van Franse burgers aan een visum om Frankrijk te ontvluchten en ook vice-versa Fransen die vanuit Amerika terug naar Frankrijk willen.
Tijdens haar werk komt ze in contact met acteur Paul Rodierre en doorheen het boek heeft ze met hem een soort haat-liefdeverhouding en uiteindelijk geeft ze toch toe aan haar gevoelens en verlangens naar hem.
Caroline blijft zich gedurende gans WOII inzetten voor slachtoffers uit deze oorlog en voor Frankrijk in het bijzonder. Wanneer ze kennis krijgt van de "Poolse Konijnen" maakt ze hiervan haar levenswerk en put zij kracht en energie om deze dames te helpen, hen bij te staan en hen een beter leven en een fijne toekomst te bieden.

Kaisa Kuzmerick, de jongste dochter van een postbediende, besluit haar vriend Pietrik, en latere echtgenoot, te volgen in het verzet.
Kaisa wordt echter snel opgepakt en samen met haar moeder haar zus Zuzanna en andere vrouwen overgebracht naar het KZ "Konzentrationslager" Ravensbrück.
In het kamp tracht Kaisa te overleven. Zij wordt uiteindelijk één van de Konijnen in het kamp.
De kampartsen gebruikten haar en andere meisjes als "proefkonijnen" bij sulfonamide-experimenten.
De solidariteit tussen de Konijnen en de andere gevangenen is hee erg groot en uit kleine dingen putten zij kracht om te leven, om te overleven en om na WOII hun leven terug op de rails te krijgen.

Herta Oberheuser is een ambitieuze dermatologe die moeilijk aan werk geraakt en parttime aan de slag is als arts in een huidkliniek en deels werkt in de slagerij van haar Onkel Heinz.
Wanneer zij ingaat op een advertentie, wordt zij de enige vrouwelijke kamparts in een heropvoedingskamp voor vrouwen in Ravensbrück.

De auteur geeft de drie hoofdpersonages een duidelijke stem en laat hen toe te duiden waarom zij deze of gene keuze maakten.
Eens te meer is duidelijk dat je leven, je zienswijze, je opvoeding, je geluk, je carrière...afhangt van waar je bent geboren en in welk gezin je wieg stond.

Het boek stopt gelukkig niet bij de bevrijding, maar geeft ons nog een blik op het leven van de dames na WOII, hoe zij hun leven hebben georganiseerd en leven met de pijnlijke herinneringen en de ontberingen van WOII.

De auteur heeft een mooie vlotte, heldere en beschrijvende schrijfstijl en steeds zag ik voor ogen wat zij schreef.

Bedankt Uitgeverij Ambos/Anthos om mij dit boek vooraf te laten lezen.