Een verhaal over vriendschap, bedrog en de angst om alleen te zijn. 13 minuten van Sarah Pinborough laat je twijfelen aan alles wat je dacht te weten.

Op een koude ochtend in januari wordt Natasha’s lichaam gevonden in de rivier. Ze is 13 minuten klinisch dood. Wanneer ze bijkomt in het ziekenhuis weet ze niets meer van het ongeluk en de dag daarvoor. Ze ziet haar beste vriendinnen Hayley en Jenny, maar haar eerste vraag gaat over haar voormalige beste vriendin: ’Is Becca hier geweest?’
Hayley en Jenny lijken een geheim te hebben. Natasha praat met haar psycholoog, houdt een dagboek bij en wordt weer vriendinnen met Becca. Samen proberen ze het geheim van Hayley en Jenny te achterhalen. Langzaam maar zeker wordt duidelijk wat er die nacht is gebeurd.

Het verhaal komt snel op gang, omdat Natasha gelijk wordt gevonden bij de rivier. Vervolgens komt een aantal berichtjes tussen Jenny en Hayley voorbij die al vragen oproepen. Het is gelijk duidelijk dat het verhaal vanuit verschillende perspectieven wordt verteld.

Sarah Pinborough heeft Natasha sterk neergezet. Natasha roept een gevoel van medelijden op: ze was dood, ze heeft geheugenverlies en haar beste vriendinnen doen geheimzinnig. Je gaat volledig mee in haar kijk op de gebeurtenissen.
Ook de onzekere Becca wordt goed uitgewerkt. Haar vriendje, haar beste vriendin Hannah, de hereniging met Natasha brengen haar in verwarring. Zij beleeft het verhaal op een andere manier.
Het waarom van alles wordt pas duidelijk aan het eind van het verhaal. De drang om door te lezen blijft daardoor sterk. Ook al is het shock moment eerder geweest.