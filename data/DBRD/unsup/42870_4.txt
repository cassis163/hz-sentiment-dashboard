Dit boek uit 1994 gaat over een patholoog-anatoom, Laurie Montgomery, die nog in haar proeftijd zit van haar baan bij de 'morgue' van Manhattan, New York. Het valt haar op dat er veel jonge, hoogopgeleide mensen binnenkomen die zijn overleden aan een overdosis cocaïne, wat opvallend is, omdat dit niet de meest voor de hand liggende doelgroep is voor een overdosis. Als ze dit wil aankaarten, wordt ze aan diverse kanten tegengewerkt. Dat houdt haar niet tegen om zelf verder op onderzoek uit te gaan.
Dit boek is, zoals eerder gezegd, uit 1994 en dat blijkt uit een aantal kleine dingen. Zo heeft één van de personages een autotelefoon, hebben mensen geen mobieltjes (er wordt dus gebeld naar een kantoor of woning) staat het WTC nog, zijn er ongetwijfeld inmiddels betere onderzoeksmethoden en -apparatuur bij lijkschouwingen en is er natuurlijk nog sprake van oude spelling (kattebrokjes, hondedrol). Dat is echter niet storend.
Het tempo van het verhaal is niet erg hoog, dat komt eigenlijk pas bij de laatste 100 a 150 pagina's, maar dan komt er echt meer actie in het verhaal. In dit geval draagt het gebrek aan tempo in het eerste deel van het verhaal bij aan de geloofwaardigheid en de opbouw van het verhaal. Het onderzoek van Laurie gaat stroperig en zo wordt het ook wel verteld. Toch wordt het nergens saai, door de perspectiefwisselingen tussen Laurie enerzijds en Tony en Angelo anderzijds, van die laatsten wordt de rol in het verhaal steeds duidelijker.
Het plot zit goed in elkaar, hoewel niet volledig onvoorspelbaar: er zijn in de loop van het boek voldoende aanwijzingen, om te kunnen vermoeden wat het plot (ongeveer) zal zijn. Er blijven echter altijd nog zaken waar je als lezer over blijft twijfelen. Er is geen sprake van platte karakters, zoals in thrillers het geval kan zijn.
Al met al een goed boek, dat behoorlijk tijdloos is, ondanks de eerder genoemde aspecten. Het geeft een goed inkijkje in de medische wereld en vooral in de wereld van de lijkschouwingen (en hun zwakke plekken).
Robin Cook is auteur van 'medische thrillers', een genre dat hij geïntroduceerd heeft. Zijn eerste boeken stammen uit de jaren '70, maar hij is blijven schrijven. In 2016 is nog een boek van hem verschenen; Donor. Overdosis is het eerste deel uit de Stapleton & Montgomery-serie (van 10 delen).