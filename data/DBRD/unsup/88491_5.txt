764 Dagen is het bijzondere en waargebeurde verhaal van Chris Lenstra die tijdens de Tweede Wereldoorlog verplicht als dwangarbeider naar Duitsland moest. Gedurende zijn tijd in Duitsland heeft hij, soms met gevaar voor eigen leven, dagboeken bijgehouden en hij heeft kunnen voorkomen dat die dagboeken hem werden afgenomen. Chris heeft in Duitsland de wreedste dingen meegemaakt en gezien, ook heeft hij meerdere malen de dood in de ogen gekeken. Het is erg bijzonder dat zijn dochter, Margreet Lenstra, zijn verhaal op papier heeft gezet. Zij heeft niet alleen gebruik gemaakt van zijn dagboeken, maar ze is ook met haar vader in gesprek gegaan om een zo goed mogelijk beeld van zijn belevenissen te krijgen. In het boek vertelt zij het verhaal van haar vader, met tussendoor enkele fragmenten uit de dagboeken. Na ieder hoofdstuk vind je foto's van plaatsen waar Chris is geweest of van documenten die hij tijdens de oorlog heeft verzameld. Het is een wonder dat hij nog zoveel heeft kunnen bewaren en het uit handen van de Duitsers heeft weten te houden.
We weten allemaal hoe vreselijk het in de oorlog voor de Joden moet zijn geweest en veel boeken over de oorlog zijn ook vanuit dat onderwerp geschreven. Het is mooi om het ook eens vanuit het perspectief van een dwangarbeider te lezen en ook te weten hoe de hele terugreis is verlopen, waar Chris nog een maand over heeft gedaan sinds de oorlog afgelopen was.
764 Dagen is een bijzonder boek dat je gelezen moet hebben!