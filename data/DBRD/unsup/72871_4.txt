In die heerlijke zomertijd is het vijfde deel uit de serie rond commissaris Knutas, rechercheur Karin Jacobsson en journalist Johan Berg. Ik had Bittere vrucht al eerder gelezen, maar dat bleek het zesde deel te zijn. Toen ben ik bij deel een begonnen. Je kunt dan de privélevens beter volgen.

Het eiland Fårö, ten noorden van Gotland, wordt gebruikt als locatie waar de eerste moord plaatsvindt. Peter Bovide, een aannemer, houdt er vakantie met zijn gezin. Tijdens het joggen over het strand s morgens vroeg wordt hij doodgeschoten. Zijn lichaam wordt in zee gevonden. Het blijkt, dat hij een kogel door zijn hoofd en zeven schoten in zijn buik heeft gekregen. Het pistool is van Russische makelij en al behoorlijk oud.
Karin heeft de leiding gekregen over het onderzoek. Knutas is op vakantie in Denemarken, maar als hij het verhaal hoort van de moord, breekt hij zijn vakantie onmiddellijk af en neemt de leiding van Karin weer over. Karin had eindelijk de gelegenheid te laten zien wat ze waard is en is er dan ook niet blij mee.
Ze vernemen, dat Bovide depressief was. Hij dacht al weken, dat hij werd achtervolgd.
Journalist Johan Berg begint een reportage over de moord op Fårö. Zijn privéleven loopt niet van een leien dakje. Emma en Johan zijn uit elkaar en zijn dochtertje mag hij maar heel weinig zien, waar hij van baalt. Hij maakt het alleen maar erger als hij het bed induikt met een collega.
De recherche denkt, dat de moord een afrekening is van zwartwerkers uit de Baltische staten bij het bouwbedrijf van Bovide, waar hij mede- eigenaar van is.
Dan wordt er weer iemand vermoord, een springmeester van een kalksteengroeven op Gotland. De m.o. is hetzelfde als de eerste moord. Wat hebben ze gemeen?
Een andere verhaallijn is van twee zussen, die in 1985 met hun ouders op vakantie gaan naar het natuurreservaat Gotska Sandön. Het ligt 40 kilometer ten noorden van het eiland Fårö. Wat is er in het verleden gebeurd en wat heeft dat te maken met de beide moorden? Als Karin dit gaat onderzoeken en in haar eentje afreist naar het natuurreservaat, wordt ze zelf vastgebonden door een handlanger van de moordenaar, omdat ze achter het motief is gekomen. Zal die kennis met haar verdwijnen?

Mari Jungstedt schrijft het verhaal in korte hoofdstukken, waardoor het vlot lest. Ze heeft een prettige schrijfstijl. Ze wisselt steeds van perspectief. Het verhaal wordt afgewisseld met de verhaallijn over de twee zusters. Je leert de mensen steeds een beetje beter kennen. Dit boek verhaalt hoe de relatie tussen Johan en Emma zich evalueert. Johan heeft niet zon grote rol in het onderzoek. We komen ook achter een geheim van Karin. De plot is goed uitgewerkt.
Mari Jungstedt woont met haar man en twee kinderen dichtbij Stockholm. 's Zomers verblijft ze vooral op het eiland Gotland, zodat ze goed weet waarover ze schrijft. Ze beschrijft de sfeer van het eiland op zon manier, dat je zelf het gevoel hebt daar rond te rijden. Alle locaties die ze in haar boeken beschrijft, bezoekt ze eerst zelf. Gotland is interessant als plaats delict. Het eiland heeft een boeiende geschiedenis. De stadsmuur rond Visby dateert bijvoorbeeld uit 13de eeuw. Het eiland heeft lange zandstranden en de natuur is prachtig. Ook door haar werk weet ze Johan als journalist goed te gebruiken. De politie heeft procedures, die Johan en zijn collegas kunnen omzeilen om een reportage tot stand te brengen. Ook laat ze hem allerlei ethische en morele dilemma s aankaarten. Mari Jungstedt vindt de opsporingstechnieken erg fascinerend en beschrijft ze gedetailleerd. Maar wat ze vooral belangrijk vindt is het psychologische aspect. Ze doet voor elk nieuw boek uitvoerig onderzoek, maar discussieert ook met experts. Ze probeert haar boeken zo geloofwaardig mogelijk te maken. Daar is ze volgens mij in geslaagd. Het boek bleef mij tot het eind toe boeien, vier sterren waard.

De boeken van Mari Jungstedt worden verfilmd voor de Duitse televisie. Nu is er ook een serie DVD s verschenen bij Lumière: Der Kommissar und das Meer. De cast bestaat uit een mix van Duitse en Scandinavische acteurs. De beelden van Gotland met zijn natuurschoon en de historische stad Visby maken de serie boeiend om naar te kijken. Wat ik echter heel jammer vind, is dat het is nagesynchroniseerd in het Duits.