De Ierse Eva Tyne beleeft in New York haar debuut als solo-violiste. Maar vlak na het optreden valt ze flauw, en ze wordt naar het ziekenhuis gebracht. Wanneer ze daar weer buitenkomt, volledig in de war, staan haar twee ontmoetingen te wachten. Eerst leert ze Daniel kennen, die haar nieuwe geliefde zal worden. Daarna ontmoet ze Alexander, een Rus die haar een Stradivarius wil verkopen. Aan die transactie zit een luchtje, want Alexander kan niet bewijzen waar de viool vandaan komt. Wie weet is de viool ergens gestolen, of gaat het om een goede vervalsing. Maar toch moet en zal Eva de viool in handen krijgen. Vanaf de eerste noot die ze erop speelt, is ze verkocht. Dat zal ze zich nog beklagen: de viool brengt niets dan narigheid met zich mee. Intussen heeft Eva ook nog te kampen met problemen in haar privéleven.
Het verhaal van de viool zit als een rode draad verweven in het verhaal van De violiste. Eva zet haar carrière op het spel voor een overeenkomst met een dubieuze Rus, een overeenkomst waarvoor ze zich langs alle kanten in de penarie werkt. Maar dan slaat het verhaal om in een psychologisch drama. Eva's relatie met Daniel komt onder zware druk te staan door haar eigen onzekerheid en paranoia, ook al een gevolg van die beruchte viool. Stapje voor stapje wordt ook Eva's achtergrond duidelijk gemaakt. Zo blijkt de verdwijning van haar vader, jaren geleden, nog lang niet verwerkt. Naar het einde toe duikt dan weer de viool op, het middelpunt in een paar verrassende wendingen. De violiste is niet alleen een sterke psychologische thriller, maar ook een spannend liefdesdrama. Uitstekend werk van de Ierse Claire Kilroy.