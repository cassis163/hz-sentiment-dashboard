De Twijfelmoeder is een actueel boek en een een leidraad om je op weg te helpen om te beslissen of je wel of niet een kind wil of kan krijgen. In deze moderne tijd lijkt het vanzelfsprekend dat we een keuze hebben, maar in de praktijk is er vaak druk van overal. Zelfs nu blijkt het nog steeds de algemene norm om kinderen te hebben en wanneer je hierover een andere mening hebt, is dit soms toch nog een raar gevoel en moet je je soms zelfs verdedigen.

Patricia de Ryck begon met haar blog, omdat zij de vragen en opmerkingen rond haar (ontbrekende) kinderwens beu was. Zelf was ze ook aan het twijfelen en net omdat er weinig informatie beschikbaar was, wilde zij later een steun zijn voor anderen en ervaringen uitwisselen. Na de blog was er nu ook vraag naar dit boek.

Eindelijk is er een boek dat dingen vertelt die echt wel eens gezegd mogen worden. In deze moderne tijd waarbij keuze een recht is, is dit toch nog steeds taboe. Waarom mag een vrouw niet zelf kiezen zonder het gezeur of gemopper of medelijdende gedrag van anderen. Nog steeds krijg je de vraag:” Wanneer is het bij jullie zover of de botte opmerking:“Het wordt toch wel tijd hé “ zonder dat er nagedacht wordt waarom er geen kindje komt. Misschien is deze terloopse vraag echt interesse in plaats van bemoeienis, maar je weet nooit of deze vrouw misschien wel al aan het proberen is of ziek is of onvruchtbaar. Schijnbaar achteloze vragen kunnen iemand ongelooflijk kwetsen en maken dat vriendschappen zelfs verdwijnen. Het kan ook perfect dat deze vrouw nog niet beslist heeft wat ze wil.

Dit handige boek geeft naast een wetenschappelijke en objectieve bespreking van de voor en nadelen van wel of geen kinderen ook tips en gedachten uit de praktijk. Ik ontdekte veel interviews en opmerkingen, maar had deze graag wat meer uitgediept gezien. Nu werd ik soms nieuwsgierig of uitgedaagd, maar de antwoorden waren dan weer heel beknopt. Toch vond ik het een verhelderend boek met verrassende inzichten en informatie vanuit een brede invalshoek. De vraagstukken rond carrière, reizen, je relatie en hoe jezelf verandert na de zwangerschap tot de schrik of je wel een goede moeder zou zijn is herkenbaar voor velen. Patricia de Ryck neemt ook geen standpunt in, maar somt alle objectieve zaken op van de druk van de buitenwereld, tot je innerlijke beleving en je twijfels tot de vraag of deze wereld nog wel een plaats is voor kinderen.

De Twijfelmoeder is een mooie aanzet tot dialoog en reflectie over een beslissing waar iedere vrouw, vroeg of laat, mee te maken krijgt.

In dit boek wordt voor eens en altijd duidelijk dat kinderen niet altijd voor rozengeur en maneschijn zorgen. Anderzijds zijn er naast gewone mensen zelfs enkele bekende sterren die duidelijk maken dat geen kinderen hebben ook een waardevolle en persoonlijke keuze is en je ook zonder hen een prachtig leven kan leiden.

Hier komen allerlei twijfels en opmerkingen, waar ik later ook mee geconfronteerd werd, aan bod. Als je een keuze hebt, wordt je door het doolhof geloodst, maar de juiste weg zoeken dat doe je zelf. Wanneer je net als ik niet echt een keuze had, kan je door dit boek te lezen misschien beter omgaan met het verdriet.

Patricia de Ryck deelt opties en ervaringen rond het krijgen van kinderen en schetst ook waarom vrouwen soms bewust of ongewild kinderloos blijven. Ze plaatst deze beweegredenen in een maatschappelijk, historisch kader en staaft haar bevindingen met de wetenschap. Op het einde is er ook nog een stukje waar de twijfelvader niet vergeten wordt, omdat ook hij voor belangrijke veranderingen komt te staan.

De Twijfelmoeder zet verschillende mogelijkheden, persoonlijke twijfels en meerdere bedenkingen op een rijtje en geeft mogelijke opties bij problemen. Het mooie in dit non-fictie boek is dat de auteur benadrukt dat iedereen andere dromen heeft en dat elke situatie uniek is. Of je een kind hebt of niet, maakt niet uit, je moet gewoon je eigen weg volgen. Dit boek geeft je handvatten om het twijfelen te veranderen in actie en het belicht verschillende perspectieven om zelf een weloverwogen beslissing te nemen.Lees het volledige en persoonlijke review hier..
https://indeboekenkast.wordpress.com/?s=De+twijfelmoeder***en halve ster
Bedankt Harper Collins Holland ❤️