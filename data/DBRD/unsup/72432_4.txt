Erika wil niets liever dan binnendringen in de top 50 van beste makelaars. Ze werkt dag en nacht om haar droom te bereiken, met als nadeel dat ze bijna geen tijd heeft voor haar directe omgeving. Ze zou haar beide dochters Kristen en Annie naar de universiteit brengen, maar besluit in plaats daarvan toch te gaan werken. Dan vindt er een tragisch ongeluk plaats met de trein waarin Kristen en Annie zouden moeten zitten. Annie was thuis, maar Kristen overleeft het ongeluk niet. Tot woede van Annie vlucht Erika in haar werk. Ze besluit afstand te nemen van haar moeder door naar Parijs te gaan, waardoor Erika niet één, maar twee dochters lijkt te zijn verloren.

Schrijfster Lori Nelson Spielman (1961) geeft afwisselend een kijkje in het leven van Annie en Erika. Doordat beiden op een heel andere manier omgaan met het verwerken van de dood van Kristen, ontstaat er een uitgebreid verhaal. Toch weet de auteur constant een verbinding te maken tussen de moeder en dochter, waardoor het verhaal één geheel blijft en een goede spanningsboog opbouwt.

Hou me vast is een roman die regelmatig onbegrip weet op te roepen, vooral bij het personage Erika. Hoe kan het dat ze na de dood van haar dochter nog niet inziet dat ze ook op het punt staat haar andere dochter kwijt te raken? Hierdoor ontstaat er een verhaal dat draait om hetgeen echt belangrijk is in het leven. Erika is juist iemand die moeite heeft om te zien wat er echt toe doet, zelfs na het verliezen van haar dochter. Op creatieve wijze spelen quotes een belangrijke rol in dit boek, die niet alleen Erika zouden moeten raken, maar ook de lezer aan het denken zetten.
Hou me vast (vertaald door Sabine Mutsaers) draait niet alleen om het verlies van een dierbare, maar haalt meerdere thema's aan zoals familiebanden, risico's nemen en jezelf durven zijn. Het verhaal is uitgebreid, maar de rode draad blijft constant duidelijk. Na het lezen van het begin leg je het boek dan ook niet snel weg. Deze roman van Nelson Spielman lees je met een lach en een traan nadat je verschillende personages, met name Annie, in je hart hebt gesloten. Iedereen die graag een feelgoodboek leest zonder dat het hoofdthema de romantische liefde is, zal genieten van Hou me vast.