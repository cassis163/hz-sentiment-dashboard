Het boek “Het geheim van een moeder” herbergt vele karakters. Doordat deze door mij niet gelijk allemaal te plaatsen zijn, is het begin even doorbijten. Maar zeer zeker de moeite waard want daarna ontplooit het boek zich als een mooie bloem, een bloem uit India welteverstaan. Daar ligt namelijk de roots van de moeder van Jaya, Jaya weet niets van het verleden van haar moeder en over haar vader werd altijd gezwegen. Na haar dood vindt zij dagboeken en foto’s. Het boek vertelt niet alleen het verhaal van Jaya en haar moeder maar heeft nog meer karakters. Door het lezen van de dagboeken en de verhalen van deze verschillende karakters uit het verleden en heden, vallen de puzzelstukjes voor mij als lezer één voor één in elkaar en blijkt de uiteindelijke ontknoping onthutsend te zijn. De schrijnende keuzes die gemaakt (moesten) worden door de hoofdpersonages zijn onlosmakelijke verbonden met de positie van de vrouw en het geloof c.q. kastensysteem in India. Hiernaast belicht schrijfster Renita de Silva de andere kant van India, de sprookjesachtige sfeer, de geur en de overheerlijke kruiden. India een land met 2 gezichten, gevangen in een meeslepende roman…