Het gestreepte muisje Wasco woont samen met zijn moeder en drie zusjes in een speelgoedwinkel. Zodra de mensen vertrokken zijn spelen hij en zijn zusjes tussen al het speelgoed. Op een avond neemt hun oom ze mee op avontuur naar buiten. Wasco mag pas mee nadat zijn oom hem volledig grijs geverfd heeft, anders zou hij te veel opvallen. Na dit spannende uitje heeft Wasco de smaak te pakken en gaat hij op klaarlichte dag alleen op onderzoek uit. Dan ontdekt hij meer dieren met streepjes en besluit hij dat anders zijn helemaal zo gek niet isâ€¦..

Het boek heeft een harde kaft waardoor het tegen een stootje kan. De streepjes van Wasco bevat een bonte verzameling van paginagrote illustraties, op elke bladzijde vind je de muis Wasco terug en wordt hij vergezeld door andere muizen, speelgoed, diverse dieren en afbeeldingen uit de natuur. Stuk voor stuk mooie plaatjes van Esther Miskotte, die ook verantwoordelijk is voor de teksten in het boek. Het verhaal leest prettig voor en bevat een lieve les: Blijf jezelf, wees trots op wie je bent. Een veelgebruikte boodschap in prentenboeken, maar deze kan niet vaak genoeg gegeven worden. Daarnaast is De streepjes van Wasco vooral een vermakelijk voorleesverhaal, die ongetwijfeld veel jonge kinderen aan zal spreken.