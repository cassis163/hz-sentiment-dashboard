Jas groeit op in een gereformeerd boerengezin in Zeeuws Vlaanderen. Hun leven wordt bepaald door de kerk, koeien, kaas en de dorpsgenoten. Het gezin vervalt in chaos als Matthies, de oudste zoon, bij een schaatstocht door het ijs zakt en verdrinkt. Vader en moeder kunnen niet met hun verdriet omgaan en communiceren nog nauwelijks met elkaar. Moeder kan geen energie meer opbrengen fatsoenlijk te eten. Jas, haar jongere zusje Hanna en haar oudere broer Obbe ontsporen langzaam maar zeker. Meer en meer zonderen zij zich af van hun leeftijdgenootjes en trekken zich terug, als ‘de drie koningen’. Zij klampen zich wanhopig aan elkaar vast. Toezicht van de ouders ontbreekt, de seksuele spelletjes tussen de kinderen ontsporen. Als de regio ook nog eens door mond-en-klauwzeer wordt getroffen en alle 180 stuks rundvee geruimd, stort het weinige dat nog van hun wereld resteert in.
Rijneveld, die met de bundel 'Kalfsvlies' als dichteres debuteerde, schrijft poëtisch. Toch is 'De avond is ongemak' een in-en-in duister boek. Het verhaal is doordrenkt van mooie metaforen, maar daarin had de auteur zich wellicht iets meer moeten beheersen, want nu zie je ‘door het bos de bomen’ niet meer. Het zijn er storend veel, waardoor de kracht van een enkele goede metafoor verloren gaat.