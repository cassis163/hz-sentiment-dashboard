Naomi Alderman is naast auteur ook ‘gamedesigner’. Het mag dus niet verbazen dat De Macht de lezer mee zuigt als een verslavend computerspel. Vaart, spanning, seks en geweld. De Macht heeft het allemaal. Maar De Macht is meer dan een veredeling van de avonturen van Lara Croft. De Macht schetst hoe de omwenteling in de machtsverhoudingen tussen mannen en vrouwen leidt tot een nieuwe geschiedenis. Een die evenwel akelig veel lijkt op die we kennen.

Bliksem

De Macht is opgezet als een wetenschappelijke theorie op basis van archeologie, theologie en filosofie. Het boek begint met een intrigerende typering van het begrip macht. De vorm van de macht is die van de boom. De zich steeds herhalende vertakkingen, steeds verder reikend. Het is ook de vorm van de bliksem. En met elektriciteit veroveren vrouwen de macht. Zoals de sidderaal een prooi doodt met een stroomstoot, zo ontwikkelen in De Macht vrouwen over de hele wereld in hun lichaam een batterij, de wrong. Het vermogen om elektrische schokken te geven, wordt een effectief wapen tegen aanranders en verkrachters. Maar daar blijft het niet bij. Alderman laat zien hoe deze genetische verandering leidt tot een strijd om de macht wereldwijd.

Eén man

Dat doet ze aan de hand van vijf hoofdpersonages, waaronder één man. Hij is een mooie jongen uit Nigeria die al vroeg ervaart dat een meisje versieren niet meer kan, als zij dat niet wil. Hij wordt de journalist die overal op de wereld verslag doet van de veranderingen. De vier vrouwen spelen een hoofdrol in de omwentelingen. De Londense Roxy ziet als meisje hoe haar moeder wordt vermoord in een afrekening tussen criminelen. De Amerikaanse Jocelyn weet niet goed weg met haar elektrische krachten. Haar moeder Margot zet die krachten in voor haar politieke ambities. De eveneens Amerikaanse wees Allie wordt Moeder Eva. Zij propageert een nieuwe religie waarin de man ondergeschikt is aan de vrouw. Niet Christus maar zijn moeder is God.

Geloofwaardig en huiveringwekkend

Het is natuurlijk fictie, maar de ontwikkelingen die Alderman beschrijft, zijn uiterst geloofwaardig. En huiveringwekkend. Wie hoopt dat we beter af zijn met een wereld waarin vrouwen sterker zijn dan mannen, kan beter niet aan De Macht beginnen. Want zoals in de paragraaf over macht in het begin van het boek al stond: Als het volk verandert, blijft het paleis niet overeind. De Macht schrijft een nieuwe geschiedenis, van de Dag van de Meisjes via de Apocalyps naar een wereld waarin men hoopt dat een patriarchale samenleving zachtmoediger zal zijn. Merk op dat Barack Obama De Macht bovenaan zette van zijn lijstje beste boeken van 2017.

Meer over mij lezen: www.marccouwenbergh.nl