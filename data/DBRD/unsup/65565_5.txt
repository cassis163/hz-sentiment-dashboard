Een jonge vrouw wordt tijdens haar studie Frans in Parijs verliefd op een Fransman. Zij stopt met de opleiding en gaat bij hem wonen in het zuiden van Frankrijk in een prachtig huis. Ze verliest min of meer het contact met haar studievriendinnen. Als haar vriend na 10 jaar aankondigt dat het over is en dat ze binnen drie maanden het pand moet verlaten beginnen de alarmbellen te rinkelen. Ze heeft haar studie niet afgemaakt en heeft in de laatste 10 jaar geen werkervaring opgedaan. Het enige wat ze heeft is haar vloeiende Frans. Om het met een flinke knaller af te ronden nodigt ze haar voormalige studievriendinnen uit een weekje naar Frankrijk te komen. Bij hun heeft het leven ook niet stil gestaan en ze hebben allemaal hun problemen waar ze mee worstelen. Ze gaan na wat wikken en wegen in op de uitnodiging. In eerste instantie zijn ze totaal niet eerlijk tegen elkaar over hun problemen maar na wat aanmoediging van de Franse huishoudelijke hulp Marie worden ze toch open tegen elkaar en hebben ze niet alleen een heerlijke tijd in Frankrijk maar kunnen ze langzaamaan ook hun problemen oplossen en lacht in vele gevallen de liefde hen weer toe.

Dit boek heeft het allemaal, liefde geluk maar ook het onder ogen durven zien van problemen en ernaar handelen zonder een tranendal te worden en pasklare antwoorden te gebruiken. De personages zijn duidelijk neer gezet met hun eigen karakter, achtergrond en problematiek. Marie is de drijvende kracht achter alle op nieuw startende levens van de vier jonge vrouwen en haar leven neemt ook een bijzondere wending. De locatie is schitterend neergezet en je kunt zo in het "schilderij" wat wordt afgeschilderd instappen.
Eva de Wit heeft er een fan bij en ik kijk al uit naar haar nieuwe boek.