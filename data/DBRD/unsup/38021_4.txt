Korte inhoud
Een paar aanslagen op de joodse gemeenschap in West-Europa. Gabriel Allon wordt erbij gehaald om de daders op te sporen. Hoe kan dit beter dan door een eigen agent te laten infiltreren in één van de grootste terroristenorganisatie van dit tijdperk? Nathalie, Israëlische vrouw werkende in een ziekenhuis, is de uitverkorene. Lukt het haar om de daders te ontmoeten? Kan zij een volgende aanslag tegenhouden?

Mijn mening
Het boek voert je mee in de wereld van de geheime organisaties van West-Europa, Israël en de Verenigde Staten en de politiek hierrond. Je maakt kennis met het opleiden van een nieuwe spion en ook met de trauma’s waar hij/zij mee moet weten om te gaan.
Je krijgt inkijk in de organisatie van IS en de visie van zijn leden.
Dit is zeker een positief punt van dit boek: het is zo hedendaags door het thema dat het velen onder ons zou aanspreken!

Dit boek kreeg mij in het begin (de eerste 200 pagina’s van de 470) moeilijk mee. Ik vond de beschrijvingen wat lang en had moeite met de verschillende personages. Dit was een periode waarin ik heel moe was, wat deze moeite mede kan verklaren. Toch ben ik ervan overtuigd dat dit ook te maken had met het trage begin van het boek.

Gelukkig was ik niet teleurgesteld dat ik volgehouden had. Eenmaal Nathalie begint te infiltreren, werd het boeiender. Ik werd toch nog meegezogen in het verhaal. Je gaat niet op het puntje van de stoel zitten van de spanning, maar geniet van een ‘rustige spanning’. Je verlangt naar het einde van het boek om toch te weten te komen of het hen dan wel gelukt is.

Conclusie: Een mooi spannend verhaal, goed beschreven, met een moeilijke start, in het hartje van de geheime organisaties.