Napels
Zomer
Twee broers
Meneer Wolf en Meneer Konijn
Gebruiken een boek over een moord als handleiding
1. Ontvoer een man
2. Neem hem mee naar een kamer
3. Snij hem in stukken

Het zou de korte samenvatting kunnen zijn van Marek, het derde deel in The Kills serie van Richard House, een Brits schrijver, kunstenaar, filmmaker en docent. The Kills is zijn groots project, een epos van meer dan 1000 pagina's waarbij woord en multimedia hand in hand gaan en vooral dat laatste de lezer moet meevoeren voorbij de grenzen van het boek naar het leven van de personages buiten de pagina's. Origineel en gewaagd en in ieder geval goed voor een plaatsje op de longlist van de prestigieuze Man Booker Prize 2013.

Terug naar Marek, een boek dat natuurlijk meer te bieden heeft dan bovenstaande korte inhoud waarmee de boektrailer de lezer warm moet maken voor het verhaal.

In het eerste deel, "Jaar 1: via Capasso 29", neemt House de lezer mee naar het broeierige Napels in de dagen voor en na de moord. Een hele reeks personages wordt geïntroduceerd - al snel wordt duidelijk dat een geheugensteuntje noodzakelijk zal zijn - en verhaallijnen minutieus uitgezet. Tergend langzaam en weinig aan de verbeelding van de lezer overlatend vertelt House zijn verhaal, waarbij twee broers en het mysterieuze boek The Kill alle aandacht lijken op te eisen, maar voornamelijk de vreemde gedragingen van een aantal personages met de hoofdrol gaan lopen en zorgen voor heel wat vragen bij de lezer. De eigenlijke moordzaak blijft als het ware op de achtergrond wat het mysterie enkel groter maakt.

Vervolgens maken we in "Jaar 2: meneer Konijn en meneer Wolf" kennis met Finn, een Amerikaans student die naar Napels afgereisd is om een boek te schrijven over de zaak. We zijn nu één jaar na de feiten en krijgen als lezer een update van de stand van zaken. Handig uitgewerkt door de auteur middels een ontmoeting tussen Finn en een onderzoeksrechter. Maar ook nu blijven de vragen, want de informatie is summier en door een best wel geniale zet van House geraken zowel personage Finn als de lezer plots weer alle informatie kwijt. Wat rest zijn fragmenten uit het voorwoord van dat ene boek waar het allemaal mee begon: The Kill. Het verhaal van een man die probeert te verklaren waarom de dingen gelopen zijn zoals ze zijn en misschien wel het mooiste bewijs van het schrijverstalent van House: aangrijpend, emotioneel en vooral meeslepend.

Het derde en laatste deel "Jaar 3" laat ons tenslotte kennis maken met Yee Jan Lee, een student aan het taleninstituut in Napels. Deels in de ban van filmopnames die twee jaar na de feiten plaatsvinden, deels het slachtoffer van vreemde gebeurtenissen die een impact op zijn leven zullen hebben. Alsof Napels verdoemd is en zich nooit van de gebeurtenissen twee jaar geleden zal kunnen losmaken.
Allesbehalve een traditionele thriller deze Marek. Geen mooi afgeronde zaak waarbij alles op het einde op zijn plaats valt, maar eerder een spel tussen auteur en lezer waarbij verwarring belangrijker lijkt dan spanning en de lezer op het eind aan zijn lot overgelaten wordt.  Alsof Richard House de lezer uiteindelijk zelf aan het denken wil zetten: is alles wat het lijkt te zijn en wat als bepaalde zaken en gebeurtenissen anders waren verlopen? Te ambitieus misschien, het mocht allemaal wat minder, maar meeslepend genoeg om te blijven boeien. Naar de meerwaarde van de bijhorende multimedia blijft het gissen.

Concluderend is Marek een bizar en intrigerend verhaal, dat de lezer meeneemt op een mysterieuze reis, maar vervolgens met (te) veel vragen achterlaat. Perfect op zichzelf leesbaar is het de vraag hoe dit verhaal zal passen in het geheel van The Kills. Een vraag waar Berens, het vierde en laatste deel van de serie, een antwoord op zal moeten geven.