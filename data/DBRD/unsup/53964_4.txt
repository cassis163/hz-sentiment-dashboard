Het verhaal speelt zich af in de stad waar heel veel mensen weleens geweest zijn en wie er nog niet geweest is wil er vast en zeker eens gaan kijken.
Dit boek is weer een typische Sarah Morgen. Geweldig leuke personages die vrijwel allemaal even aardig, lief, hartelijk en romantisch zijn. Je kunt niet anders dan verliefd worden op deze mensen. Paige Walker lijkt het allemaal voor elkaar te hebben. Een fijne baan, een mooi appartement en leuke vriendinnen. En dan raakt ze haar baan kwijt. Wat nu? Haar broer belt direct met zijn beste vriend Jake want die zou wellicht Paige kunnen helpen. Maar ja, Jake is haar grote liefde uit haar tienerjaren en ze gaat natuurlijk niet nog een keer haar hart laten breken. Jake is een zakenman en vertrouwd anderen niet zo snel. Hij is wel een goed mens met het hart op de juiste plaats.
Paige wil, samen met haar vriendinnen, een eigen bedrijf beginnen en Jake wil haar daar graag bij helpen. Dat zorgt er natuurlijk voor dat ze veel contact met elkaar hebben en Paige moet wel haar gevoelens beschermen en niet weer stapelverliefd worden. Maar ook Jake kan zijn ogen niet van Paige afhouden. Hij heeft haar broer beloofd dat hij geen relatie zal beginnen met Paige maar ja, ze is zo lief en mooi!
Paige en Jake hebben zo allebei ook hun eigen typische karaktertrekken. Jake is niet de makkelijkste en Paige heeft claustrofobie. Gaat het Jake lukken om zijn verleden achter zich te laten en zich te binden aan Paige? En durft Paige erop te vertrouwen dat Jake echt zijn leven met haar wil delen?
Een uitstekend verhaal en goede dialogen. Ook de pikante scenes ontbreken niet maar zijn niet het belangrijkste in dit boek. Het is een boek waar je snel helemaal inzit en moeilijk los kunt laten voor je het uit hebt. Heerlijk boek!