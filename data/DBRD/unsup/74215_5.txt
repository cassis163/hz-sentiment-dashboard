Als Bo van Lierop er achter komt dat haar 16-jarige dochter Eva een verhouding heeft met haar 42-jarige mentor, lopen de spanningen binnen het gezin hoog op. Het feit dat Bo en haar man Adam al jaren een geheim met zich meedragen, maakt de situatie er niet eenvoudiger op. Bo's enige vlucht uit de realiteit is haar vrijwilligersbaan bij de Hulplijn en in het bijzonder Emiel, een cliënt met wie ze een band opbouwt. Emiel weet een manier om haar te helpen. Net als Bo op het punt staat om de confrontatie aan te gaan, gebeurt er iets dat een schok van ontzetting teweegbrengt.

“Adam was gaan staan. Zijn wijsvinger in de lucht alsof hij Bo terechtwees. Ze zag de opgefokte blik in zijn ogen. Sinds de spanningen op zijn werk reageerde hij op elke tegenslag explosiever dan normaal en gebruikte hij krachttermen die hij normaal niet in de mond nam.”

De verhouding van Eva met haar mentor, het feit dat Adam zich steeds vreemder gaat gedragen, het bizarre contact tussen Bo en Emiel, de agressiviteit van Yannick -het (ex)vriendje van Eva-, het zijn feitelijk allemaal verschillende verhaallijnen die door elkaar lopen en toch ook weer alles met elkaar te maken hebben. Werkelijk kunstig gedaan! Nergens raakt de lezer de draad kwijt en de vele gebeurtenissen kleuren het verhaal.

In haar diepste wanhoop vraagt Bo zich af op wie zij kan terugvallen. Wie kan zij nog vertrouwen? Haar dochter heeft het liegen tot tweede natuur verheven. Adam vervreemdt steeds verder van haar en van Emiel kun je je afvragen of hij wel ooit te vertrouwen is geweest.

“De film stopte op het moment dat Emiel haar vastpakte en zijn mond naar haar toe bewoog, als een cliffhanger in een thriller. Het walgelijke dat daarop volgde, blokkeerde ze, alsof ze er zelf niet bij was geweest. Een mechanisme dat ze maar al te goed kende uit de verhalen van slachtoffers van misbruik die ze had gesproken aan de Hulplijn.”

Het verhaal zit ‘meesterlijk’ in elkaar. De schrijfstijl van Beek-Visser is vlot en eigentijds. Perfect passend bij het verhaal dat de auteur te vertellen heeft.

“Sten vindt zichzelf terug met zijn handen op de brugleuning en zijn blik starend in het groenbruine water,. Wat doet hij hier? Een seconde duurt het en dan schiet hij overeind. Eva! Het gaat niet goed met haar. Ze heeft hem nodig. Waar is ze? Hij stapt weer naar achteren en kijkt om zich heen. Alles wat hij ziet is water, zand, struiken, gras. Hij is alleen. Geen mens, geen Eva. En waar is De Ander gebleven?”

De uiteenlopende personages zijn stuk voor stuk zeer geloofwaardig weergegeven. Dat is overigens direct een van de grootste krachten van deze auteur. Beek-Visser ziet kans haar lezers een werkelijke band te laten krijgen met de personages die zij ten tonele voert. Haar andere grote kracht is het feit dat zij kans ziet de aandacht van haar lezers vast te houden tot aan het einde en dat is voornamelijk te danken aan de subtiel gecreëerde onderhuidse spanning die overal in het boek aanwezig is.

Kortom, ‘Meesterdeal’ is een ware aanrader. Een fijn boek met een flinke dosis spanning en een fraai en verrassend plot.

Over de auteur
Beek-Visser debuteert in 2015 met de thriller Stem! Dit boek levert haar direct een nominatie op voor de Schaduwprijs (prijs voor het spannendste debuut. Eerder werd een vijftiental verhalen van haar hand gepubliceerd in evenzoveel verhalenbundels.
Beek-Visser is medeoprichter van het schrijverscollectief Moordwijven.

Uitvoering
Uitgeverij Ellessy
Paperback
ISBN10 9086603122
ISBN13 9789086603121

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing en boekrecensent.
http://www.ht-c-communicatie.nl http://hanneketinorcenti.nl/