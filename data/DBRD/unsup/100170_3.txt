Om Aspes nieuwste boek en tevens twintigjarige jubileum als auteur te vieren, werd hij door zijn uitgeverij beloond met een opmerkelijke en ongetwijfeld dure boektrailer. In dit filmpje, ook te bewonderen op YouTube, wordt een beroemde Belgische voetbaltrainer opgevoerd, die in een boordevol voetbalstadion Zonder voorschrift  leest, terwijl zijn team een belangrijke wedstrijd speelt. De trainer kijkt niet eens op wanneer zijn team een doelpunt scoort. Pieter Aspe, die naast de voetbaltrainer zit, volgt wel uiterst geconcentreerd het wedstrijdverloop.

Een thriller lezen van deze Vlaamse veelschrijver is je verdiepen in een pageturner, waarbij je grijze hersencellen niet zwaar gepijnigd maar eerder geprikkeld worden. Zonder voorschrift  is reeds boek nummer 35 met de intussen bekende protagonisten Van In, Versavel en in mindere mate Hannelore Martens.

Een opmerkelijke en zelfs eigenaardige homejacking is de rechtstreekse aanzet tot een aantal moorden, bedacht en georganiseerd door John Bold. Deze mysterieuze persoonlijkheid houdt van vrouwen en gaat op een wel erg speciale manier om met zijn opdrachtgevers. De zoektocht naar de moordenaar leidt uiteindelijk naar een bordeel waar inspecteur Van In in contact komt met een dodelijke bacterie die hem zal besmetten. Zijn kompaan Guido Versavel wordt verliefd op de enige getuige die nog overblijft. Guido kruipt noodgedwongen in de huid van redder in nood en tracht tijdig de moordenaars op te sporen en een geneesmiddel te vinden om het leven van Pieter Van In te vrijwaren. Komt hij echter op tijd opdagen met het ultieme redmiddel? Is het einde van het Pieter Van In tijdperk nabij?

Pieter Aspe is een vertrouwd merk; je weet vooraf wat je koopt en in huis haalt. Ook Zonder voorschrift  is zoals steeds een toegankelijke politieroman, vlot en vakkundig geschreven en dus geschikt voor een ruim lezerspubliek. Verwacht geen ingewikkelde plotwendingen, je krijgt echter wel enkele verrassingen voorgeschoteld. In dit boek is een opmerkelijke rol weggelegd voor Guido Versavel en niet voor Van In; die is immers intussen buiten strijd. Guido moet tot het uiterste gaan om de zaak op te lossen en zijn vriend Van In van een gewisse dood te redden.
De belangrijkste themaâ€™s van dit jubileumboek zijn bijzonder en kleuren lichtjes buiten de lijnen van een doorsnee Aspe; de dubieuze praktijken en belangen van de farmaceutische industrie staan hier centraal.

Verbazing alom aan het einde van dit verhaal: Aspe, en logischerwijs dus ook Van In, zijn niet langer aanhangers van het befaamde Duvel-bier, dat in het verleden zo rijkelijk mocht vloeien. Duvel heeft ter gelegenheid van Zonder voorschrift  plaats moeten ruimen voor een biertje dat volgens de auteur iets pittiger smaakt. Voortaan heet het nieuwe godendrankje Omer. Proost!