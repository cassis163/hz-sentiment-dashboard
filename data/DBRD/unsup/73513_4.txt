Het verhaal gaat over Mr. Hancock. Op een dag komt één van zijn kapiteins terug na een lange reis. Hij heeft het schip van Mr. Hancock verkocht voor een meermin. Volgens hem zal deze meermin veel geld opleveren. Mr Hancock besluit om de meermin tentoon te stellen. Zo komt de meermin uiteindelijk terecht bij een bordeel. Hier ontmoet Mr Hancock de courtisane Angelica. Beide streven naar een bepaald doel. Ondertussen heeft de meermin ook een bepaalde invloed op hen. Kunnen ze los komen van de invloed van de meermin?
Het verhaal leest lekker. Er komen meerdere thema’s naar voren, maar het meest in het oog springende thema is wel het leven van de courtisanes. Van tevoren had ik verwacht dat het meer over de meermin zou gaan. Maar deze komt eigenlijk vooral aan het einde aan bod. Ik had verwacht dat daar wat meer mee gedaan werd, maar dat viel me een beetje tegen. Toch vond ik de beschrijving van het leven van de courtisanes wel erg interessant. Ik heb over dit onderwerp nog niet veel gelezen en vond het erg leuk om hier over te lezen. Niet alleen het leven van de courtisanes komt aan bod, maar ook het leven van de gewone prostituee.
In het boek ontwikkelen de hoofdpersonen zich erg. Ze krijgen vooral een ander beeld over wat ze nou eigenlijk willen in het leven. Het is mooi om te zien hoe ze veranderen naarmate hun leven veranderd. Ze hebben niet alles zelf in hand. Het is een boek waar veel emoties in naar voren komen. Er wordt gelachen en gehuild.
Ondanks dat er in het boek een meermin voorkomt is het geen fantasy boek. Het belangrijkste onderdeel is hun emoties en karakter en niet de meermin. Toch is dat een belangrijke vraag in het boek. Is de meermin nou echt of niet?