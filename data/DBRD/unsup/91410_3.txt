Ik had zin in een ontspannen boek en door de omslag dacht ik dat dit dat wel moest zijn. Het is een vrolijk, grappig en luchtig verhaal, naar de werkelijkheid. Het is niet heel spannend, een beetje voorspelbaar, maar je leest het boek uit met een glimlach op je gezicht. Het boek heeft korte hoofdstukken met wisselende perspectieven.

Het idee van een flirtcursus vond ik zo leuk bedacht en hoe het idee is ontstaan is helemaal lachen. Er zijn ook echt wel mannen, die deze cursus kunnen gebruiken. Toch gaat het boek niet veel over de cursus, jammer.
Maar liefde is er in dit boek genoeg.

Elke vorm van liefde komt zowat voor in de boek, maar ook de verschillende manieren van hoe je liefde kunt vinden en hoe we er allemaal anders mee om gaan, andere verwachtingen hebben. Het laat zien dat liefde echt niet te plannen is, het gebeurt gewoon. Wat dit verhaal zo interessant maakt, is dat je het ziet gebeuren bij allemaal verschillende type mannen en vrouwen, die allemaal in een ander stadia in hun leven zitten.

In het boek volg je vooral het leven van Ted en Soraya. Ted is pas gescheiden en heeft 2 dochters. Soraya is vrijgezel, maar wil graag een gezin. Ted en Soraya zijn echt tegenpolen, zo denkt Ted in problemen en Soraya in oplossingen. Hierdoor hebben ze een sterke vriendschap. Ze bewonderen elkaar om totaal andere dingen. Ze kunnen altijd bij elkaar terecht. In het verhaal krijgt Ted nogal wat voor de kiezen, maar je ziet haar langzaam groeien. Dit boek geeft een kijk op scheidingen. Ted en Emile, die ik totaal niet mag, zijn gescheiden. Het boek laat zien hoeveel effect dat heeft op de kinderen, die je er het liefst buiten wilt houden, maar er niet buiten kunt houden en hoe het leven verandert, want het heeft echt heel veel invloed. Een groot deel van het verhaal draait om de kinderen. Toch komen ze maar weinig zelf in het boek voor, terwijl ze juist een grappig element aan het verhaal toevoegen.

Het boek gaat vooral over het vinden van geluk, van liefde en het weer vinden van jezelf. Soms kunnen mensen je echt verrassen, door een totaal andere kant van zichzelf te laten zien.