Psychiater Menno Oosterhoff heeft zich gespecialiseerd in het behandelen van dwangklachten (OCD). In de media komen vaak verhalen naar buiten over mensen die dwangmatig controleren of dwangmatig schoonmaken, maar het begrip OCD is vele malen groter. Piekeren over je relatie, je gezondheid, je geaardheid of geweld: het valt allemaal onder de noemer ''dwang''.
In Vals Alarm legt Oosterhoff uit wat een dwangstoornis inhoudt. Dit doet hij aan de hand van verhalen uit zijn praktijk, gemengd met zijn kennis over het onderwerp en zijn eigen ervaring met dit fascinerende onderwerp.
Vals Alarm is een informatief boek dat door iedereen gelezen kan worden. Het is makkelijk verwoord en legt uit wat de kern van de dwangstoornis is: hoe werken verbindingen in de hersenen, wat gebeurt er met iemand die dwang heeft, hoe voelt het om met een stoornis te leven? Op deze, en nog veel meer vragen, wordt antwoord gegeven. Allemaal met voorbeelden uit eigen ervaring en versterkt met voorbeelden van zijn patiënten.
Voor de echte basis over OCD is dit een uitermate geschikt boek. Een ieder die geïnteresseerd is, zal het met plezier uitlezen. Voor degenen die al veel weten over OCD is Vals Alarm iets te simpel. Er staat veel herhaling in en halverwege wordt het wat langdradig. Dan krijg je het zoveelste verhaal in het zoveelste andere jasje. Toch kun je het boek helemaal op eigen tempo lezen: elk hoofdstuk vertelt een eigen verhaal en sluit dan ook prachtig af met een intermezzo.
Vanaf hoofdstuk twaalf slaat Oosterhoff een nieuwe weg in: er is hoop. Hoop voor degene met OCD, maar ook hoop voor de partners van deze personen. Dat laat de vrouw van Menno zien in hoofdstuk 13: Mijn leven met (de dwang van) Menno. Een prachtig hoofdstuk waarin een nuchtere vrouw vertelt over haar neurotische man. En wat blijkt: van echte liefde word je samen sterker.
In de epiloog van Vals Alarm vindt de lezer bijlagen waar nog wat extra informatie en verduidelijking over OCD staat. Een begrippenlijst kan natuurlijk ook niet uitblijven; kort en bondig wordt alles nog een keer herhaald.
Vals Alarm is een prachtig naslagwerk geworden met heldere informatie. Het taalgebruik is simpel en doeltreffend. Er wordt met een bepaalde luchtigheid over dit lastige onderwerp gesproken zonder de ernst weg te nemen. Voor partners en geïnteresseerden is het een waardevol boek en mensen met OCD zullen inzien dat zij écht niet de enige zijn.