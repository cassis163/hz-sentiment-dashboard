Bij Kas in de klas
Pauline Oud

Een nieuw schooljaar, nieuwe kinderen in de klas en een nieuw prentenboek van Pauline Oud om voor te lezen…Bij Kas in de klas!
In de klas van Kas komt een nieuwe jongen: Aylan. De juf vertelt dat hij uit een ander land komt en een andere taal spreekt. Ze vraagt aan de klas wie hem wil helpen. Saar en Kas willen dat wel. Kas speelt samen met hem met de trein en wijst hem de weg naar de wc. Samen hebben ze het heel gezellig en aan het einde van de dag heeft Kas er een nieuw vriendje bij.
Wat een leuk verhaal, mijn kleuters vonden het wel grappig dat Aylan enkele woorden niet kende en begonnen spontaan de juf te verbeteren tijdens het voorlezen. Ook het liedje wat Saar en Kas zingen als ze naar binnen gaan werd spontaan meegezongen en natuurlijk ontbrak het “stampen”niet!
De grote illustraties zijn helder van kleur en zo herkenbaar voor de kinderen. Van de symbooltjes bij de kapstok tot de trommeltjes die opengaan, waar dan een gezond tussendoortje in ligt. Dit was meteen een goede aanleiding om na het voorlezen een gesprekje te houden over gezonde tussendoortjes.
Bij Kas in de klas is uitermate geschikt om in het begin van het schooljaar voor te lezen. Alle facetten van een dag bij de kleuters komen aan bod: een activiteit in de kring, het spelen, het eten van een tussendoortje, het buitenspelen en het opruimen.