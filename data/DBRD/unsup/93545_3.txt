Boeken over mensen, die uit een soort idealisme anderen iets willen leren/onderwijzen, trekken me altijd wel. Hoewel ik niet dol ben op boeken met de aanprijzing 'erotisch', besloot ik toch in 'Stuk van jou' te beginnen.
Het is het verhaal van lerares Kat Lane. Ze geeft les in een gevangenis. Haar leerlingen zijn niet de gemakkelijkste, maar zij heeft of toont geen vooroordelen en weet ze daarmee voor zich te winnen. Dat ze er ook goed uitziet is meegenomen.
Jaren geleden, toen Kat negen was, is haar vader aangevallen op straat en vermoord. Zelf is ze ternauwernood ontsnapt aan hetzelfde lot, vooral omdat een onbekende jongen in een hoodie haar op tijd wegsleurde uit het geweld. Ze heeft nog naar haar redder gezocht, maar de zoektocht leverde niets op. In de nachtmerries die Kat regelmatig heeft, komt hij nog steeds voor. Haar moeder en anderen in haar omgeving geloven niet in zijn bestaan.
Vooral haar moeder stelt zich overmatig bezorgd op. Als Kat besluit in een gevangenis les te gaan geven, probeert haar moeder haar tegen te houden. Tot haar verbazing doen ook haar vriendin Beth en haar vriend Adam dat, vooral nadat ze privéles is gaan geven aan Wes Carter, een heel lastige gedetineerde. Ze zijn bang dat hij haar wat zal aandoen, maar Kat voelt, dat ze geen gevaar loopt.
Het is allemaal nogal voorspelbaar en cliché. Maar het is goed geschreven, met veel psychologisch inzicht. De personages zijn wel erg zwart-wit, maar toch zit er hier en daar nog wel enige ontwikkeling in. Het leest daarom prettig en snel.
De erotische scenes nam ik daarbij voor lief en probeerde ze niet al te slaapverwekkend te vinden.