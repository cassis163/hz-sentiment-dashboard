Carry Slee is een schrijfster waarvan vrijwel iedere tiener die wel eens een boek openslaat een keer iets heeft gelezen. Joël, Razend, Afblijven, Spijt en See you in Timboektoe zijn maar een paar voorbeelden van de vele boeken die ze schreef. Maar Carry Slee heeft niet alleen véél geschreven, haar boeken zijn ook voor veel verschillende lezers geschikt. Ze schreef boeken voor kinderen en tieners, maar ook voor volwassenen. Haar nieuwste boek, Brainwash, is bedoeld als een YA-thriller.
Brainwash kent drie hoofdpersonages: Jelle en de zussen Naomi en Elise. Alle drie hebben ze een eigen verleden met traumatische gebeurtenissen of problemen en alle drie lijden ze hier  al dan niet bewust  nog steeds onder. Naomi probeert haar geluk te vinden in een relatie met Jelle, maar Elise kiest rigoureus voor een andere weg om te ontsnappen aan haar jeugdtrauma, tot verdriet van haar familie. Jelle probeert haar te redden, maar zal hem dat lukken of belandt ook hij in de sekte waar Elise voor kiest? En zijn de mensen van die sekte wel zo goed en verlicht als ze lijken?
Het verhaal van Brainwash is een typisch Carry Sleeboek, en dat is onder andere te zien aan de hoofdpersonen die allemaal hun eigen problemen hebben. Vaak zijn dit problemen waar je in het dagelijkse leven vaak over hoort, maar waar je je niet altijd wat bij voor kunt stellen (bij een sekte gaan, seksueel misbruik, drugs, mishandeling, enz.). Carry Slee weet deze problemen altijd zo te verwoorden dat je je als lezer goed in kunt leven en meer snapt over het leven met zon probleem. Dit doet ze ook heel sterk in Brainwash: de problemen die Jelle, Naomi en Elise hebben worden duidelijk belicht en geven je als lezer een goed beeld. Het nadeel hiervan is wel dat er aardig wat paginas besteed werden aan het beschrijven van levensverhalen en personages voordat het boek aanbelandt bij het echt spannende gedeelte, het hoogtepunt van het verhaal.
Het belangrijkste kenmerk van een YA-thriller is natuurlijk de spanning, maar helaas komt die in Brainwash niet alleen vrij laat, maar houdt zij ook niet zo lang aan. Daarbij komt nog dat veel dingen in het verhaal  voor mij tenminste  vrij voorspelbaar waren. Als lezer wist ik vrij snel hoe het af zou lopen en doorzag ik de motieven zonder al te veel moeite. Om deze reden vind ik Brainwash niet echt een YA-thriller, maar meer een spannende (jeugd)roman. In dat genre is het boek zeker het lezen waard. Er is een beetje spanning, een beetje drama, een beetje hoop en een beetje liefde, gebracht in de prettig leesbare schrijfstijl van Carry Slee, die je overal uit kunt herkennen. Met een beetje meer spanning, die meer als hoofdlijn van het verhaal zou fungeren, zou dit boek ook nog best een goede YA-thriller kunnen zijn.