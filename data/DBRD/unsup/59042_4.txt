Een boek voor ya die een zwak hebben voor ghosthunting en fans van supernatural. ( Bij deze opmerking heb ik de aandacht van mijn dochter die meteen opveert van haar stoel).

Hoofdpersoon is Jeanne Weeber, ze is dochter van de populairste ghosthunter op Youtube. Het team van haar vader Howard bestaat uit Nick en cameraman Mirza en met Jeanne reizen ze in een camper van overal naar nergens om spooklocaties te bezoeken. Spooklocaties zijn zeer gewild dus als ze ergens komen waar eigenlijk niets bovennatuurlijks aan de hand is wil het team, tegen vergoeding, wel wat bewijsmateriaal verzinnen. Jeanne heeft haar moeder nooit gekend en als er een opdracht komt uit Nederland, het land van haar moeder, wil ze er dolgraag naar toe maar haar vader wil pertinent niet. Stiekem neemt Jeanne de opdracht aan en gaat er vandoor. Ze komt terecht bij Wietse die ze online heeft gevonden. Hij verhuurd kamers aan toeristen. Ze raken al snel bevriend en samen gaan ze op zoek naar haar moeder. Deze zoektocht gaat al snel de bovennatuurlijke kant op en het team van haar vader zit er ook snel bovenop. Die hebben, na Jeanne goed de les gelezen te hebben, een vermoeden dat ze nu wel degelijk met een echt mysterie vandoen hebben.

” Verschijning” heeft een leuke cover met reliëf en een vreemde schaduw over de attributen van de ghosthunters. Bij een tweede blik blijkt het de schaduw van een kat die later in het verhaal terug komt en zo valt de cover op zijn plaats en past hij perfect bij het verhaal. De hoofdstukken zijn lekker kort en het is een vlotte en eenvoudige vertelling zodat het zeer geschikt is voor de jongere ya lezers vanaf een jaar of 13 a 14 jaar oud. Ook de verwijzingen naar muziek, films, boeken zijn leuk voor de (jonge) lezers.

Het onderwerp trekt mij persoonlijk wel aan. Ik heb wel wat met bovennatuurlijke verhalen/films, folklore en legendes, dus ik was zeer benieuwd naar dit verhaal. Het leuke is dat er bestaande mythische figuren, uit de folklore van de omgeving waar het zich afspeelt, worden verwerkt in het verhaal. Door de speurtocht van de personages raak je als lezer goed geïnformeerd over hun ontdekkingen. Je krijgt prima uitleg over bepaalde wezens/zaken maar zonder dat het een opsomming wordt. Het zit dus goed in het verhaal verwerkt en hierdoor blijft het tempo in het verhaal zitten. Af en toe had ik wel iets van ‘nu weet ik het wel’. Ik denk dat op die momenten het wat meer ‘to-the-point’ kon komen maar aan de andere kant las ik daar, door het verhaal tempo, snel overheen. Het verwerken van oude kinderliedjes was ook origineel maar kwam voor mij wat minder uit de verf. De karakters zijn goed op papier gezet, ze draaien af en toe lekker om elkaar heen en hebben allemaal hun eigen eigenaardigheden wat voor leuke confrontaties zorgt. Voor het onderwerp van het verhaal was de uitwerking van de karakters meer dan goed. De opbouw is prima en het einde goed gekozen.

Kortom ik vond het een prettig verhaal om te lezen. Ik denk dat een grote doelgroep hier leesplezier van zal hebben. Een prima debuut en hopelijk niet het laatste wat we van haar zullen lezen.