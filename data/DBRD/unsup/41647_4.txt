'Moresnet, opkomst en ondergang van een vergeten buurlandje' is een bijzonder boek. Het eerste dat opvalt is de zeer mooie uitgave! Hardcover, mooie flap met een kijkgaatje naar Moresnet! De binnenkant van de kaft geeft de grootte van Moresnet op een fijne manier weer. Ook handig dat er een landkaart is bijgevoegd! Het voorwoord verduidelijkt de schrijfwijze van Philip Dröge. De verantwoording van de geschiedkundige feiten wordt achteraan in het boek goed weergegeven. De auteur heeft een zeer goede research gedaan. Het boek zelf is opgebouwd in korte hoofdstukken.

Philip Dröge heeft bewezen dat een geschiedenisboek niet saai hoeft te zijn. Hoe is Moresnet ontstaan? Hoe en waarom is het ten onder gegaan? En natuurlijk de tussenliggende periode! Datums en feiten weet de schrijver te verweven met leuke anekdotes. De lezer leert zowel de voordelen als de nadelen kennen van het leven in dit minilandje. Het bad van Napoleon, een heuse postzegeloorlog, smokkelaars en avonturiers,... ze passeren allemaal in dit boek!

Zowel voor de échte geschiedenisliefhebber (door het vermelden van feiten en datums) als voor de doorsnee lezer (leuke anekdotes!) is het boek een aanrader!