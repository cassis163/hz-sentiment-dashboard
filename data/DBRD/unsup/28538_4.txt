Alle Sterren is het zesde en laatste deel in de Lunar Chronicles (op de graphic novel van Iko na). En dit ruim driehonderd bladzijden tellende boek is zo anders dan de andere boeken, maar een verrijking wat de serie betreft. Het bevat namelijk allemaal korte verhalen van de (hoofd)personages uit de andere vijf boeken.

Omdat ik zo genoten had van de andere vijf boeken (1. Cinder, 2. Scarlet, 3. Cress, 4. Levana & 5. Winter) kon ik het natuurlijk deze aanvulling van de serie niet te lezen en recenseren. En wat ben ik blij dat ik dat gedaan heb. In het boek komen ook daadwerkelijk 'alle sterren' aan bod en dat was waar ik op gehoopt had. Zeker de verhalen van Cress en Thorne spraken me aan, want ze zijn niet voor niets mijn favoriete Lunar personages.
Wat ik zo leuk vond aan dit boek was dat elk verhaal apart gelezen kon worden en als het ware als hoofdstukken dienden. Ik kende elk personage al redelijk goed door alle andere boeken uit de serie, maar zoals de personages in het boek naar voren kwamen, die kant kende ik nog helemaal niet. Door hen ook van een heel andere kant te leren kennen, kreeg ik een diepere inkijk in hun leven en werd elk individueel personage nog dieper uitgewerkt voor mijn gevoel. Ze kregen wat meer een eigen bestaan, alsof ze echt hadden bestaan.

Daarnaast heeft dit boek voor ieder wat wils. Het ene personage kon je misschien niet uitstaan, maar zoals ik hier boven al noemde, waren Cress en Thorne mijn favoriete personages. Zo zal elke lezer wel een favoriet personage in deze serie hebben gekregen. Iedere persoon komt zo wat wel aan bod en dat maakt dat het boek veelzijdig is en door iedereen die de serie gelezen heeft, ook gelezen zou moeten worden. Voor mij voelde het een beetje als een waardig afscheid nemen van de personages. Ook al had ik liever nog een vervolg op de hele serie gehad natuurlijk. Maar op deze manier was het naar mijn mening ook prima.

Met een zeven-dubbele boekhangover van deze serie, moet ik de personages nu toch maar loslaten en doorgaan met het lezen van een ander boek. Er staan er namelijk nog zo veel op me te wachten. Maar deze serie heeft toch wel een speciaal plekje in mijn hart gekregen. Vier sterren voor ‘Alle Sterren’.