In deze historische roman staat Constanze Weber centraal. Zijn was de derde dochter in een muzikale familie. Haar zussen Josefa en Aloisa werden professioneel zangeres bij de opera. Constanze had ook zeker talent, maar moest na de dood van hun vader thuis meehelpen.

In de tijd dat hun vader nog leefde kwam er regelmatig een graag geziene gast: Wolfgang Amadeus Mozart. Hij viel in eerste instantie voor de mooie Aloisa, maar hij trouwde uiteindelijk met Constanze.

In dit boek wordt het verhaal verteld van Constanze. Een bijzondere invalshoek voor een boek, juist omdat het eigenlijk altijd Mozart is die in het middelpunt staat. In het nawoord legt de schrijfster Femko Roobol uit waarom ze hiervoor heeft gekozen. Constanze komt er in de bestaande biografieën niet zo best vanaf. Maar het leven van Constanze, zowel tijdens haar huwelijk met Mozart als na zijn dood, riep voldoende interessante vragen op om haar centraal te stellen in dit boek.

Dat er veel onderzoek is gedaan mag duidelijk zijn. Er is veel aandacht besteed aan beschrijvingen van gebouwen, inrichtingen, vervoersmiddelen, kleding, pruiken, omgangsvormen, feesten en geldende normen en waarden van die tijd. Laat 18e eeuw is het leven niet eenvoudig. Wie rijk is heeft het goed, maar voor anderen is het hard werken. Mozart verdient af en toe goed, maar is ook erg kwistig met geld. Als hij overlijdt laat hij Constanze achter met twee kinderen en een hoop schulden.

Het verhaal over het leven van Constanze is mooi beschreven en geeft een reëel beeld van het leven in de 18e eeuw. De opbouw is chronologisch, soms met sprongen in de tijd. Toch is het soms wat langdradig, zonder dat het echt verveeld. De hoofdstukken zijn niet al te lang, wat prettig is tijdens het luisteren of het lezen.

Een sterke vrouw beschreven in een verhaal vol muziek, liefde en drama maakt het een geslaagde en interessante historische roman dat ook veel laat zien van het leven in de pruikentijd en het leven van Mozart.