Joop wordt wakker gebeld door haar halfzusje Emma. Emma is opgewonden, ze heeft hun onbekende grootvader gevonden. Hij woont in Frankrijk en wil dolgraag met hen praten. Hun vader heeft al jaren geen contact meer met zijn vader en Joop zit er eigenlijk ook niet op te wachten. Toch gaan Joop en Emma samen naar Parijs, waar ze hun grootvader zullen ontmoeten. Voor de bijna 16-jarige Joop zal deze trip veel invloed op haar leven hebben. Niet zozeer door de ontmoeting met haar grootvader maar meer door de belangrijke ontdekking die ze doet. Een ontdekking over zichzelf die schokkend en verwarrend is.

‘Ik draai, woel en gaap en probeer in slaap te komen door naar de rustige ademhaling van Emma te luisteren. Niets helpt. Ik wil naar haar toe, ik wil het niet, wel…niet.’

'Altijd anders' heeft een mooie hardcover. Boven de titel zien we een tekening van de Eiffeltoren. Het verhaal speelt zich deels af in Parijs, dus deze tekening is een goede keuze. De cover is eenvoudig en de kleuren doen jeugdig aan. Een cover die de doelgroep zal aanspreken.

'Altijd anders' begint met een spannende proloog en gaat daarna drie maanden terug in de tijd. In 25 hoofdstukken van wisselende lengtes wordt het verhaal vertelt vanuit het perspectief van Joop. Wat al snel opvalt in 'Altijd anders', maar ook even verwarrend is, is de samenstelling van Joop haar familie. Geen traditioneel gezin. Een relaxte familie, dat wel, want er valt geen onvertogen woord, wat je wel zou verwachten in een gezin met een puber in huis. Ondanks dat haar ouders best wel overbezorgd kunnen zijn wordt Joop erg vrij gelaten in haar doen en laten, en ze komt al heel volwassen over voor een meisje dat nog net geen zestien jaar is. Misschien ben ik ouderwets, maar zelf zou ik mijn dochter niet zomaar zonder een volwassene naar Parijs laten gaan. Zelf ben ik opgegroeid in een klein dorp en ik weet ook dat het wel verschilt of je als kind in een stad woont of een dorp. Ik zie in mijn omgeving dat de kinderen hier net iets meer beschermd worden opgevoed. Wat je wel vaak ziet is dat vaders iets makkelijker zijn dan moeders, wat ook wel aangegeven wordt in dit boek.

'Altijd anders' behelst het thema homoseksualiteit. Een thema dat zich op een luchtige wijze door het verhaal manoeuvreert. Gewoon de normaalste zaak van de wereld, zonder dat er sprake is van enige schaamte. Uiteraard zijn er de twijfels en de verwarring aanwezig, dit heeft Ingrid op een heldere wijze neergezet. Een makkelijk leesbaar en vlot geschreven verhaal waarbij het thema waar het omdraait afgewisseld wordt met spannende gebeurtenissen, wat het boek toegankelijk en aanspreekbaar maakt voor de doelgroep. Uitermate geschikt om op de leeslijst van de middelbare school te zetten.

In het genre young-adult wordt weinig geschreven over homoseksualiteit bij meisjes, Ingrid Kluvers brengt daar met 'Altijd anders' verandering in. Een coming-of-age-roman dat een romantisch verhaal bevat waarin de mensen geaccepteerd worden zoals ze zijn, zichzelf mogen en kunnen zijn. Zoals het hoort.