Alhoewel ik gek op lezen ben en zo nu en dan ook "literatuur" lees, moest ik tot mijn schande bekennen dat ik 'Kaas' van Willem Elsschot nog niet eerder had gelezen. Sterker nog, het hele oeuvre van Elsschot was mij onbekend. Dankzij de leesclub van Kaas is daar verandering in gekomen

Ik verwachtte een ietwat saai boek over kaas. Want zeg nou zelf, zo'n bijzonder product is het toch ook weer niet. Maar tot mijn verrassing was 'Kaas' een heel humoristisch boek. Hilarisch zo nu en dan. En dat komt vooral doordat de saaie Laarmans op een dag besluit om zijn saaie kantoorbaan op te geven en de kaashandel in te gaan. Maar wat hij zelf diep van binnen ook wel voelt, maar niet zal erkennen, is dat hij niet voor de handel in de wieg is gelegd. Zijn vrouw weet dat, maar laat hem zijn gang gaan, alhoewel ze er wel voor zorgt dat hij zijn oude vertrouwde baan niet helemaal opgeeft. Tussen de regels van het verhaal door merk je al snel dat de vrouw van Laarmans toch wel de baas in huis is, alhoewel Laarmans graag denkt dat deze plaats voor hem is.

Voor mij was 'Kaas' mijn eerste kennismaking met deze auteur. Ik vond het een erg vermakelijk boek. Het speelt zich af in Antwerpen in de jaren '30. Leuk om te lezen hoe men in die tijd met elkaar omging.

'Kaas' is een boek wat je meer dan één keer moet lezen wil je tot de kern ervan kunnen doordringen. Lees je het voor het eerst, dan is het gewoon een leuk verhaal over een man die op een dag besluit om zijn kantoorbaan in te ruilen voor een baan met meer aanzien. Maar of dat een goede keuze is.....