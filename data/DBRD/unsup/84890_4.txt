Wat heeft Tomi Adeyemi een bijzondere wereld gecreëerd met dit boek!

Het boek begint met wat termen die specifiek zijn voor de setting van het boek. Ondanks dat de termen nieuw zijn maak je deze je snel eigen en zorgt het ervoor dat je meegezogen wordt in de setting van het boek.
Elk hoofdstuk wordt geschreven vanuit één van de hoofdkarakters; Zélie, Amari, Tzain en Inan. Dit zorgt ervoor dat je de personen goed leert kennen en hen door het boek heen ziet groeien in hun persoonlijkheid. Maar ook de hoofdpersonen door de ogen van de ander ziet, wat in mijn geval zorgde voor het innemen van verschillende perspectieven.

Een belangrijk thema in dit boek is racisme. Dit thema is mooi uitgewerkt en zorgt voor een verdiepende laag in het boek. Tomi Adeyemi heeft het boek ook geschreven met de intentie om dit aan het licht te brengen en hierover te doen nadenken. Of dit boek echt het verschil maakt? Voor mij niet, maar het geeft zeker stof tot nadenken.

Children of Blood and Bone is het eerste deel in Legacy of Orisha, ik ben benieuwd wat het tweede boek brengt en of ook dat deel mijn aandacht weet vast te houden.