Een volgend kookboek onder de noemer ‘Gezonder eten met het hele gezin’ is geschreven door Dayenne Bos. Zij heeft een blog, Dayenne’s Food Blog, over gezond eten voor het hele gezin, gluten-, suiker- en koemelkvrij! Zo is dit boek er dus ook één in de reeks ‘Foodbloggers schrijven hun eigen kookboek’. Het boek heet 100% puur.  

Dayenne Bos is na vage gezondheidsklachten begonnen met een opleiding tot Natuurvoedingsadviseur. Inmiddels is zij dan ook natuurvoedingsadviseur en orthomoleculair voedings- en suppletietherapeut. Zij vindt het belangrijk om met iedereen haar kennis te delen en doet dat via haar blog en boek. Haar uitgangspunt is dat iedereen gemakkelijk, snel en niet al te dure gezonde gerechten moet kunnen maken.  

In de eerste 25 pagina’s van het boek wordt uitgelegd wat gezond eten inhoudt. Hoe voeding en gezondheid samengaan. In zo weinig pagina’s proberen uit te leggen wat je lichaam nodig heeft, roept toch altijd meer vragen op dan er beantwoord worden. Wanneer je meer boeken over dit onderwerp hebt gelezen, kom je tot de conclusie dat die andere boeken je beter informeren. Wat niet wegneemt dat je wel geïnspireerd kunt raken door de meer dan 100 recepten die volgen.  

Bij het ontbijt komen bijvoorbeeld pannenkoekjes zonder tarwe en koemelk aanbod en ook het bananenbrood met bosbessen ziet er aantrekkelijk uit. In het hoofdstuk daarna komen de lunch, soep & salades voorbij. Hier spreekt vooral de Farinata van kikkererwtenmeel tot de verbeelding: een soort hartige pannenkoek voor bij de soep of lekker met hummus.  

Bij alle recepten is de benodigde ingrediëntenlijst niet lang. Dat maakt ook dat je tijdens het lezen van de recepten al zelf extra smaakmakers aan het toevoegen bent. Ook bij de recepten die bij het Diner worden gegeven. Bij het onderstaande recept Gierst met geroosterde pompoen (al vaker bereid) wordt hier thuis dan ook zeker chilipoeder toegevoegd. Andere voorbeelden bij Diner zijn: risotto van haver, boerenkoolstamppot van zoete aardappel en pizza met een bodem van quinoa.  

De laatste twee hoofdstukken behandelen de taart, cake, dessert en chocolade. De zoetmakers in deze recepten zijn dadels, honing en kokos. Voor wie echt niet zonder chocolade kan, wordt gebruik gemaakt van rauwe cacao. Dit alles kan resulteren in een gezonde chocolademousse en een courgette-walnotenbrownie.   Het boek van Bos kan dus goed dienen voor de nodige inspiratie wanneer je jouw eetgewoontes (en die van je gezin) drastisch wilt veranderen, maar voor de echte informatie en achtergrond moet je ergens anders zijn.  

Gierst met geroosterde pompoen

Gierst is een gezond, glutenvrij oergraan dat vanwege de grote hoeveelheid magnesium goed is voor het hart en de bloedvaten. Daarnaast is gierst rijk aan fosfor, wat ten goede komt aan de vorming van bot- en celweefsel in het lichaam. Ook zitten er veel antioxidanten in gierst, die goed zijn tegen de schadelijk effecten van vrije radicalen. Goed idee om het eens op het menu te zetten dus, helemaal als je hem combineert met pompoen. Naast Vitaminen A, ijzer, selenium bevat pompoen ook diverse stoffen die stress tegengaan, verlichtend werken bij artrose en de werking van de milt ondersteunen.   

4 personen
1 flespompoen
1 venkel
extra vierge olijfolie
200 g gierst
1 ui
2 teentjes knoflook
500 ml groentebouillon
1 handje verse salieblaadjes
versgemalen peper
snuf Keltisch zeezout
schapenfeta of geitenkaas
handje pijnboompitten   

Verwarm de oven voor op 200 °C. Snijd de flespompoen in blokjes en de venkel in dunne ringen. Leg op de bakplaat. Besprenkel met olijfolie en zet ze ongeveer 15 minuten in de voorverwarmde oven tot ze bijna gaar zijn.  

Rooster de gierst 1 of 2 minuten op middelhoog vuur, totdat er een nootachtige geur vrijkomt en de eerste zaadjes gaan springen of beginnen te verkleuren. Blijf constant roeren! Spoel de gierst af in een zeef onder de kraan.  

Snipper de ui en snijd de knoflook fijn. Verwarm wat olijfolie in een hapjespan en fruit de ui en knoflook op middelhoog vuur even aan. Voeg de gierst en de groentebouillon toe en breng aan de kook. Laat de gierst ongeveer 20 minuten zachtjes koken en de bouillon opnemen. Indien de gierst eerder droog kookt, kun je een extra scheutje water toevoegen.  

Zet het vuur na 20 minuten uit en voeg de pompoen en fijngesneden salieblaadjes toe. Laat het geheel nog 10 minuten nagaren met de deksel op de pan. Breng op smaak met wat peper en zout. Serveer met wat verbrokkelde schapenfeta (of zachte geitenkaas) en pijnboompitten.   

TIP Door de gierstkorrels voor het koken te roosteren en onder de kraan af te spoelen, krijgen ze een heerlijke nootachtige smaak. Je zou het roosteren en afspoelen ook over kunnen slaan, maar houd er rekening mee dat je dan een soort gierstpap krijgt in plaats van losse korrels.