De raketwedstrijd is zowel een te gek leesboek voor gevorderde lezers (vanaf 10 jaar) als een boek met heel veel informatie over de ruimtevaart en allerlei aanverwante wetenschappelijke weetjes. Het is het verhaal van Sterre die na een goede spreekbeurt op school te horen krijgt dat er een waterraketwedstrijd gehouden zal worden. Degene die die wedstrijd wint, mag gaan studeren aan de Technologie en Wetenschap Talentschool. Natuurlijk wil Sterre meedoen, ze wil astronaut worden. Maar er is heel wat nodig om een waterraket te bouwen die aan de eisen van de wedstrijd voldoet. Sterre wordt tegengewerkt, haar project wordt gesaboteerd. In dit boek worden verschillende thema's behandeld en dat geeft het een extra dimensie, het gaat over haat en liefde, competitie en samenwerking, vriendschap en vijandschap, broers en zussen, winnen en verliezen, doorzetten of opgeven. Leuk dat een meisje de hoofdrol krijgt bij iets dat over de wetenschap gaat, en dan nog wel de ruimtevaart. Hoewel het op de voorgrond over Sterre gaat, speelt op de achtergrond een verhaal mee over ruimtevaarders. Sterre hoeft alles gelukkig niet alleen te doen, al bedenkt ze de de meeste oplossingen wel zelf. Ze heeft haar ouders en vrienden en haar broertje die haar helpen. En wat voor rol heeft de buurman in dit verhaal? Lees het zelf, dit boek is echt een aanrader voor degenen die meer willen weten over wetenschap en techniek met betrekking tot de ruimtevaart. Je zult nog interessante ontdekkingen doen als je alle krantenberichtjes in het boek en alle stukjes over de ruimtevaat ook goed doorleest. Echt een bijzonder goed boek. Lezen! (niet alleen maar voor de jeugd)!