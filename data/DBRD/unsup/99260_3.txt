Ja, waar zijn de tijden dat je bij het lezen van verhalen van Deaver naar het puntje van je stoel schoof? Die liggen al weer enkele jaren achter ons. En natuurlijk lenen de verhalen met Kathryn Dance in de hoofdrol zich niet zo tot snelle spannende scenes. Deskundig in de kinesica moet zij het juist hebben van de rust en een indringend gesprek. Maar hoe lang kun je daar een thrillerlezer mee plezieren?

Kathryn Dance wordt van haar taak gehaald als ze na een verhoring een compleet verkeerde conclusie trekt en de verdachte vrij gelaten moet worden. Het enig wat haar dan nog rest is ondersteuning gaan leveren bij een incident tijdens een concert. Een paniekaanval bij het aanwezige publiek veroorzaakt zo’n onhandelbare mensenmassa dat het resultaat een paar doden is. En uiteindelijk was er nauwelijks iets aan de hand, in ieder geval niet de brand die het paniek had veroorzaakt. Dance verhoort Trish, de dochter van de omgekomen moeder, en er begint een vermoeden te dagen dat het incident wellicht is geregisseerd.
Bij een volgend incident waarbij ook weer paniek is uitgebroken en eveneens slachtoffers vielen te betreuren, weet Dance het zeker. Hier is een zieke geest aan het werk die er een duivels genoegen in schept mensen in panieksituaties te observeren. De jacht is geopend...

Het is in de inleiding al gememoreerd, een avontuur met Kathryn Dance kan nooit een snelle thriller zijn maar een verhaal waarin de monologen en dialogen het tempo bepalen. En dat is niet snel maar eerder sloom en uitwijkend naar veel secundaire zaken. Interessant wel te lezen hoe personen worden geanalyseerd naar aanleiding van hun gedrag en voornamelijk de lichaamstaal. Spreekt de ondervraagde persoon de waarheid of liegt hij of zij?
‘Obsessie’ is met vlagen ook meer een roman dan thriller. Hard en spannend verandert dan in soft en zoet. En dat is not done, ook niet als het van Jeffery Deaver af komt. Dan zeker niet!!

Eindoordeel: 3 sterren

Spanning: 2 sterren
Plot: 3 sterren
Leesplezier: 2 sterren
Schrijfstijl: 4 sterren
Originaliteit: 3 sterren
Psychologie: 2 sterren