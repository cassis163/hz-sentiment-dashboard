Charlie Lager wordt op de zaak van de verdwenen zeventienjarige Annabelle gezet. Het wordt meteen duidelijk dat dit verhaal niet enkel draait om het onderzoeken van een verdwijning. Het dorp waar het vermiste meisje woont blijkt hetzelfde dorp te zijn waar Charlie is opgegroeid. Met tegenzin neemt Charlie de klus aan en met tegenstrijdige gevoelens vertrekt ze naar haar geboortedorp. Tijdens haar verblijf daar maak je kennis met de huidige bevolking van het dorp en kruipt de troosteloze sfeer onder je huid. De schrijfster maakt gebruik van verschillende verhaallijnen die zich zowel in het heden als verleden afspelen. Hierdoor krijg je een beeld van de jeugd van Charlie en begrijp je steeds beter waarom ze het dorp al op jonge leeftijd is ontvlucht. In dit boek wordt de verdwijning van Annabelle opgehelderd maar er is duidelijk ruimte gelaten om het personage Charlie in volgende verhalen verder te ontwikkelen.