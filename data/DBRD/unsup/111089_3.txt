Ze is een journaliste met hoge ambities, haar naam: Rivka Cohen. Wanneer ze de succesrijke advocaat Daniel Rubinstein ontmoet, ontstaat tussen beiden een hevige chemische reactie. Tot een explosie komt het echter niet, zowel Daniel als Rivka hebben een relatie en zij ondervindt op dat moment te veel hinder van een identiteitscrisis. Het verleden van haar familie weegt haar zwaar. Vader Isaac Cohen moest tijdens de oorlog ontsnappen en onderduiken, een oorlogstrauma zal zijn verdere leven hypothekeren en dat van zijn gezin. Ook dat van Rivka krijgt een forse dreun.

Twee romans in één, gesitueerd in verschillende perioden. Het levensverhaal van Rivka en de belevenissen van vader Isaac tijdens de oorlogsjaren domineren het geheel. Attente lezers zullen al snel de plot kunnen voorspellen. Aan het einde van het boek zullen ze de bevestiging hiervan krijgen. Een klassiek geijkte roman, die door de vakbekwame Femmetje de Wind werd gecomponeerd.

De auteur concentreert zich, bewust of niet, vooral op bij het karakter van Rivka. Haar personage zal aldus ook uitermate sterk overkomen. Vader Isaac en Daniel moeten vanop de tweede rij pogen hun prominente plaats op te eisen. Hier zat ongetwijfeld veel meer in. Wat evenwel een speciale vermelding verdient is de manier waarop de Wind de weerslag van een oorlog en de Holocaust beschrijft, zelfs op een jonge generatie. Deze roman bevat een flinke dosis dramatiek, romantiek, er zijn twijfels alom. Het geheel wordt opgevrolijkt door humor, een slimme zet van deze schrijfster. Rivka zal waarschijnlijk beter in de smaak vallen bij een vrouwelijk leespubliek.