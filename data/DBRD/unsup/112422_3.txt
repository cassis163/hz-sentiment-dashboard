Een ongewoon huwelijk is de vierde roman van de Amerikaans Tayari Jones en de eerste die is vertaald in het Nederlands. Het belandde in Amerika direct op de bestseller lijsten en ook Oprah Winfrey pikte het op voor haar Book club selection.

In dit boek draait het om (little) Roy en Celestia. Ze hebben elkaar leren kennen op de universiteit en zijn getrouwd. Het is geen rozengeur en maneschijn, Roy is niet erg trouw en ze hebben regelmatig ruzie maar de liefde overwint. Dan maken ze een keuze die alles veranderd, een overnachting in een motel in plaats van bij de ouders van Roy zorgt indirect voor de arrestatie van Roy. Hij wordt veroordeeld voor 12 jaar gevangenis terwijl hij onschuldig is. Celestia gaat verder met haar leven en zoekt troost bij haar jeugdvriend Andre, waardoor een driehoeksverhouding ontstaat. Dan komt Roy vrij en wil zijn leven terug.

Het is een heftig thema, wat als je onschuldig wordt veroordeeld tot 12 jaar gevangenschap. Het is het lot van little Roy, maar jaarlijks zijn er met hem vele anderen die in Amerika in deze positie terecht zijn gekomen. “Het is het lot van de Afro-Amerikaanse man in Amerika”. Want ook al is Roy opgeklommen van niets tot een afgestudeerde self-made man en is zijn vrouw ook afgestudeerd en succesvol kunstenares, een moment van op de verkeerde tijd, op de verkeerde plek (en in dit geval ook het ‘verkeerde ras’) en alles wordt anders. Roy was al veroordeeld voordat hij voor de jury stond.

Het boek is opgebouwd in verhalen van Celestia, Roy en Andre. Afwisselend vertellen deze personages in ik-vorm hun verhaal, hun gevoelens, ideeën, hun plannen en hun keuzes. Het geeft zo een goed beeld van de gebeurtenissen, maar het komt traag op gang. Na een paar hoofdstukken gaat dit over in briefwisseling tussen Celestia en Roy vanuit de gevangenis. De brieven zijn nogal stijf en onpersoonlijk van toon. Ook is er geen duidelijk verschil in schrijfstijl tussen Celestia en Roy wat jammer is.
De brieven hebben geen datum, daardoor is het moeilijk inschatten hoeveel tijd er tussen de brieven zit. Toch is de informatie essentieel, met name voor Roy want Celestia komt niet meer op bezoek.

Na de vele brieven krijgt het boek meer vaart. De personages gaan nu meer leven en het feit van Roy vervroegd vrijkomt, zet alles op z’n kop. Dan wordt duidelijk hoe het is gesteld met de relatie van Roy en Celestia en tussen Celestia en Andre en wordt het nog even spannend.

Toch is dit maar een deel van het verhaal. Waar het vooral omgaat is het belang van familie. Een moeder die overlijdt en vaders die verdwijnen wat een grote impact heeft op het achterblijvende gezin. Dan blijkt ook dat het niet altijd zo zwart wit is en bij latere contacten met verdwenen vaders blijkt toch de familieband sterk te zijn.

Een boek over hoe een keuze grote gevolgen kan hebben, en hoe men daarmee omgaat, het resulteert in een indrukwekkend verhaal over de kracht van liefde en familie in de Afro Amerikaanse gemeenschap in Amerika.