Het vierde deel in de serie met Joona Linna van Lars Kepler geeft je slapeloze nachten, want je blijft doorlezen en de gruwelijke gebeurtenissen houden je uit je slaap.

Het boek begint met de ontsnapping van een slachtoffer van een gruwelijke seriemoordenaar Jurek Walter. De beste man zit echter al 13 jaar opgesloten in een psychiatrische inrichting, waar hij volledig in een isolement leeft. De vraag is dus wie heeft zijn slachtoffer al die tijd in leven gehouden en waar heeft hij al die tijd gezeten. Joona Linna heropend de zaak als blijkt dat er nog meer levens op het spel staan. Hij stuurt een infiltrant naar de psychiatrische inrichting waar Jurek Walter opgesloten zit. Dit is het begin van een gevaarlijke opdracht die ervoor moet zorgen dat er levens gered kunnen worden.
Het boek is een aaneenschakeling van gruwelijkheden. Van de daden van Jurek Walter in het verleden tot de gebeurtenissen in de psychiatrische inrichting in het heden. Het bezorgde me toch geregeld koude rillingen.

Dit boek was mijn eerste kennismaking met het schrijversduo Lars Kepler en het smaakt zeker naar meer. Het stoorde me niet dat ik niet eerst de vorige drie boeken had gelezen met Joona Linna. Lars Kepler heeft een zeer aangename schrijfstijl, met korte hoofdstukken, de nodige cliffhangers en plotwendingen. Het einde liet me helemaal in mijn greep en ik wil zo snel mogelijk het vervolg lezen.