Duivelskruid door Marita de Sterck

Heksen, kruidenvrouwen, plantenmagie, dat zijn dingen die mij al jarenlang boeien. Vandaar dat ik Duivelskruid niet kon laten liggen. Ik vind de cover trouwens supermooi!

Duivelskruid vertelt het verhaal van Tanne, als kind opgegroeid in de eerste helft van de vorige eeuw, ondertussen omatan van Yara. Yara heeft lang niet geweten dat ze een oma had maar lijkt in vele opzichten erg op haar.

In dit verhaal komen verschillende aspecten aan bod: de verdoemde relatie tussen Tanne en haar dochter, de moeilijke relatie tussen Yara en haar moeder maar ook het gevecht tussen geloven en toch heidense praktijken toepassen. Er wordt gevochten tussen moeders en dochters maar ook in de personen spelen zich ingrijpende gevechten af. De stokoude Tanne, die haar einde voelt naderen vecht zelfs met de duivel.

Er bestaan veel geheimen in deze familie en de tijd dringt, zal de waarheid nog naar buiten komen voor het te laat is? Wat is er al dan niet waar van de dingen die deze moeders hun dochters vertellen/wijsmaken?

Het is fijn om eens een young adult boek te lezen dat bol staat van de spanning maar zich niet afspeelt in de toekomst of in één of andere verre Amerikaanse staat. Dit is een boek vol magie en tovenarij zonder dat er een stoet weerwolven of vampiers komt opdraven. Het gaat hier om magie geworteld in onze eigen cultuur en dat maakt het extra spannend!