Jonathan N. Grief is een uitgever en redelijk standvastig in zijn routines. Hij gaat elke dag om half zeven’s ochtends een rondje hardlopen bij het Ausenalstermeer. Om daar te komen gebruikt hij zijn mountainbike. Op 1 januari, als hij terugkomt van zijn rondje rennen, treft hij aan zijn fiets een plastic tasje aan met daarin een agenda. Hij kijkt erin en ziet dat het een reeds ingevulde agenda voor het nieuwe jaar betreft. Elke dag staat er een activiteit in geschreven, allemaal leuke & grappige dingen. Camper huren, een reading bij een helderziende, taartjes eten tot je misselijk wordt, een film avondje… Jonathan vraagt zich af wie de agenda aan zijn fiets heeft gehangen, want overduidelijk is dit niet voor hem bestemd. Toch?
Hannah Marx heeft ontslag genomen en is met haar beste vriendin een kinderopvang gestart: De Beofjesbende. Ze heeft een relatie met Simon Klamm, die haar (tot haar grote frustratie) nog steeds niet ten huwelijk heeft gevraagd.
Jonathan wil in eerste instantie de agenda afleveren bij bureau Gevonden Voorwerpen maar ziet er toch vanaf en besluit om zelf de eigenaar op te sporen. Dat is het begin van een fantastisch avontuur, met hoogte- en dieptepunten. Vindt Jonathan de eigenaar van de agenda? Zal Simon zijn Hannah ten huwelijk vragen? Wat is nu eigenlijk het doel van de agenda?
Dit boek heb ik in 1 adem uitgelezen. De personages zijn sympathiek, je kunt je er makkelijk mee identificeren. Het boek is vlot geschreven, met veel humor, en je wilt elke keer toch weer die bladzijde omslaan om te weten hoe het verder gaat. Voordat je het weet is het boek uit. En dan zit je dus met een hele grote happy smile op je face. Wat een heerlijk boek!