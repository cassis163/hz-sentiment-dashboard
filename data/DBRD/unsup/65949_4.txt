Het Laatste Verbond is het eerste boek van Erik Raeven en Kurt Impens. Ze hebben 9 jaar aan deze thriller gewerkt, waarin de kennis van Impens over Rennes-le-Château door Raeven werd verwerkt tot een spannend verhaal.

In ‘Het Laatste Verbond’ wordt de lezer meegenomen op een zoektocht naar de legendarische Ark des Verbonds. Het verhaal begint met gebeurtenissen uit het verleden die te maken hebben met de Ark. Uit het deel dat in 1320 speelt, wordt duidelijk dat de Tempeliers de Ark naar Frankrijk hebben gebracht en dat ze deze met hun leven bewaken.

De verhalen over de Ark zijn tot in de huidige tijd bekend. De Ark zou een onuitputtelijke bron van energie zijn en verborgen liggen in de grotten in de omgeving van Rennes-le-Château, waar ook het graf van Jezus en Maria Magdalena zich zou bevinden.

Jacky Merrauld, directeur van Zeus Power, wil de krachten van de Ark gebruiken als alternatieve manier van energieopwekking en hoopt zo nog rijker van te worden. Hij dwingt zijn zwager Diederik van Swaay via journaliste Neferi om zijn team mee te helpen zoeken. Diederik heeft een grote kennis van Rennes-le-Château en de nabijgelegen grotten. Als hij Jacky niet helpt, loopt zijn dochter Sanne gevaar. Ondertussen heeft zich ook een andere partij in deze zoektocht gemengd, Divine Power.

Het Laatste Verbond is een aaneenschakeling van spannende gebeurtenissen. De opbouw zit goed in elkaar. Elk hoofdstuk wordt vanuit het perspectief van een van de hoofdpersonen verteld. Op deze manier krijg je informatie van de verschillende kanten. De hoofdstukken zijn kort, wat snelheid in het verhaal brengt. Ook blijft het tot op de laatste hoofdstukken spannend en is het niet te voorspellen hoe het verhaal af gaat lopen.

Als je niet bang bent om veel tijd ondergronds door te brengen, is deze thriller een absolute aanrader!