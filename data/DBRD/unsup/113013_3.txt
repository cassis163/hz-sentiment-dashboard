Lennart en Bente zijn al 20 jaar samen. Getrouwd, 2 zonen en beide een baan.
Lennart is dierenarts met een praktijk aan huis en Bente is onderwijzers.
Na een vakantie in Frankrijk besluit Lennart dat behalve Lars, hun zoon van 17 jaar, ook Ole van 15 wel een week nog in Frankrijk kan blijven. Bente is het hier niet mee eens, maar trekt aan het kortste eind. Samen met haar man gaan ze met ruzie naar Nederland. Thuis aangekomen gaan beiden bij zichzelf te rade wat er allemaal mis is gegaan en gaat.
Welke invloed heeft de jeugd van Lennart bijvoorbeeld op zijn eigen manier van opvoeden? Nadat zijn broertje dodelijk is verongelukt trekt zijn vader zich terug en zijn moeder heeft het alleen nog maar over de overleden Robbie. Na het overlijden van zijn vader verbreekt Lennart het contact met zijn moeder die hem toch niet meer als zoon behandeld, maar hem alleen duldt.

“Zijn eigen moeder was hij kwijtgeraakt op de dag dat Robbie verongelukte.”

Welke impact hebben gebeurtenissen van leerlingen op Bente? Wat is er toch op haar werk gebeurd waardoor ze instort?
En wat zijn ze nog voor hun kinderen en hoe zal het gaan als de kinderen de deur uit zijn?

“Maar tegen de onverzettelijkheid van Lennart is ze nooit bestand geweest en de jongens vormden samen met hem een blok.”

Als er plotseling bericht komt uit Frankrijk dat er iets gebeurd is springen ze in allerijl in de auto om te gaan kijken of alles goed is met hun zoons. Zou dit hen ook weer samen en dichter bij elkaar brengen?

In het verhaal word je meegezogen in de gedachtegangen van zowel Lennart als Bente. Soms kan je je heel goed in hen verplaatsen en dan ineens wil je ze weer een schop onder hun achterste geven.
Maar bovenal zijn de meeste van al die gedachten nogal deprimerend en is het soms lastig je erdoorheen te worstelen. Pas 40 bladzijden voor het einde gebeurt er daadwerkelijk wat en komt er een beetje gang in het verhaal.
Een mooi verhaal voor de authentieke romanlezer. Voor een lezer die toch wat meer beleving en beweging in het verhaal wil zal dit al gauw te saai zijn.

Mijn dank aan uitgever Ambo/Anthos voor het beschikbaar stellen van het ARC.