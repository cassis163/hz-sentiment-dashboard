Zucht… waar moet ik beginnen… En dat bedoel ik zeker niet negatief, want dit debuut heeft me uit m’n sokken geblazen!

Het puntje waar ik zo vaak op let: een romance die niet vanzelfsprekend is, een liefde die moet groeien… Dit is waar Patty de nagel op de kop slaat! Voor Jill is in het verhaal niets vanzelfsprekend, een moeilijke jeugd draagt dan ook bij dat ze niet weet wat ‘verliefd zijn’ eigenlijk betekent. Door het boek heen voelt Jill zich aangetrokken naar allerlei jongens omdat ze gewoon lief zijn, of net omdat sommigen onbereikbaar aanvoelen. Pas op de allerlaatste pagina’s weet je voor wie ze écht kiest. Dubbele punten!

Zoals veel jongeren in deze maatschappij kent ook Jill een moeilijke jeugd. Niet alles is rozengeur en maneschijn. Een moeder die gestorven is, een vader die ze niet kent, verschillende pleeghuizen waar het misloopt en als laatste hoop dan maar met enkele vreemden in een kraakpand. Alle gevoelens die hierbij te pas komen zijn zo mooi en gedetailleerd dat je soms wel even moet slikken…

Een leuk opdrachtje vond ik de teksten in de Oorspronkelijke Taal die je zelf kon ontcijferen door een handige woordenlijst achteraan het boek! Stiekem heb ik papiertjes volgeklad om de boodschappen te ontcijferen. Voor diegene die niet zoveel tijd hebben om dit zelf te doen; het boek is perfect leesbaar en begrijpbaar zonder dat je zoveel moeite doet! De teksten in de Oorspronkelijke Taal worden soms deels, of soms zelfs helemaal vertaald in de verhaalvorm.

Het leukste aan het boek was dat Patty alles zo goed kan beschrijven. Ik betrapte mezelf dan ook een paar keer als ik als een gek aan het glimlachen was tijdens het lezen. Nog iets dat ik stiekem met jullie meedeel; voor de eerste keer heb ik ook een traantje gelaten bij een boek! Op verschillende momenten moest ik ook mijn oooh’s en aaah’s inhouden, met dank aan de schattige draakjes! Aan emoties dus geen gebrek bij dit prachtige verhaal!

Een rollercoaster aan emoties, een lach en een traan op het gepaste moment; Patty laat je alles tot in je woonkamer mee voelen en beleven.
Als laatste wil ik Patty bedanken voor het toesturen van dit boek!
http://booksandteacorner.wordpress.com