In het villadorp Huizerveld zijn vluchtelingen uit oorlogsgebieden niet welkom. Een familie Polen met een aannemersbedrijf zijn er de enige buitenlanders. Voor de gemeenteraad snijdt het mes aan twee kanten: zij geeft de familie op als vluchtelingen en ontduikt zo een opdracht van de Rijksoverheid om echte vluchtelingen te huisvesten, en het aannemersbedrijf voert verbouwingen voor de inwoners zwart uit.
Victor Pijl heeft zijn kinderjaren in Huizerveld doorgebracht. Als hij zes is besluit zijn vader met het gezin voor zijn werk naar het Midden Oosten te verhuizen. Victor groeit eenzaam op in een compound in de woestijn, tussen verwende expats en nederige bedienden. Tot IS er een aanslag pleegt en zijn ouders vermoordt.
Het boek begint met de getraumatiseerde jongeman die terugkeert naar het dorp. Maar dan blijkt zijn ouderlijk huis illegaal verhuurd te zijn aan...het aannemersbedrijf!
Victor ontdekt meer misstanden in het dorp en schopt keet. Hij zoekt aansluiting bij de vriendengroep Harm, Fay, Julie en Joost. De vriendengroep is verdeeld - is Victor, de alien, te vertrouwen? Waarom zoekt hij naar wapens op internet? Wanneer Harm op Victors laptop een filmpje ontdekt waaruit blijkt dat de Huizervelders niet zo vlekkeloos zijn als ze zelf graag denken, besluit de groep om Victor te ontvoeren en vast te houden in een garage.
'De Alien' is een spannende thriller met onverwachte wendingen. Seksuele gevoelens en handelingen worden eerlijk en direct omschreven. Ook daardoor zijn de beslissingen die de personages nemen erg invoelbaar.
Misschien zet de combinatie van titel, cover, trefwoorden en flaptekst sommige mensen op het verkeerde been. Verwacht geen 'Twilight'-achtige romance met buitenaardse wezens in plaats van vampiers. 'De Alien' gaat over echte jonge mensen die voor ingrijpende keuzes staan.
Ik kon dit boek NIET neerleggen.