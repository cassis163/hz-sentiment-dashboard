Jill Mansell is geliefd in chicklitland. Haar boeken Vlinders voor altijd, Rozengeur en zonneschijn  en Prins op het verkeerde paard  zijn veel gelezen en hoog gewaardeerde chicklits. Ze heeft inmiddels 25(!) boeken op haar naam staan. Haar nieuwste boek, haar 25e chicklit, Je bent geweldig  is nu al een bestseller. Het wordt het 'ultieme zomerboek' genoemd. En dat is natuurlijk niet voor niets zo.

Je bent geweldig  gaat over drie vrouwen: Hallie, Flo en Tasha. Ieder met hun eigen leven en hun eigen problemen. Hallie heeft het grootste probleem: ze heeft taaislijmziekte waardoor ze dringend nieuwe longen nodig heeft om in leven te blijven. Als tweede is er Flo. Zij is verliefd op Zander, maar zijn verschrikkelijke zus Lena vindt dat vreselijk. De derde verhaallijn gaat over Tasha, ook wel 'afvalbakmeisje' genoemd door een genante gebeurtenis. Zij heeft, net als Flo, liefdesproblemen. Haar vriend is namelijk heel avontuurlijk. Van parachutespringen tot keihard motorrijden over de snelweg, haar vriend doet het allemaal. Tasha vindt het angstaanjagend en is bang dat het een keer niet goed afloopt.

In eerste instantie lijken de verhaallijnen niet bij elkaar te horen, het zijn aparte verhalen. Gedurende het boek ontmoeten de personages elkaar af en toe, wat heel grappig is om te lezen. Zo komt Flo de zieke Hallie bijvoorbeeld tegen als ze op een evenement spullen aan het verkopen is. Pas aan het einde komen alle verhaallijnen samen. Dat gebeurt op een hele bijzondere manier.

Mansell doet haar bijnaam 'Engelse koningin van de chicklit' opnieuw eer aan. Je bent geweldig  is ook echt geweldig. Net als haar andere boeken is het heerlijk om te lezen, helemaal feelgood. De verhalen in dit boek zijn heftig maar Jill Mansell weet het altijd luchtig te houden en het verhaal op een bijzondere manier tot een goed einde te brengen. Zo overlijden er mensen in het boek, maar wordt het daarna geen dramatisch verhaal waar je bij iedere zin weer moet huilen. Het blijft luchtig en fijn om te lezen, dat is heel knap gedaan.

Wat ook knap gedaan is zijn de verhaallijnen. Omdat er maar liefst drie verhaallijnen zijn, zou je denken dat het verwarrend wordt, maar dat is het allesbehalve. In het begin is het even wennen omdat je moet uitvogelen wie de personages zijn, daarna leest het boek zo fijn weg dat je het binnen een paar uur uit hebt gelezen. En dat is eigenlijk het enige nadeel aan dit boek: het is te snel uit!

Je bent geweldig  is een ideaal boek om te lezen. Zowel in de zomer als in een ander seizoen - het is zeker het lezen waard, helemaal als je van feelgoodboeken en chicklits houdt.