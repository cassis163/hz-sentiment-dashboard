Op de kaft van ‘Arendsjong’ staan een jongen en een vliegtuig afgebeeld. Er schemert een wolf en een donkere wereld op de achtergrond. De kaft vat het verhaal mooi samen. Het avontuur gaat over een Belgische jongen Wolf, hij is een van de nieuwgeborenen. Daarvoor heeft Moeder Natuur de oude wereld om haar heen geteisterd met ramp en tegenspoed. Het volk van Wolf heeft steeds meer moeite om gezond of zelfs in leven te kunnen blijven. Er komt geen zon meer op in Belgie, er blijft nog steeds puin vallen en de voorraden beginnen op te raken. Wolf wordt als uitverkorene door de dorpsraad op pad gestuurd met Zwerver, het vliegtuig, om bij de landen om hen heen op zoek te gaan naar de oplossing voor hun problemen.

Er volgen een aaneenschakeling van avonturen, per hoofdstuk bezoekt Wolf een land of volk in problemen. Samen met degene die hij daar ontmoet gaan ze eerst op zoek naar een oplossing voor hun ramp, waarna later hetgeen waar dat volk een overvloed van heeft meegenomen kan worden door Wolf in zijn vliegtuig. Ook doet Wolf tijdens zijn avonturen een hoop kennis op, die hij kan delen met wat kopstukken uit zijn volk. Die daar dan weer probleemoplossend mee aan de gang kunnen gaan. Dit klinkt erg afstandelijk, dus ik zal een mooi voorbeeld noemen.

Het volk van Wolf vertoont steeds meer gebreken aan botten en tanden, de oplossing hiervoor ligt in het calcium. In oude tijden stond Nederland bekend om zijn koeien en kazen, dus Wolf wordt met Zwerver op pad gestuurd om op onderzoek uit te gaan. Hij moet hiervoor naar het Noorden vliegen. Hij vliegt liever naar het Zuiden, richting de zon die ze in Belgie ontberen. Na zijn landing ontmoet hij Leendert en Gijsbert. Zij wachten op hun ouders. Omdat zij Wolf kunnen helpen aan het recept voor het bereiden van kaas van koeienmelk gaan ze samen op zoek naar hun ouders en ze vliegen naar de hoofdstad. Die blijkt verlaten. Een motorbende houdt alle burgers vast in een kamp verderop verteld Hilke, daar worden ze te werk gesteld in een soort paradijs. Een vrouw, Neeltje, kon ontsnappen, zij kan hen helpen het terrein te bereiken en iedereen te bevrijden. Om iedereen te kunnen laten vluchten zijn heel veel fietsen nodig. Ook dit avontuur loopt goed af en Wolf krijgt de hoognodige kaas mee naar huis.

De auteur, Leen Lefebre, schuwt geen cliches. Dit maakt het lezen van het boek voor mijzelf als volwassene bij vlagen erg grappig. De gekozen namen, de voltrokken rampen. Het lijkt me ook dat juist hierdoor de jonge lezers dit lange verhaal (niet langdradig) van 336 bladzijden beter kunnen volgen. Ik heb genoten van het boek maar het heeft me ook aan het denken gezet over Moeder Natuur. Haar macht en kracht zouden er zo voor kunnen zorgen dat het verhaal van Wolf, een waar gebeurd verhaal zou kunnen worden. De verklaring van de titel ‘Arendsjong’ werd mij pas in het laatste hoofdstuk duidelijk.

Arendsjong is in november 2014 uitgebracht door Zilverbron, een label van uitgeverij Zilverspoor, een podium voor beginnend auteurs. Er is door lezertjes op te stemmen voor de Nederlandse Kinderjury 2015 op http://www.kinderjury.nl/index.php/doe-mee/hoe-stem-ik/