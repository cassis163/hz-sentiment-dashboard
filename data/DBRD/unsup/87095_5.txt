Een staande ovatie voor dit boek is met recht op zijn plaats, wat een onvoorstelbaar spannend en goed boek! Een verhaal met een beklemmende sfeer die je vastgrijpt en niet meer loslaat.

Radiopresentatrice Christine Steinmeyer vindt op kerstavond een onheilspellende brief in haar brievenbus. Het is een schreeuw om hulp van een onbekende die op het punt staat een eind aan zijn of haar leven te maken. Dit is de start van een gruwelijke nachtmerrie waarin haar veilige, vertrouwde omgeving afbrokkelt en ze met haar rug tegen de muur wordt gezet. Iemand heeft het op haar leven gemunt, maar waarom? Wie kan ze nog vertrouwen?
Commandant Martin Servaz is in het eerste deel van het verhaal wat op de achtergrond aanwezig. Hij verblijft in een instelling voor agenten met psychische problemen en krabbelt na de gebeurtenissen uit de voorgaande boeken weer langzaam op. Servaz krijgt eveneens onheilspellende post. Het is een envelop met een sleutel van een hotelkamer waar een jaar eerder een moord heeft plaatsgevonden. Hij gaat aan de slag met deze aanwijzing en pakt zijn werk weer op.
De verhaallijnen komen steeds meer bij elkaar en vloeien uiteindelijk in elkaar over. De puzzelstukjes vallen op z’n plaats en leiden tot geweldige climax. Die zag ik niet aankomen.

Wat een thriller is dit?! Het druipt van de manipulatie, onheilspellende gebeurtenissen, zenuwslopende spanning, leugens en wraak. In een vlotte schrijfstijl wordt je meegenomen en lees je het verhaal in één ruk uit.

Het boek is te lezen als stand-alone. Een dikke vijf sterren en een absolute aanrader!