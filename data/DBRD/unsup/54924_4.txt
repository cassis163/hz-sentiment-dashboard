In 'Het recht van de macht' is inbreker Luther Whitney getuige van de brute moord op de jonge vrouw van miljardair Sullivan, Christy. De moordenaars zijn van meet af aan bekend: twee agenten van de Secret Service die de minnaar van Christy wilden beschermen: de President van de Verenigde Staten. Luther ziet kans te ontsnappen en neemt daarbij een cruciaal bewijsstuk mee. Als gevolg hiervan ontstaat er een nietsontziende jacht op hem, aangevoerd door de stafchef van de president en leden van de Secret Service, die in het kader van 'damage control' over lijken gaan.
Luther roept de hulp in van advocaat Jack Graham, die net zijn leven weer op orde heeft na de breuk met Luther's dochter Kate. Is Jack bereid zijn nieuwe leven voor Luther op het spel te zetten? En dan speelt ook nog de politieman, die de moord op de jonge Christy onderzoekt, een bepalende rol in het verhaal.

De verwikkelingen volgen elkaar in hoog tempo op. Baldacci houdt de vaart er goed in en gunt de lezer geen moment rust. De verschillende verhaallijnen maken dat je de aandacht er goed bij moet houden, maar nergens wordt het warrig of niet te volgen.
Met 'Het recht van de macht' heeft Baldacci van meet af aan zijn stempel gedrukt op het fenomeen legal thrillers en die stempel is in de loop der jaren alleen maar nadrukkelijker geworden. Elk nieuw boek van hem (en hij heeft er sinds dit debuut ieder jaar minimaal één afgeleverd) is een doorslaand succes geworden. En terecht; Baldacci levert keer op keer ijzersterke en meeslepende thrillers af.