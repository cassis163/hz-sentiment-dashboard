‘En als je komt
kom je als een harde meedogenloze god
gniffelend kijk je naar mijn krimpende hart
je hand gaat eroverheen
om te weten hoe soepel hij nog is
je tilt je hoofd voldaan op
als je weet dat hij struikelend klopt’

‘Neem dit lichaam’ is de vijfde bundel van Fatena Al-Ghorra. De schrijfster is afkomstig uit Palestina, maar woont en werkt in Antwerpen. De gedichten die in het boek zijn opgenomen werden door Nisrine Mbarki uit het Arabisch vertaald. Er staan ook drie herziene vertalingen van Kees Nijland in die oorspronkelijk uit de bundel ‘Gods bedrog’ komen. Globaal genomen zijn het vloeiende bewerkingen. Hier en daar lijkt het Nederlands wat te haperen en geen recht te doen aan de intentie van de woorden. Gelukkig staat er zoveel moois in het boek dat dit snel vergeven kan worden.

Fatena Al-Ghorra schrijft poëzie die getuigt van verlangen, strijd en zelfinzicht. De woorden wervelen over elkaar heen en vragen aandacht van de lezer. Het is dichtkunst die ontmanteld moet worden in verschillende lagen en een zekere vurigheid in zich draagt. Toch is er tegelijkertijd ook een bepaalde rust in de woorden van Al-Ghorra te vinden. Ze schrijft over duisternis en over genot, over rivaliteit en haar eigen lichaam. De lengte van de gedichten varieert sterk, net zoals de genoemde thematiek. Er gaat een oprechtheid uit van de teksten die het talent etaleert om te beroeren. Vertaalster Mbarki laat zich wat dat betreft niet onbetuigd, want ze nam in samenspraak met Al-Ghorra de vrijheid om gedichten te herschrijven of te redigeren.

‘Neem dit lichaam’ brengt poëzie zonder terughoudend te zijn en zonder de destructiviteit van de overrompeling, maar met diepgang. Dat maakt dat de gedichten van Fatena Al-Ghorra beeldend en krachtig genoeg zijn om de lezer voor zich te winnen.