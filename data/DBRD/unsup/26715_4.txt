Chuck Skidmore rijdt rustig zijn patrouillerondje in het uitgestrekte gebied waar hij woont en werkt. Dan wordt hij opgeschrikt omdat een volkomen in paniek zijnde man hem aanhoudt. Deze man, Reuben Zimmermann, is de werknemer van Amos Plank, veeboer. Hij heeft zojuist de hele familie Plank, man, vrouw, twee dochters, een zoon en een baby vermoord aangetroffen. De Planks zijn Amish. Het hoofd van politie is Burkholder. Ze is nog jong maar erg goed in haar vak. Ook zij is in een Amish familie geboren, maar ze heeft besloten het gewone leven in te gaan. Ze is wel blijven wonen in het gebied waar ze zelf vandaan komt. Samen met haar collega’s Skid en Rupert ‘Glock’ Maddox komt ze aan bij de boerderij van de Planks. Al direct is duidelijk dat deze hele familie op een gruwelijke manier om het leven is gekomen. Maar wie doet zoiets? Amish zijn uiterst vredelievende mensen en de familie had een goede naam.

Linda Castillo zet met veel gevoel een nogal gruwelijk verhaal neer van uitbuiting, lust en moord. De sfeer van tegenstelling tussen de Amish en de Engelsen is bijzonder goed getroffen. Langzamerhand leren we waarom Chief Burkholder nog steeds zo betrokken is bij de Amish, en vooral waarom ze zo snel betrokken raakt bij de moord op de familie Plank. Aan de hand van subtiele aanwijzingen en vooral gedegen speurwerk ontdekt ze een zwart geheim dat Mary, de dochter van vijftien, verborgen hield. Dat geheim leidt naar de dader maar er zit méér achter. Het hele verhaal speelt zich af in een en hetzelfde dorp, een dorp dat we gaandeweg het verhaal ook goed leren kennen. Alle hoofd- en bijfiguren zijn zorgvuldig neergezet en hoewel het verhaal nogal gruwelijk is wordt het nergens overdreven en eigenlijk heel sober neergezet. Een spannend, zeer menselijk en intelligent neergezet verhaal. (Door: Jannelies Smit)