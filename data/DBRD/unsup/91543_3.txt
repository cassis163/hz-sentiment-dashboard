Osman Fissler is wijnhandelaar. Vijftien jaar geleden zijn zijn vrouw en dochter spoorloos verdwenen en hij heeft de hoop opgegeven ooit nog wat van hun te horen. Als hij op zakenreis is in Thailand, brengt hij een bezoek aan de immense shopping mall Mah Boon Krong in Bangkok. Op een moment dat hij zijn weg zoekende is in deze grote shopping mall trekt iets zijn aandacht. Twee mannen zijn bezig een nieuw etalageraam te plaatsen en Osman zijn schrik is groot als hij in de weerspiegeling van dat raam plots zijn vrouw en dochter ziet staan. Een korte mysterieuze ontmoeting, want ze zijn ook zomaar weer verdwenen en laten Osman vol vragen achter.
Deze gebeurtenis blijkt niet op zichzelf te staan. Een klasgenoot van de dochter van Fissler is rond dezelfde periode ook spoorloos verdwenen. Fissler onderneemt opnieuw een zoektocht naar zijn vrouw en dochter en mysterieuze gebeurtenissen vallen hem ten deel. Het blijkt dat heden en verleden niet alleen ondoorzichting samenhangen maar ook meerdere versies kennen. Maar welke versie spreekt dan de waarheid? Welke werkelijkheid is de echte?

“Uit het raam kwam een verzengend licht waarna het in ontelbare stukken glas uiteenspatte. De twee mannen werden, vanuit het niets, met het versplinterde glas omhoog gestuwd, hingen kort en onbeweeglijk in de lucht, om vervolgens in de donkere diepte te verdwijnen.”

Het patroon bestaat uit 44 hoofdstukken welke over het algemeen relatief kort zijn opgezet. Meerdere verhaallijnen vertelt vanuit een wisselend perspectief. Vanaf het eerste hoofdstuk is het de mysterieuze sfeer die de interesse wekt en voortdurend blijft aanwakkeren. Er blijkt een grote groep mensen te zijn die zich ongezien kunnen verplaatsen naar een andere ruimte of zelfs naar een andere tijd. Zij worden Reizigers genoemd, mensen met een speciaal talent. Lijkt allemaal heel mooi en soms handig, maar er kan ook heel veel fout gaan. In het geval van de vrouw en dochter van Fissler, die reizigers zijn, is er op het moment dat ze aan een ongeluk willen ontvluchten iets mis gegaan en en zijn ze in non-lokale ruimte terechtgekomen. Eenmaal in zo’n ruimte is het moeilijk om weer terug te keren naar het heden.

In het boek wordt veel gesproken over manifestaties. Er zijn meerdere manifestaties die onderling aan elkaar verbonden zijn, er is een samenhang. Wat manifestaties gemeenschappelijk hebben is dat ze onafhankelijk van het moment waarop ze plaatsvinden, of – vonden, met elkaar verbonden zijn. Het zijn gebeurtenissen waarin het heden met het verleden wordt verbonden. In een beperkt aantal gevallen laten ze mogelijke werkelijkheden zien. Soms alsof je droomt, maar je blijkt je in de werkelijkheid te bevinden. De personages in Het patroon ondervinden afwijkende manifestaties die het er niet makkelijker op maken hun doel te bereiken, zoals Fissler, die zijn vrouw en dochter wil terughalen. En dan is er ook nog een geheim genootschap, de Anonieme reizigers, die voor veel tegenwerking zorgen.

“Hoe vreemd het ook klinkt, we zijn hier niet echt. We kijken naar een gebeurtenis waarvan we niet weten wanneer het zich daadwerkelijk afspeelt en of dit de juiste weergave is. Het kan ook een mogelijke versie zijn.”

Deze thriller is niet altijd even makkelijk te volgen. Ik moest me regelmatig goed concentreren anders raakte ik de draad kwijt. Een origineel verhaal, dat moet gezegd worden, maar de wisselende gebeurtenissen volgen elkaar soms zo snel op, dat er weer even teruggebladerd moet worden om de goede lijn weer te pakken te krijgen. De materie is interessant maar soms ook best een beetje ingewikkeld en dat maakt dat Het patroon niet zo vlot wegleest.
Toch maakte juist het willen begrijpen van de materie dat ik het boek niet weg kon leggen en vooral het mysterieuze ervan hield mij in de ban. Naar de ontknoping toe wordt de spanning hoog opgevoerd en de onvoorspelbare gebeurtenissen laten meerdere keren verrassen. Interessante personages waarmee een band te creëren is en het einde doet vermoeden dat we deze nog beter gaan leren kennen.

Het patroon is een intrigerende thriller waarbij je je constant afvraagt wat nu waar is of niet, een thriller waar je langzaam van moet genieten…