Op de cover zie je twee vrouwenprofielen, het ene profiel wat op de voorgrond in het licht en het andere op de achtergrond en in het donker. Ze staan symbool voor de twee vrouwelijke hoofdpersonages, Nelleke en Helena, die beiden zowel een lichte als een donkere kant hebben. De een meer dan de ander.

Nelleke heeft een jeugd gehad die getekend was door alcoholmisbruik en mishandeling. Omdat dit voor haar een zeer zware jeugd is geweest, is ze vastbesloten het later beter te doen als moeder. En ze verleidt de rijke Jacob van Oldenbarneveld, van wie ze zwanger wordt en die met haar trouwt. Maar ze onderschat de impact die het verleden op haar heeft gehad. Ook zij vervalt in hetzelfde patroon als haar ouders en wordt van slachtoffer dader.

Helena is ook slachtoffer van kindermishandeling ten gevolge van alcoholmisbruik door haar moeder. Om die reden wordt ze voor een bepaalde tijd uit huis geplaatst bij vreemde mensen waar het ook niet allemaal koek en ei is, maar waar ze wel liefde en waardering ontvangt. Later als ze weer thuis is en haar moeder onverwachts overlijdt, staat haar leven weer helemaal op z’n kop. Ze komt in een pleeggezin terecht en blijft daar weer een bepaalde periode tot haar vader haar weer ophaalt. Dan blijkt tevens dat er een nieuwe vrouw in zijn leven is, die erg haar best doet om de liefde van Helena te winnen.

Op ongeveer een derde van het boek wordt duidelijk hoe het leven van beide vrouwen met elkaar verbonden is. In 90 korte hoofdstukken vertelt de auteur het verhaal over beide vrouwen. Ze doet dat door grote sprongen in de tijd te maken. Boven elk hoofdstuk staan wel de naam van de persoon en de tijd wanneer het zich afspeelt, genoemd, zodat wel snel duidelijk is over wie het gaat en wanneer. Zo lezen we van beide personen wat ze in hun jeugd hebben meegemaakt en hoe ze als volwassene daarmee omgaan. Het is wel zaak de aandacht er goed bij te houden omdat de wisselingen elkaar snel opvolgen en je zo meerdere decennia springt in de tijd.

Esther Boek heeft een intrigerend boek geschreven over het verborgen leed dat veel kinderen meemaken en dat veel volwassenen hiervoor de ogen sluiten. In het leven van Helena is er maar één persoon die het opmerkt en er wat mee doet. Veel anderen laten het oogluikend toe.
Het boek blijft boeien van het begin tot het eind, je wordt meegezogen in het stille verdriet van deze kinderen. Maar ook laat de schrijfster zien hoe een kind dat het zo moeilijk heeft gehad in de jeugd, later het eigen kind op dezelfde manier behandelt. Ze laat in haar verhaal duidelijk zien hoe dat zo ontstaan is en daardoor kweekt ze enigszins begrip voor deze onmenselijke daden, die geen enkel kind mee mag maken.

Een gedeelte van de opbrengst van het boek gaat naar de Stichting Het vergeten kind, een zeer mooie geste. Hopelijk komt het ooit zover dat deze stichting zichzelf op kan heffen, omdat ze zichzelf overbodig heeft gemaakt en onze kinderen in vrijheid en liefde kunnen opgroeien. Een recht dat ieder kind heeft!