Veel had ik al over de boeken van Jennifer Probst gehoord. Dat ze toch even anders waren dan de doorsnee roman. Dat het heerlijke verhalen waren om bij weg te zwijmelen. Dat de aantrekkingskracht tussen de hoofdpersonen telkens weer van de pagina's spatte en je geen genoeg van haar verhalen zou kunnen krijgen. Mijn verwachtingen waren dus best wel hoog gespannen voordat ik aan Het Huwelijkscontract begon. Zou dit boek me net zo versteld doen staan als de Stage Dive serie van Kylie Scott, was de eerste gedachte die in me opkwam. Weliswaar New Adults, maar toch boeken van het hedendaagse genre met een vergelijkbaar verhaal, die me een heeeeeele leuke tijd hebben bezorgd en totaal anders waren dan ik me had voorgesteld. Op een heel goede manier. Zou ik nu net zo aangenaam verrast worden?

Het antwoord is helaas een volmondig NEE. Het Huwelijkscontract valt voor mij niet echt op tussen al die andere romannetjes die ondertussen al geschreven zijn. Je krijgt een standaard, voorspelbaar verhaal voorgeschoteld, met personages die niet al te uitgewerkt zijn, laat staan dat je de onderlinge aantrekkingskracht kan voelen, en een paar doorsnee bedscènes. Met de bedscènes had ik eigenlijk nog de meeste moeite. Waarschijnlijk omdat ik door al die Engelse boeken die ik gelezen heb andere... "termen" gewend ben dan de Nederlandse die gebruikt werden. Hierdoor waren sommige woorden voor mij tenenkrommend of lachwekkend. Niet echt de juiste gevoelens die een bedscène wil opwekken. Ik denk, nee ik hoop, dat dit na meer bekend te zijn met de Nederlandse terminologie vanzelf overgaat. Tot die tijd zal ik zulke scenes waarschijnlijk blijven overslaan ;)

Dit neemt niet weg dat ik me toch vermaakt heb met Het Huwelijkscontract. Het is een heerlijk boek voor als je even een paar uurtjes niets te doen hebt en lekker wil wegzwijmelen. En, ik moet toegeven, er zaten toch wel een paar hilarische scènes in het boek die me hebben doen schuddebuiken van het lachen! Ik ga dan ook zeker het volgende boek lezen als ik weer eens lekker wil wegdromen!


Conclusie
Misschien wel door de torenhoge verwachtingen die ik had, viel Het Huwelijkscontract me een beetje tegen. Ik had meer dan een standaard romannetje verwacht. Dat wil niet zeggen dat ik het boek niet leuk vond, zeer zeker niet! Het heeft alle bekende elementen voor een doorsnee roman en ik heb dan ook een prima tijd gehad. Ik had echter gewoon op iets meer gehoopt. Voor liefhebbers van romannetjes is dit boek echter een aanrader!

Deze recensie verscheen als eerste op CarpeLibra.nl