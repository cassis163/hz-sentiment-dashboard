Het is noodweer en Cathy Weaver is op weg naar haar vriendin Sarah. Uit de regen duikt opeens een man voor haar auto op. Daarop volgt een klap en een doodse stilte. Wanneer Cathy uit haar auto stapt vindt ze de gewonde man. Hij is helemaal in paniek en kijkt angstig. Ze brengt hem naar haar auto en rijdt hem naar het dichtstbijzijnde ziekenhuis. Daar wordt de man direct naar de operatiekamer gebracht en geopereerd aan een schotwond. Na het achterlaten van haar gegevens verlaat Cathy het ziekenhuis en gaat naar haar vriendin Sarah.

Ondertussen worden in het ziekenhuis door een onbekende man de spullen van de gewonde man gestolen. De gewonde man is Victor Holland, werknemer van Viratek, een biochemisch onderzoeksbedrijf, hij is betrokken geraakt bij een gevaarlijke zaak.

De volgende ochtend wordt Cathy duidelijk dat de gewonde man niet zo maar iemand is en dat zijn achtervolgers op zoek zijn naar informatie. Victor, Cathy en een paar studievrienden van Victor proberen samen te ontdekken waar ze bij betrokken zijn geraakt en wie daar achter zitten. Bovendien moeten ze proberen uit handen te blijven van hun achtervolgers, en het lijkt erop dat z√©lfs de FBI niet te vertrouwen is. Samen belanden ze in een spannend avontuur tegen een tegenstander met veel macht.

Deze romantische medische thriller van Tess Gerritsen hoort bij de eerste boeken die zij geschreven heeft. Het is een spannende thriller, vlot geschreven en vol onverwachte plotwendingen. De romantische inslag van het verhaal is helaas erg voorspelbaar, maar doet niets af aan deze spannende thriller. Een sterke, spannende thriller van Tess Gerritsen met een vleugje romantiek!