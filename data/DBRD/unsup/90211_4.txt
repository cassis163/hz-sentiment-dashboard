Deel 7 uit de reeks met Rani Diaz en het is best om ze in de volgorde van verschijnen te lezen.
Op het einde van het zesde boek is er een vreselijke aanslag waarbij enkele collega's van Rani betrokken zijn. Het boek eindigde zonder dat je wist hoe het met die collega's afloopt.
Dit boek geeft wel een antwoord op die vraag.

2006, Sofie heeft een man en een dochter. Terwijl ze aan het werk is, belt haar dochter vanuit een safe-room in huis om te zeggen dat er mannen zijn die op haar vader hebben geschoten en haar willen meenemen. Als een gek racet Sofie naar huis, maar te laat. Man en dochter zijn verdwenen en worden na enkele dagen vermoord teruggevonden. Het grijpt haar zo aan dat ze België verlaat en in Guinée gaat werken voor Artsen zonder Grenzen, om slachtoffers van Ebola bij te staan. Het onderzoek naar de moordenaars vlot ondertussen niet.

2016, in een weiland vindt een wandelaar een arm, niet veel verder wordt een tweede lichaamsdeel gevonden. Wie is het slachtoffer en waar is de rest van het lichaam. Speurhonden vinden niets meer. Wanneer de identiteit van het slachtoffer bekend is, begint een lange zoektocht naar de dader of daders. Het motief is ook helemaal niet duidelijk, wat wel duidelijk is dat zowat iedereen die ondervraagd wordt liegt. Het lijkt wel alsof iedereen iets te verbergen heeft.

Naarmate het onderzoek vordert, komen beide verhaallijnen dichter bij elkaar. Het waarom wordt pas op het einde duidelijk.

Zoals alle boeken uit deze reeks een spannend verhaal.