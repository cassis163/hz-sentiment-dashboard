Dit is een van de mooiste waargebeurde verhalen die ik ooit gelezen heb.
Vanaf de eerste pagina sluit je James en Bob in je hart en leef je met ze mee.
Prachtig om te zien hoe mens en dier elkaar kunnen helpen en samen wat van het leven kunnen maken.
Daarnaast is het een mooi inkijkje in het leven van een ex-verslaafde en hoe hij weer opkrabbelt en zijn best doet om een 'normaal' leven te leiden. Maar het laat ook zien wat voor struggles hij mee te maken heeft op zijn weg naar een beter leven en de twijfels en piekermomenten die daarbij horen. Heftig vond ik om te lezen hoe de wereld om hem heen hem in een hokje blijft plaatsen. Er wordt mensen die bestempeld worden als 'junk' of 'zwerver' (terwijl ze dat niet eens zijn) echt niets gegund. Sterker nog, men doet zijn best om hen het leven zuur te maken. Dit boek laat ook zien hoe James en Bob daarmee omgaan, en ondanks alle tegenslagen, pesterijen en twijfels toch doorzetten om hun leven op de rit te krijgen.

Hoewel ik helaas pas halverwege het lezen erachter kwam dat ik was begonnen in het tweede deel uit deze serie, is het een prachtig verhaal. Bij deze serie is het dus ook prima om te starten met het tweede boek, want je rolt ontzettend snel in de wereld van James en Bob.