‘Geruisloos’ vertelt het verhaal over de succesvolle journaliste Stefanie. Stefanie is getrouwd met sleepbootkapitein Paul. Zij hebben samen een dochter Nina van zes. Het huwelijk van Stefanie en Paul verkeert al enige tijd in een crisis. Om die te bedwingen besluit het stel op vakantie te gaan naar Zeeland. In een huisje op het strand gaan ze een ultieme poging wagen hun relatie te redden.

“Een zachte bries speelt losjes met mijn haren. Meeuwen scharrelen krijsend hun kostje bij elkaar aan de waterkant. De drukte van een nieuwe voorjaarsdag komt langzaam op gang. Ik snuif de zoute lucht op en geniet van de rust.”

Het toeval wil dat het jeugdvriendje van Stefanie, Timo, samen met zijn vrouw, het naburige huisje heeft gehuurd. Stefanie vat opnieuw gevoelens op voor haar ex en dat verwart haar ten zeerste. Uiteraard zet dat haar eigen huwelijk nóg meer onder druk. Anderzijds denkt zij er steeds meer over na om bij Paul weg te gaan. Wat begint als een strandvakantie en een poging haar huwelijk te redden, ontaard voor Stefanie in een angstige werkelijkheid.

“Met een schok word ik wakker. Vlak bij het huisje heb ik een geluid gehoord. Het is aardedonker om me heen. Mijn lijf pulseert gelijk op met mijn hartslag en het bloed ruist in mijn oren. Ik lig verstrikt in het dekbed, dat aan mijn lichaam plakt en ik heb het warm.”

De Vriend heeft inmiddels al diverse boeken op haar naam staan en heeft haar sporen ook in het thrillergenre inmiddels verdiend. Met ‘Geruisloos’ schiet deze auteur opnieuw in de roos. Een lome spanningsopbouw en dito verhaalconstructie houden de aandacht van de lezer vast. De personages zijn goed gekarakteriseerd en intrigerend, de dialogen zeer natuurlijk.

Met haar toegankelijke schrijfstijl maakt De Vriend het plaatje compleet. Ik noem de spanningsopbouw bewust ‘loom’ aangezien de lezer in het eerste deel van het boek, nauwelijks in de gaten heeft een thriller ter hand te hebben genomen. Het heeft dan meer weg van een roman. Pas halverwege sluipen de thrilleraspecten het boek in en wordt ‘Geruisloos’ allengs spannender.

Waar De Vriend eveneens sterk in is zijn haar vloeiende doch verrassende plotwendingen en haar omgevingstekeningen. Daar waar in het verhaal de tekst in cursief gedrukt staat, raakt de lezer in opperste verwarring. Wie is de persoon achter deze teksten? Je komt daar echter gaandeweg achter.

“De pers noemde haar zaak tegelijkertijd interessant en een tragisch levensdelict, een situatie waarbij een klein meisje om het leven was gekomen. Een delict waarbij een leven te betreuren is, is toch iets anders dan een standaardzaak. Dat gaf een extra lading.”

‘Geruisloos’ is een fijne thriller en zeker een aanrader voor liefhebbers van dit genre.

Over de auteur
Ellen De Vriend woont in Vlissingen en werkt sinds zestien jaar als journalist & eindredacteur voor diverse dag- en weekbladen. Ze schrijft in 1998 haar eerste boek ‘Scheepsbergers in actie op de Westerschelde’. Daarna volgen verhalenbundels waarvan ‘Ons bin de leste’ over de laatste vrouwen in streekdracht in 2010 het meest succesvol is. Ook schrijft zij een aantal reisboeken over de Cariben. Haar thrillerdebuut ‘Bitterzoet’ verschijnt in 2013. Daarna volgt de YA-thriller ‘Crush’ in 2014 bij Uitgeverij Link. In november 2015 tekent De Vriend een contract bij Karakter Uitgevers.

Uitvoering
Karakter Uitgevers
ISBN 9789045212739
Paperback, 288 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/