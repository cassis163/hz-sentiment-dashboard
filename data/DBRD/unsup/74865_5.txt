Dit boek is gekozen tot Thriller van het Jaar 2012 door Vrij Nederland en dat is helemaal terecht. '13 uur' is een geweldig goede thriller, zoals we eigenlijk altijd van Deon Meijer gewend zijn. Ook nu is inspecteur Benny Griessel weer de hoofdpersoon.
Net van de drank af, een half jaar van tafel en bed gescheiden van zijn vrouw en op een dood spoor beland met zijn werk. Hij wordt als mentor aangesteld van twee jonge rechercheurs en belandt met hen in twee moeilijke zaken: de moord op een Amerikaanse rugzaktoeriste en de moord op een bekende blanke muziekbaas.
Je wordt als lezer meegesleurd in de twee totaal verschillende moordzaken. Benny moet zijn aandacht verdelen tussen zijn twee protégé's, die ieder op hun eigen wijze proberen klaarheid in de zaken te brengen. Tussendoor spelen zijn privé-problemen een bescheiden bijrol, maar zodanig dat je je helemaal in hem kunt inleven. Dat geeft een extra dimensie aan het verhaal. De plot is ingenieus en onverwacht. Superspannend en boeiend beschreven. Wanneer je dit boek eenmaal hebt opgepakt kun je het niet wegleggen tot je de laatste letter hebt gelezen. Dit is een topthriller!