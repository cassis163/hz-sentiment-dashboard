Titel: De Toneelclub
Auteur: Nathalie Pagie
Uitgeverij: De Boekerij
Publicatiedatum: mei 2013
Aantal blz: 221

Cover
De cover doet mij meer denken aan een nachtclubsetting dan aan een toneelclub. Toch straalt hij wel iets mysterieus uit, waardoor ik toch nieuwsgierig ben.

Auteur
Nathalie Pagie (1974) is tekstschrijver en communicatieadviseur. Ze woont met haar man, dochter en zoon in Breda. De Toneelclub was haar debuut, daarna volgde De Campus, Paradijsvogels en Casa Familia. Deze maand is Rio Grande uitgekomen.

Achterflap/samenvatting
Elin zoekt na een verbroken traumatische relatie haar heil in een nieuwe stad en een nieuwe baan. Ze wil helemaal opnieuw beginnen en haar verleden achter zich laten. Vooral Daniel, haar charmante maar ook gewelddadige ex, wil ze vergeten. Het lijkt haar aardig te lukken: haar baan is uitdagend, en ze besluit haar oude liefde voor toneel nieuw leven in te blazen door zich bij een toneelgezelschap aan te sluiten. Als ze op de toneelclub echter een oude bekende tegenkomt, wordt ze geconfronteerd met gebeurtenissen uit haar verleden die ze liever zou vergeten... Waarom voelt ze zich toch altijd een slachtoffer? Elin komt voor een drastische keuze te staan: als ze niet weer het slachtoffer wil worden, zal ze het heft in eigen handen moeten nemen. Ze stelt een actielijst op met opdrachten die niets en niemand ontzien. Een confrontatie met haar ex in de psychiatrische inrichting waar hij verblijft, is hiervoor onontkoombaar. Lukt het haar deze opdrachten uit te voeren en voor eens en voor altijd af te rekenen met haar verleden?

Mijn mening
Elin is een meisje met een verleden. Haar relatie is stukgelopen en ze probeert een nieuw leven op te bouwen in een andere stad. Als ze een advertentie ziet voor een toneelclub besluit ze een kijkje te nemen. Een oude bekende doet hetzelfde, en dat is net de persoon die Elin liever niet meer was tegengekomen. Elin maakt een lijstje...en ze gaat ze allemaal afvinken. Toch?

Door de korte hoofdstukken ben je in no-time door de 220 bladzijden heen. Nathalie Pagie schrijft met enorme vaart. Het eerste (grootste) gedeelte van het boek leest als een roman. Je leert Elin best goed kennen. Je ziet dat zij een moeilijke tijd heeft gehad op school en vooral in haar relatie met haar ex. Halverwege het boek transformeert Elin zich van een onzeker meisje naar een vrouw die de touwtjes stevig in handen wil houden. En dat is het punt waar het boek zijn geloofwaardigheid verliest. Het plot heeft potentie om heel spannend te zijn. Echter, de spanning komt eigenlijk nergens echt goed op gang. Toch is er een pluspunt: je denkt aan het einde te weten waar het heen gaatâ€¦.en dan is er toch nog een kleine verrassing.

Spanning: 2
Plot: 3
Leesplezier: 4
Schrijfstijl: 4
Originaliteit: 3
Psychologie: 3

Hoewel het debuut van Nathalie Pagie geen hoogvlieger is, is De Toneelclub toch gewoon een mooie 3 sterren waard.

Leontine