Na het lezen van "Versplinterd" was ik heel erg benieuwd naar "Duet met jou". Ook met dit verhaal heeft de auteur mij niet teleurgesteld.

In ‘Duet met jou’ gaat het over twee vrouwen die zeven jaar geleden niet bepaald als vriendinnen uit elkaar zijn gegaan. De schrik is dan ook groot wanneer ze elkaar treffen in de familiekamer van het ziekenhuis. Het toeval wil dat hun echtgenoten tegelijkertijd zijn binnengebracht op de intensive care van het ziekenhuis. Ally vraagt zich af waarom Charlotte hier is, terwijl Charlotte denkt dat Ally voor haar echtgenoot David is gekomen. Jaren geleden waren haar David en Ally een stelletje. Na de intrek van Charlotte in het studenthuis waar David woonde is die relatie door omstandigheden uitgeraakt.

Het hele verhaal speelt zich af in één enkele nacht in het ziekenhuis. Na het schokkende weerzien van elkaar wordt je door Ally en Charlotte meegenomen door hun leven in het heden en verleden. Ook David en Joe geven je een kijkje in hun leven. Door middel van flashbacks lees je hoe het verhaal uiteindelijk in elkaar steekt. Dat het hier en daar allemaal wel heel erg toevallig blijkt moet je als lezer maar voor lief nemen, uiteindelijk is het boek ondanks dat het voorspelbaar is erg aangenaam om te lezen.

De hoofdstukken zijn lang, maar doordat er bij een wissel van personage of tijd aangegeven wordt over wie of wat je leest lezen de hoofdstukken vlot. De schrijfstijl van de auteur is erg fijn. Ik heb in ieder geval erg genoten van ‘Duet met jou’. Voor mij een boek met een OMG moment, een lach, een traan en toch wel een bevredigend einde.

4 dikke sterren voor dit heerlijke boek.