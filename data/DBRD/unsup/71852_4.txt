In Dan komt alles goed maken we kennis met vier vrouwen, Tess, Suki, Mara en Danae. Hoe wel de vrouwen vier heel verschillende levens leiden hebben ze bijna allemaal hun roots in het Ierse kustplaatsje Avalon liggen. Suki, de zus van Tess, is het plaatsje ontvlucht om het ‘echte’ leven te gaan leiden. Maar na een paar wilde en glamourvolle jaren is het op en gaat ze terug naar Avalon om weer in balans te komen. Tess en Danae wonen er nog steeds en Mara vlucht er naar toe om haar grote liefde te vergeten. Mara brengt met haar unieke karakter en kleding keuze de nodige energie mee die Tess en Danae voorgoed zal veranderen. Alle vrouwen hebben de nodige geheimen en schuldgevoelens waar je als lezer langzaam aan vat op begint te krijgen naarmate het verhaal zich ontwikkelt. Dus er zit ook een bepaalde suspense in naast de nodige romantiek uiteraard.

Cathy Kelly heeft een hele prettige en neutrale manier van schrijven. De vrouwen hebben sterke karakters die het nodige hebben meegemaakt in het leven en zijn daardoor herkenbaar en invoelbaar. De hoofdstukken worden afgewisseld met de verschillende verhalenlijnen van de vrouwen en zo blijft het verhaal boeien. Een andere mooie eigenschap van Cathy Kelly is dat ze met een paar pennenstreken een plaatsje tot leven weet te wekken en hangt er een mooie lichte sluier van nostalgie over heen. Zij zelf zegt dat ze is geïnspireerd door het werk van Maeve Binchy en dat is denk ik een heel goed vergelijk en zij doet daar zeker niet voor onder. Ze zal dan ook een brede groep vrouwen aanspreken met haar romans.