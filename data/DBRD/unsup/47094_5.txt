‘De komst van de koning’ is het derde deel in de voormalige “Eiland in de mist”-trilogie. Mara Li is overgestapt van Storm publishers naar Dutch Ventura Publishing en de naam van de trilogie heeft ook een verandering ondergaan. De trilogie heet nu “De gave van de Selkie”. Het was zo’n twee jaar wachten op dit laatste deel. Wat een behoorlijke lange tijd is als het tweede deel met een enorme cliffhanger is geëindigd.
In dit derde deel wordt het verhaal direct opgepakt en vinden we Nimue samen met Arthur op Avalon. Waar in de eerste twee delen Nimue en Arthur samen op avontuur zijn in de strijd tegen de Zwarte Plaag en het redden van de Visserkoning gaan ze in “De komst van de koning” noodgedwongen apart de strijd aan. Arthur dwaalt rond in de geestenwereld om zijn door de stervende Visserkoning toebedeelde taak te volbrengen, terwijl Nimue op zoek gaat naar Wolf, de vader van hun ongeboren kind. Deze reis brengt haar terug naar haar geboortedorp Gwennec in het huidige Vrij Breizh. Vrij Breizh heeft zich onafhankelijk verklaard van Centraal-Europa waar de Asklepion Congregatie onder leiding van hun neef Cormack McCairn nog altijd heerst. Eenmaal in Gwennec aangekomen wordt Nimue geconfronteerd met de enorme gevolgen van de Zwarte Plaag. Steeds meer mensen vluchten vanuit Centraal-Europa naar Vrij Breizh in de hoop de Zwarte Plaag te ontvluchten. Muren worden opgericht, grenzen gesloten om de vluchtelingen te weren en de toegelaten vluchtelingen wonen in erbarmelijke omstandigheden in tentenkampen. De situatie wordt steeds uitzichtlozer en de bewoners van Gwennec proberen met man en macht om te overleven, een uitweg te vinden uit het steeds verder verstikt rakende Vrij Breizh. Nimue en een aantal van hen proberen met een oude vissersboot “De Sterrenwind” te reizen naar het Hoge Noorden, om daar een nieuw bestaan op te bouwen. Ondertussen ondervindt Arthur de nodige problemen en tegenslagen in zijn queeste om de Visserkoning te redden. De Jager probeert hem met alle mogelijke middelen te dwarsbomen en ondertussen probeert De Jager ook nog steeds om Nimue te verzwelgen en haar ongeboren kind te pakken te krijgen.

‘De komst van de koning’ is door veel ingrediënten wederom een meeslepend verhaal. Mara Li weet ook in dit deel mythen, een dystopische samenleving en huidige maatschappelijke problemen samen te brengen een spannend avontuur. De karakters zijn net als in de vorige twee delen goed uitgewerkt, tot de verbeelding sprekend. Haar taalgebruik is vlot en toch ook bij vlagen poëtisch. Zinnen die aanzetten tot nadenken zoals “De waarheid gaat vaak gekleed in het gewaad van lotgenoten” zijn om te smullen. Ook in dit deel zijn de vloekwoorden weer heerlijk origineel en totaal passend bij de sfeer van het boek. In dit derde deel zijn de beschrijvingen wederom zeer beeldend, waardoor een soort film wordt gecreëerd tijdens het lezen. Je wordt in wezen weer het verhaal ingetrokken. De grote vraag was of het Mara Li zou lukken om een goed einde te aan de trilogie te breien. Zouden de verhaallijnen logisch bij elkaar komen? Wat mij betreft is dat zeker gelukt. Mara Li heeft het zelfs voor elkaar gekregen om een twist in het einde te verwerken, die het verhaal alleen maar sterker heeft gemaakt. Zijn er dan helemaal geen minpuntjes in dit laatste deel? Qua verhaal, schrijfstijl, personages, originaliteit en conclusies wat mij betreft niet.

“De komst van de koning” krijgt wat mij betreft 5 sterren.