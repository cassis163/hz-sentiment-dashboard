James is een eenzame gevangene, opgesloten tussen vier monotone muren. Zijn leven krijgt pas echt kleur wanneer hij ’s nachts in zijn nieuwe wereld stapt. Een leefwereld waarin hij met zijn alter ego, zijn vrouw Ana en dochtertje Penelope een gezinnetje mag vormen. Als bezorgde vader wil hij dochterlief tegen naderend onheil beschermen. Misschien is hij wel zelf het grootste gevaar? Als Penelope dan plotseling verdwijnt krijgt zijn vrees een echt karakter; hij verliest steeds meer de grip op de realiteit. Zijn ultieme keuze zal echter het verdere leven van zijn gezin bepalen.

“Om je heen lichten drie muren op in een felle egaal groene kleur. Op de andere muur staat een foto van Penny op een roomwit met goud gekleurd paard. James staat ernaast, want het paard is hoog en Penny klein. Ze doet haar best om te lachen, in haar ogen spiegelen de heldergele gloeilampen die in verticale lijnen op de as van de draaimolen zitten. Het ritje duurt langer dan hij had verwacht. Vlak voor de paniek uitbreekt kijkt Penny hem aan. Ik wil eraf, zegt ze beheerst. Dan laat ze zich achterovervallen en begint ze te schreeuwen. James kan haar arm niet vastgrijpen en hijst haar omhoog op het paard. Penny laat zich naar voren vallen, in zijn armen en slaat om zich heen.” Dit boek staat bol van de angstgevoelens; toch overheerst in het verhaal de ouderliefde, maar ook de gekoesterde hoop. De liefde die een ouder voor zijn kind koestert is onverwoestbaar. De angsten die hieruit ook kunnen ontstaan, worden minutieus omschreven.

Acht jaar lang schreef ze aan haar debuutroman Dogma; het boek haalde de longlist van de AKO Literatuurprijs en kreeg eveneens een nominatie voor De Bronzen Uil 2014. Nadien werd het dus uitkijken naar haar tweede roman; twee jaar later is het al zo ver. Anne Eekhout (1981) schreef Op een nacht zonder beklemmend gevoel. Ze promoot haar nieuwste roman op een erg originele wijze: ze reist met een twijfelaar onder de arm door het land en bezoekt boekhandels. Het bed in kwestie is opgemaakt met een dekbedovertrek, bedrukt met de afbeelding van de cover van Op een nacht. Eekhout leest dan graag in haar bed voor.

Het is een vreemde nachtmerrie waarin je als lezer belandt. Herkenbare angsten kruisen je pad en breken los. Laat je vooral niet op het verkeerde been zetten tijdens de eerste pagina’s! Deze  roman is ‘pure fictie’ zoals de auteur het zelf noemt. Het boek bestaat uit drie delen: het begint met James, vervolgens steelt moeder Ana de show; in deel drie staat Penelope centraal.

Op een nacht is een beklemmend verhaal, waarin Anne Eekhout haar karakters uiterst precies uittekent. Waakzaam zorgt ze ervoor dat de balans tussen haar hoofdpersonages James, Ana en Penelope finaal mooi in evenwicht blijft. Bedreven combineert ze een frisse schrijfstijl met een fascinerende vertelling. Haar taalgebruik is kordaat; geen opgeblazen dialogen of zinnen. Deze sublieme psychologische roman getuigt van de maturiteit waarover deze jonge schrijfster reeds beschikt. Lees en oordeel zelf, maar laat je vooral onbevangen door Anne Eekhout meeslepen.