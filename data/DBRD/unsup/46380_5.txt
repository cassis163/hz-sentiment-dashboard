Séverin Montagnet-Alarie is de officiële erfgenaam van House of Varth, maar tien jaar geleden is hem die erfenis ontzegd. Als de erfgenaam van House Nyx, Hypnos, hem een deal aanbiedt zodat Séverin zijn titel toch kan claimen, kan hij dat niet weerstaan. In ruil voor Hypnos’ hulp, moet Séverin een historische artefact genaamd ‘het oog van Horus’ stelen. Dat zal geen gemakkelijke opgave zijn, maar gelukkig krijgt Séverin hulp…
‘Think about what this could mean for us. It could bring us everything we wanted.’
Enrique dragged his palm down his face. ‘You know how moths look at a fire and think: “oooh! shiny!” and then die in a burst of flames and regret?’
‘Vaguely.’
‘Right. Just checking to be sure.’
Een van de sterkste punten van dit boek is dat de personages geweldig zijn. Séverin is hoteleigenaar maar zijn grootste talent is objecten stelen, of zoals hij het noemt ‘acquireren’. Hij werkt samen met vier anderen om die missies te volgbrengen. Drie leden van zijn groep hebben speciale magische gaven.
Tristan is in alles behalve bloed een broer voor Séverin en hij heeft de gave dat hij natuur kan manipuleren. Tristan is dol op zijn spin Goliath en is een aandoenlijk personage.
Zofia snapt mensen niet zo goed en pikt humor al helemaal niet zo snel op, maar ze kan met haar gave als ingenieur bijzondere dingen maken. Ze is van school weggestuurd vanwege brandstichting en nog steeds heeft ze altijd een paar lucifers paraat om iets te in brand te steken of te laten ontploffen.
Enrique is een geschiedkundige en symbolist. Hij heeft geen speciale gaven maar heeft wel extreem veel kennis en ook dat komt zeer goed van pas tijdens de missies. Hij is vaak zenuwachtig maar maskeert dat met lekker veel humor.
Laila is een danseres en werkt bovendien als bakker voor Séverin in zijn hotel L’Eden. Zij heeft de gave dat ze de gehele geschiedenis van objecten kan doorzien door ze simpelweg aan te raken. Zij en Séverin hebben veel chemie, maar ze heeft een goede reden om hem op afstand te houden…
De interactie tussen de hoofdpersonen is ontzettend leuk om te lezen, ze werken al langer samen met elkaar en ze zijn een hechte groep. Ze hebben allemaal hun eigen verhaal en problemen. Ook zijn ze heel divers in hun achtergrond, Zofia is Joods, Séverin is half Algerijns en Enrique is half Spaans/half Filipijns.
De verhaalwereld is interessant en wordt door Roshani Chokshi met een grote aandacht voor detail beschreven. Ze mixt verschillende mythologieën en ook de samenleving in het Parijs van 1899 zet ze mooi neer. In de puzzels en de objecten die de crew tegenkomt in het verhaal heeft ze vele symbolen en objecten uit verschillende bekende verhalen verwerkt: het oog van Horus, de toren van Babel, de Fibonacci-code en nog veel meer.
The Gilded Wolves is een sterk eerste deel van een nieuwe trilogie. Het boek is een mooie mix van het kameraadschap uit Six of Crows van Leigh Bardugo en het mysterie uit De Da Vinci Code van Dan Brown. Hopelijk komt het tweede deel er snel aan, want van de toffe personages kun je maar moeilijk afscheid nemen!