Het gegeven: een man wordt wakker, geboeid aan het bed in een gesloten hotelkamer, met een lijk in de badkamer en 5 anderen, waarvan 1 de moordenaar is. De geboeide man heeft 25 jaar geleden de moord op zijn wiskundeleraar opgelost en heeft nu 3 uur de tijd om de huidige moord op te lossen, anders overleeft niemand het.
Een prachtig uitgangspunt voor een spannend en zenuwslopend verhaal, wat een goed in balans zijnde mix is tussen Agatha Christie en Saw. Het verhaal is boeiend geschreven en leest lekker vlot. Ik ben normaal niet zo'n snelle lezer, maar ik had het boek binnen 3 dagen uit! Door de flashbacks kom je steeds meer te weten over de achtergrond van de hoofdpersonen en gaat het verhaal verrassend steeds meer een andere kant op. Schrijver Chris McGeorge heeft mij met dit debuut aangenaam verrast. Ondanks dat er al veel Whodunnits zijn geschreven, weet hij er een nieuwe, originele draai aan te geven. Ik mocht dit boek lezen voor de Sterrenthriller-leesclub Live van uitgeverij Luitingh-Sijthoff. Het boek is vanaf 29-5-2018 verkrijgbaar in Nederland.