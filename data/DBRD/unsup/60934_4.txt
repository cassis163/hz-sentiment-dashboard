Mijn eerste kennismaking met het fenomeen Robert Thomson. De offerschalen van Satan, inmiddels het 4e boek dat de auteur uitbrengt.

We maken kennis met Paula, die op een dag als een blok valt voor de op het eerste gezicht suffe Marcel. Opgevoed in een streng christelijk gezin, en haar vrienden vragen zich dan ook af of de twee wel bij elkaar passen. Vooral hartsvriendin Jolijn heeft haar vraagtekens, helemaal als de twee besluiten te gaan trouwen.
Als de twee nog maar net getrouwd zijn, verandert Marcel in een ware tiran en is de duivel in eigen persoon. Alles moet en zal gaan volgens zijn regels en Paula komt er al snel achter dat ze een hele grote fout gemaakt heeft. Ze is in een ware hel belandt en het gaat van kwaad tot erger. Op een dag loopt het volledig uit de hand en Paula belandt in het ziekenhuis, tevens het einde van de relatie.
Langzaam klautert ze weer uit het dal en probeert de draad weer op te pakken. Tot ze op een dag Jack tegen het lijf loopt, zal ze met Jack wel het geluk vinden dat haar toekomt?

Hier en daar had ik al eens wat gelezen over het werk van deze auteur. Zijn boeken krijgen stuk voor stuk goede recensies, dus ik was erg benieuwd of het mij ook kon bekoren. Nou en of! Ik heb het boek in een razendsnel tempo uitgelezen en verslonden! Dat we hier te maken hebben met een auteur met veel noten op zijn zang, wordt al snel duidelijk. Enorm goed geschreven, veel oog voor detail, overtuigend en scherpzinnig. Men brengt het boek uit als een roman, maar kan ook zomaar doorgaan als (psychologische) thriller, mede door een opeenstapeling van bizarre gebeurtenissen, een emotionele achtbaan en veel spanning.

Altijd leuk, dat als je dan éénmaal een boek met zoveel plezier gelezen hebt, dat er gelukkig nog meer boeken van zijn hand voorradig zijn, die ik dan in de nabije toekomst ook zeker zal gaan checken! Wat ik begrepen heb, schrijft Robert ondertussen alweer aan zijn vijfde boek, als ze allemaal zo goed zijn als deze, dan mag hij wat mij betreft dit aantal vertienvoudigen!

★★★★+