Dagboek uit de rivier is het thrillerdebuut van Frederik Baas, een pseudoniem van Jan Mersbergen.
Het verhaal gaat over Barbara, haar zoontje Rens en haar man Robbert die samen op vakantie gaan naar de Ardennen. Dichtbij hun vakantiehuis woont de ‘ik-persoon’, een bekende schrijver die werkt voor Robbert, een uitgever. Alles verloopt rustig tot Rens zich begint te vervelen en Barbara zich genoodzaakt voelt om de vakantie voor Rens wat spannender te maken. Ze gaan samen op zoektocht naar het vermiste meisje Emma. Barbara bedenkt een spel, en de schrijver helpt haar hierbij, tot plotseling het spel te realistisch wordt…
Dat de auteur ervaring heeft met romans schrijven dat merk je wel. Het verhaal is vlot geschreven en leest makkelijk weg waardoor je wel verder wilt lezen. Jammer genoeg is spanning niet de reden dat je verder wil lezen.
Het vertelstandpunt heeft in het begin een enge ondertoon, maar die blijft niet behouden. Veel spanning is er, voor een thriller, niet aanwezig. Pas op het einde van het boek begint de spanning zich heel snel op te bouwen en bereikt de auteur een hoogtepunt.
Verder is het einde van het boek niet echt realistisch, de plottwist komt er heel snel en wordt niet verder uitgewerkt. De auteur laat de lezer met veel vragen achter. De puzzel van de thriller klopt wel als je erover gaat nadenken maar lijkt onrealistisch.
Aan het vormgeven van de personages wordt ook niet zoveel aandacht besteed. Je krijgt een minimum aan achtergrondinformatie waar verder niet veel mee gedaan wordt. Ook doorheen het verhaal is er weinig evolutie te merken aan de personages.
De schrijfstijl waarmee geschreven wordt is dan weer prachtig, een beschrijvende stijl dat toch nog genoeg plaats laat voor een eigen invulling. Maar wel een heel mooi en duidelijk beeld schetst voor het verhaal.
Voor spanning moet je deze thriller niet lezen, maar Frederik Baas, of moet ik Jan Mersbergen zeggen, heeft mooi aangetoond dat een goed geschreven literair werk ook een portie spanning mag hebben. Echter zou ik het boek geen thriller noemen, eerder een spannende roman.