Titel: Gefaald
Auteur: Ellen Lina
Uitgever: Ellessy Crime
Verschijningsdatum: december 2018
Blz.: 374

Over de auteur:
Ellen Lina werd in 1983 geboren in Arnhem. Na 3 jaar op Curaçao gewoond te hebben, woont ze sinds 2016 weer in Huissen (Gelderland)

Achterflap:
De dertigjarige Vesper runt met haar ouders een bungalowpark op Texel, wanneer ze de charmante Stijn Daalhuizen en diens puberzoon Nick ontmoet. Na het overlijden van zijn moeder heeft Nick het moeilijk, en dat hij een goede band weet op te bouwen met Vesper is voor Stijn meer dan belangrijk.

Door de jaren heen is het voornamelijk Vesper die zich bezighoudt met Nick, Stijn is druk met zijn groeiende bedrijf. Ondanks de zorg en aandacht van Vesper, ontwikkelt Nick zich tot een problematische achttienjarige. Hij wordt van school gestuurd en zijn leven bestaat uit drugs, foute vrienden en feesten. Net wanneer hij Vesper beterschap heeft beloofd, dient zich een klus aan die hij niet kan laten liggen. Die nacht loopt het compleet uit de hand en de gevolgen voor het hele gezin zijn vanaf dat moment niet meer te overzien. Stijn en Vesper krijgen te maken met een groep levensgevaarlijke criminelen die nietsontziend hun leven binnendringen. Het drama is compleet wanneer Vesper wordt herkend door een van hen. Haar verleden komt bovendrijven en dat blijkt heel anders te zijn dan Stijn en Nick hadden verwacht.

Weten Stijn en Vesper Nick te beschermen? Lukt het hen om elkaar te vertrouwen? Pas wanneer ze denken dat de rust is wedergekeerd ontvouwt zich een afschuwelijk scenario, dat alle relaties op scherp zet.

Mijn mening:
Gefaald is een verhaal waar alles draait om vertrouwen, liefde, geheimen en spanning. Vesper ontmoet de weduwnaar Stijn en gooit zich vol in deze relatie. Ze beluit alles op alles te zetten om een goede stiefmoeder voor Nick, de zoon van Stijn te zijn. De band tussen moeder en stiefzoon is bijzonder goed te noemen totdat Nick besluit het verkeerde pad op te gaan. Vesper raakt de grip op Nick totaal kwijt en brengt daarmee ook zichzelf in gigantische problemen.
Waar de relatie eerst gebaseerd was op wederzijds vertrouwen slaat deze om in een chantagestrijd.
De problemen rondom Nick nemen toe en hiermee komt tevens de relatie tussen Vesper en Stijn op scherp te staan.
Niemand geeft openheid van zaken, de geheimen stapelen zich op wat resulteert in een anti climax met verstrekkende gevolgen voor het hele gezin Daalhuizen.
Ellen Lina heeft de puberzoon Nick gebruikt als middelpunt voor haar eerste thriller, al lezende kom je tot de conclusie dat de problemen en geheimen van veel grotere omvang zijn dan men op het eerste gezicht dacht. De sores rondom Nick blijken maar een tipje van de sluier…
De verhaallijnen worden gedurende de tweede helft van het boek uitgebreid en als lezer ben je geneigd niemand meer te vertrouwen.
Achter elk mens schuilt een potentiele moordenaar, daar is Gefaald het ultieme voorbeeld van.
De schrijfstijl van Ellen Lina leest heerlijk, er is niet alleen aandacht voor spanning maar zeker ook voor familiaire relaties en een paar erotische scenes. Dit allemaal in gepaste hoeveelheden, zeker niet overheersend.
Wat mij betreft is Gefaald meer een spannende misdaadroman dan een thriller, het boek bevat zeker voldoende spanning, maar toch overheerst in mijn optiek het familiaire deel van het gezin Daalhuizen het verhaal.
De proloog van Gefaald leek in eerste instantie tekenend voor het verhaal, toch is het Ellen Lina gelukt mij hiermee op een dwaalspoor te zetten, en het verhaal tot een ontknoping te brengen die ik niet aan had zien komen.

Originaliteit: 3
Spanning: 4
Schrijfstijl: 4
Leesplezier: 4
Psychologie: 3
Plot: 4

Gefaald van Ellen Lina krijgt van mij afgerond net 4 sterren.
Bianca