Ik weet niet wat het is met Scandinavische thrillers. Ze bevatten bijna altijd een beklemmende onderhuidse spanning die gedurende het hele verhaal blijft hangen. Zo ook in de nieuwe thriller van Johan Theorin, Nachtstorm. Dit boek is deel twee in een serie van vier, De Vier van Öland. Nachtstorm is met recht de winnaar van de Beste Zweedse Thriller van 2008.
Joakim Westin, zijn vrouw Katrine en hun twee jonge kinderen Livia en Gabriel verhuizen van Stockholm naar een oud vuurtorenwachterskwartier in Öland, Ålludens hofstede. Het jonge gezin is van plan om de oude hofstede compleet in ere te herstellen.
Omdat er nog spullen in hun oude huis in Stockholm staan en het huis opgeruimd moet worden, verhuist Joakim twee maanden later dan zijn gezin naar Öland. Hij reist ondertussen heen en weer tussen Öland en Stockholm. Wanneer Joakim een laatste trip naar het oude huis maakt om de laatste spullen op te halen maakt hij iets eigenaardigs mee. Terwijl hij bezig is met opruimen hoort hij zijn vrouw roepen. Joakim weet dat dit niet kan omdat zijn vrouw in Öland is. Ze kan toch onmogelijk de hele reis naar Stockholm hebben gemaakt zonder het hem te hebben gemeld? Zijn vrouw is nergens te bekennen. Joakim krijgt een naar voorgevoel dus besluit hij zijn vrouw te bellen maar ze neemt niet op. Hij blijft het proberen maar als hij na meerdere pogingen in plaats van zijn vrouw politie agente Tilda Davidsson aan de telefoon krijgt racet hij direct terug naar Öland. Eenmaal terug in Öland krijgt Joakim verschrikkelijk nieuws te horen. Zijn vrouw Katrine is dood aangetroffen. Volgens de politie is Katrine verdronken en gaat het om een ongeluk.
Joakim blijft verscheurd door verdriet alleen achter. Hij moet zich echter sterk houden voor zijn twee kinderen. Bovendien moet er nog veel gebeuren aan de hofstede. Helaas wordt het Joakim niet echt eenvoudig gemaakt om de tragische dood van zijn vrouw te verwerken. Er doen zich namelijk vreemde gebeurtenissen in de hofstede voor. Het is alsof Joakim de geest van zijn overleden vrouw in het huis voelt. In de hofstede vindt hij ook diverse boodschappen van Katrine. Probeert ze hem misschien iets te vertellen? Joakim begint langzamerhand te vermoeden dat de dood van zijn vrouw niet zomaar een ongeluk was.
Naast de verhaallijn van Joakims gezin zijn er in dit boek ook andere verhaallijnen verwerkt. Die van politie agente Tilda Davidsson, evenals Joakim ook pas gearriveerd in Öland. En van de drie dieven Hendrik en duo Freddy en Tommy, verantwoordelijk voor diverse inbraken in de omgeving. Daarnaast komen er in het boek ook oude volksverhalen voor. Al deze verhaallijnen zorgen voor een prettige afwisseling in het verhaal. Het is misschien een beetje moeilijk voor te stellen hoe deze verhaallijnen bij elkaar kunnen komen maar Theorin heeft dit uitstekend gedaan. Het verhaal is netjes opgebouwd en de verschillende verhaallijnen zijn goed uitgewerkt.
Nachtstorm is een boek dat al vanaf bladzijde één de lezer grijpt. En het verhaal blijft de volgende 400 paginas net zo boeien. Wie aan dit boek begint zal niet zo snel willen stoppen met lezen. Theorin heeft namelijk een boeiende manier van schrijven en tijdens het lezen bezorgt hij je het nodige kippenvel. Het verhaal bevat alles wat een goede thriller zou moeten bevatten, inclusief geloofwaardige personages. Nachtstorm is een topthriller en zeer zeker een aanrader, niet alleen voor liefhebbers van Scandinavische thrillers. Wat kan een thrillerfan zich nog meer wensen?