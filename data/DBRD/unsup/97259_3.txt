Marloes, bevindt zich samen met haar vriend Hank en haar kinderen Sam en Milou in Frankrijk. Daar wanen zij zich veilig voor een bende die het op hen gemunt heeft. Het blijft bij wanen, want echt veilig zijn zij daar niet. Dat blijkt wel als er een vreemde man in de buurt opduikt. In het vredige kleine dorpje, waar zij zich bevinden, valt dat onmiddellijk op. Zodra Marloes de man, die over een nabij gelegen akker loopt, in de gaten heeft vlucht zij haar woning in. Marloes gedraagt zich daardoor vreemd en dat valt haar Franse vriendin Gisèle op. Marloes doet voorkomen dat zij een rat heeft gezien en daarvoor geschrokken is. Maar uiteindelijk vertelt zij toch aan Hank dat zij een onbekende man in de buurt heeft gezien. Hank is geen lieverdje en dat weet Marloes ook. Immers, zij moesten niet voor niets vanuit Nederland vluchten. Tegen Marloes zegt Hank dat hij die avond op onderzoek gaat. In de loop van de volgende dag wordt er een uitgebrande auto met daarin een verbrande man aangetroffen. Volgens Hank heeft hij daar niets mee te maken. Maar daar denkt Marloes anders over.

Marloes en Hank menen ontdekt te zijn en dat doet hen wederom vluchten. Gedurende de tijd dat zij onderweg zijn voelen zij zich niet veilig. Dat blijkt ook wel als zij een tracker in de auto aantreffen. In Oostenrijk aangekomen betrekken zij een huisje bij een boerderij. De weken die volgen lijken rustig en gemoedelijk te verlopen. Tot het moment dat Sam en Milou worden vermist. De angst zit er bij Marloes goed in. Al gauw blijkt dat Rudi, de ex-man van Marloes, een privé detective heeft ingeschakeld en hen heeft opgespoord. Zonder dat Marloes het kon verhinderen, heeft Rudi de kinderen naar Nederland meegenomen. Marloes en Hank, nog steeds op de vlucht, moeten het gemis van de kinderen dulden. Uiteindelijk komen Marloes en Hank tijdens hun vlucht in Noorwegen terecht. Daar voltrekt zich een drama. Met een bizarre wending tot gevolg.

GESLOTEN OGEN, geschreven door JOSÉ VRIENS, wordt aangeduid als een spannende liefdesroman. Gedurende het lezen komt het boek over als een thriller. En zo leest het ook. Het lijkt dan ook veelbelovend en met veel spannende momenten. Niet uit de verf komt wie degenen waren waarvoor en waardoor Marloes en Hank moesten vluchten. Daardoor valt het slot toch tegen.