Wilma Hollander woont in Griekenland en houdt zich daar zowel bezig met het schrijven van romans als het vertalen en redigeren van manuscripten. Niet vreemd dus dat Zomerdroom zich in dit prachtige land afspeelt. Marleen, de ik-figuur in het verhaal, is op bezoek bij haar vriendin Sofie, als Sofie een paniektelefoontje krijgt dat haar overkomst naar Griekenland dringend gewenst is in verband met een familiekwestie. In een opwelling besluit Marleen mee te gaan om haar vriendin te steunen, dat dat inhoudt dat ze haar vriend Leo een poosje niet ziet, vindt ze eigenlijk wel fijn. Het blijkt dat vader van Sofie, overleden is. De ouders van Sofie zijn al lang geleden gescheiden en Sofie had na haar vaders terugkeer geen contact meer met hem, al miste ze hem wel.

Halsoverkop vertrekken Sofie en Marleen naar Griekenland. Ze treffen daar een ingewikkelde en dramatische situatie aan en besluiten zelf uit te zoeken wat er precies aan de hand is. Al snel duiken er een paar knappe Griekse mannen op die de dames helpen bij de ontrafeling van de kwestie. Uiteraard bloeit de romantiek uitbundig op. De speurtocht verloopt wel erg gladjes en niet erg realistisch, redeneringen zijn nogal rechtlijnig en emoties zijn soms wat vlak. Als de jaloerse Leo dan ook nog plotseling in Griekenland opduikt, zorgt dat voor een spannende en onverwachte wending in het verhaal. Komt alles nog goed of krijgt het verhaal dramatische wending? Het omslag van Zomerdroom is fleurig en zomers, wat goed bij de titel past. De titel zelf past maar gedeeltelijk bij het verhaal.

De romantische kant is zeker een zomerdroom, maar de familiekwestie waarom Sofie naar Griekenland geroepen wordt en alles wat daaruit voortvloeit is eerder een nachtmerrie. Zomerdroom is een ontspannende liefdesroman, die zich afspeelt in de prachtige Griekse natuur, waar Wilma Hollander de lezer mee naar toe neemt door beeldende beschrijvingen. Romances bloeien, zoals past in dit genre, erg vlot op. Dat het eind van het boek wel erg wensvervullend is, zal voor de meeste lezeressen beantwoorden aan het verwachtingspatroon omtrent liefdesromans. Dat de verhaallijn over het oplossen van de familiekwestie wat irreÃ«el is, zal niet echt een probleem vormen, want het verhaal is lekker romantisch en leest heerlijk weg, waarmee het garant staat voor een paar uurtjes ontspannen leesplezier.