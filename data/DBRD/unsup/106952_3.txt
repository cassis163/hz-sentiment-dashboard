Lauren Matthews (14) woont in Londen met haar vader, moeder en broertje Rory. Voor school moet ze een opstel schrijven met de titel `Wie ben ik?’ Ze vindt dat moeilijk omdat ze op 3-jarige leeftijd geadopteerd is. Ze vraagt zich af waarom haar ouders zo geheimzinnig over haar adoptie doen en waarom ze niets over haar biologische ouders weet. Zoekend op internet naar adopties komt Lauren op een website met vermiste kinderen. Voor de grap tikt ze haar naam en geboortejaar in. Dan ziet ze een foto van een meisje Martha Lauren Purditt dat gekidnapt is en raakt er steeds meer van overtuigd dat zij dat meisje is. Stiekem leest Lauren in de dagboeken van haar moeder en vindt daar gegevens over haar adoptie. Ze praat op haar ouders in en ze plannen een vakantie naar Amerika. Omdat haar vader op het laatste moment niet mee kan mag James “Jam” Caldwell (15), de beste vriend van Lauren, mee. Het tweetal verdwijnt op het vliegveld in Amerika en neemt een binnenlandse vlucht en de bus naar het adoptiebureau dat in Marchfield, in een andere staat ligt. De zoektocht van Lauren en Jam is echter veel gevaarlijker dan ze dachten.

‘Vermist’ heeft korte hoofdstukken met een titel en het boek bestaat uit twee delen. In het tweede deel ‘Op zoek naar Lauren’ gaat het verhaal verder en leert Lauren haar biologische ouders kennen. Sophie McKenzie debuteerde in 2006 met dit boek met de titel ‘Girl missing’. Het is het eerste deel van de Missing serie. De jeugdthriller is diverse keren bekroond, onder andere met de Ted House Book Award.

Het verhaal is in de ik-vorm geschreven. Lauren is erg egoïstisch en naïef. Ze denkt niet over de gevolgen na van haar zoektocht. Ze spant mensen voor haar karretje maar laat ze ook zonder problemen weer vallen als een baksteen. Ook is het verhaal onrealistisch. Twee tieners van 14 en 15 jaar die maar met vliegtuigen en bussen reizen, inbreken om haar adoptiedossier te pakken te krijgen en daarna door een kinderhandelaar in een bos worden gedropt. Jam en Lauren bestelen hun ouders, bellen intercontinentaal alsof het niets kost en vliegen op en neer tussen Engeland en de USA alsof ze de tickets bij een pakje boter krijgen.

Toch is ‘Vermist’ en leuk boek om te lezen. De schrijfster bouwt de spanning prima op en door het gebruik van klifhangers is het verhaal nergens saai. Je wilt als lezer toch steeds weten hoe het verhaal verder gaat. Jammer is dat de hoofdpersonen wat oppervlakkig blijven en dat er weinig diepgang in het verhaal zit. ‘Vermist’ is een leuk jeugdboek door de ongekunstelde en vlotte pen van de schrijfster, maar ook een prima boek om als volwassene te lezen.