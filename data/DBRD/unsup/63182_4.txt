De Russen weten zich geen raad met IS. Ze hebben in Sasja Baseyev een door het leven getekende dubbelspion, die zich diep in de organisatie van de gehate vijand dringt. Hij daagt met gewelddadige acties de Verenigde Staten uit om IS bij de kladden te pakken.
Het is daar dikke paniek wanneer als gevolg ervan tientallen Amerikanen het leven laten. Baseyev was als kind getuige van een weerzinwekkende actie van IS op zijn school, waarbij hij zijn complete familie verloor. Hem is er alles aan gelegen de Ami’s te laten doen wat de Russen op eigen houtje niet voor elkaar kunnen krijgen.
De Verenigde Staten zetten alle hoop op Scott Harvath, een bikkelharde, intelligente vechtersbaas, die uit moet zoeken wie er achter de openlijke aanslagen zit om deze vervolgens een kopje kleiner te maken. Dat vraagt grote vindingrijkheid en eist vele slachtoffers.
Je kunt het aan Brad Thor over laten om dat gegeven uit te spinnen tot iets lezenswaardigs. Hij is expert op het gebied van terrorismebestrijding en heeft ruime ervaring als producent en schrijver van TV-programma’s. Bovendien verstaat hij de kunst om dat beeldend te brengen. Door politieke intriges in het Witte Huis en een amoureuze drive in te vlechten wint de stof aan attractiviteit.
Foreign Agent is na vijf eerdere werken het zoveelste bewijs van zijn scheppingskracht. Hij heeft geen gedetailleerde beschrijving van geweld nodig om de ernst van een conflict duidelijk te maken. Uit de voorgaande reeks treedt Harvath naar voren als de man die er zijn hand niet voor omdraait om bij geproefde schuldigheid de ene na de andere crimineel het zwijgen op te leggen.
Toch geeft Thor hem zoveel goede eigenschappen mee dat bewondering afschuw overstijgt. Je voelt de intense spanning die de opmaat is voor een wereldoorlog. Prachtige karaktertekeningen, een boeiende plot kleuren de internationale bestseller in. Een boek dat scoort in de categorie ‘meer boek voor mannen’, dat wel, want voor de vrouwen van de schepping is een vleugje romantiek te weinig om zich door dit boek te ploegen en er plezier aan te beleven.
En passant krijg je een sloot aan informatie over zeer geavanceerd wapentuig toegediend plus een handreiking voor het gebruik ervan. Hoe je vanuit een kamer in Amerika een commandant in Syrië bij kunt sturen in zijn opdracht een IS-strijder te vermoorden. De tweede deur links, ik tel tot drie, actie nú en het is gedaan met de vijand. Thor deed uitgebreide studie op locatie. Zo volgde hij in 2008 een Black Opps-team in Afghanistan om research te doen voor één van zijn thrillers.
Het komt de geloofwaardigheid ten goede. Of Harvath na die lange reeks moorden de killersmentaliteit van zich af kan schudden om in de armen van zijn hartsvriendin weg te dromen, wagen we te betwijfelen. De schrijver zal zich wel drie keer bedenken om dat uit de computer te wringen. De avonturier in hem zal zich moeilijk laten temmen. Een loop vol goede wil schiet daarbij tekort en geen lezer die er rouwig om zal zijn.