De tien geboden bevatten de tien leefregels die God aan de mens gegeven heeft. Edith Hagenaar ging op zoek naar de oorspronkelijke betekenis van deze tien beloften, zoals zij ze noemt. De moderne tijd waarin wij nu leven lijkt behoefte te hebben aan vernieuwde, heldere en op liefde geïnspireerde woorden. Stap voor stap word je mee genomen op reis langs deze stenen tafelen en langzaam transformeert het geheel in een oase van liefdevolle energie.

Welbeschouwd is de Bijbel niets meer of minder dan een boek vol metaforen en derhalve zouden we de teksten niet al te letterlijk moeten nemen. Wanneer je uit jouw comfortzone durft te stappen en op een holistische wijze kan kijken naar dingen, mensen en situaties, zal alles op z’n plaats vallen en is de Tien Heilige Geboden jouw Bijbel voor deze nieuwe tijd.

Het eerste gebod: ‘Ik ben de Heer uw God’ , wordt een eerste belofte: ‘Ik Ben’. Ik Ben is het leven, de basis van waaruit alles ontstaat en groeit. De scheppende kracht in het universum. Wanneer je resoneert met de eerste belofte sta je volledig open en ontvang je de boodschappen die jou helpen te zijn wie je bent. Maar hoe doe je dat?
Vanuit het vijfde gebod: ‘Eer uw moeder en vader’ ontstaat het weten dat elk mens zelf verantwoordelijk is voor zijn eigen geluk. Laat deze taak ook bij je kinderen, leg ze geen dingen op waarvan jij denkt dat ze gelukkig worden. Een manier om zelf gelukkig te zijn is je ouders lief te hebben en niet mee te lijden met de lasten die zij dragen. Ik hoor je denken: is het zó simpel? Hoe doe je dat dan?
De achtste belofte: ‘Je zult alles zelf manifesteren’ komt voort uit: ‘Gij zult niet stelen’. Wanneer je op het juiste pad bent zul je in staat zijn datgene wat je wilt in je leven te manifesteren. Bij alle beloftes vraag je jezelf af: hoe doe ik dat? Na de tiende belofte krijg je ook daar antwoorden op.

Dit boek omvat de gehele schepping. Het laat ons weer eens zien dat alles één is.
Hagenaar gebruikt prachtige zinnen alsof ze zijn opgeborreld vanuit de bron der kennis en kunde. Je zou dit als een handleiding voor het leven kunnen gebruiken. Onderwerpen zoals veiligheid, huwelijk, overspel en dood worden oordeelloos besproken. En wat dacht je van deze geweldige definitie voor afgunst: ‘onbegrepen, niet onderzochte gedachte over het vermeende eigendom, vermeende succes en/of geluk van een ander’. Het is te veel om in één keer uit te lezen, doe dit niet, want de essentie zal verloren gaan! In de eenvoud van de zinnen zitten de wijsheden voor het leven.

Deze Tien Heilige Geboden is een zeer integer werk in een handzaam formaat (18x20). Het is geschikt voor iedereen die zich spiritueel wil blijven ontwikkelen en nieuwsgierig is naar de werkelijke betekenis achter de Tien Geboden. Je moet wel openstaan voor een moderne vertaling van de Wet des Heeren.