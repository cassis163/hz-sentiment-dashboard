Mare heeft in tegenstelling tot de elitegroep uit de samenleving rood bloed en dat maakt dat zij, haar familie en vrienden gedoemd zijn om als een soort slaven door het leven te gaan. Iedereen met zilveren bloed blijkt bovendien in het bezit te zijn van speciale gaven, variërend van telekinese tot de macht om water te bezweren.
Om geld in het laatje te brengen zoekt Mare haar toevlucht tot het bestelen van mensen op straat of in de kroeg. Wanneer ze op een dag te horen krijgt dat haar beste vriend opgeroepen is om in het leger te gaan dienen, zit er voor Mare maar één ding op en dat is genoeg geld bij elkaar verzamelen om een weg naar de vrijheid te kunnen betalen. Het bedrag is echter zo enorm dat het er niet goed uitziet. Op een avond besteelt Mare echter iemand die ervoor kan zorgen dat ze toch de kans krijgt om haar beste vriend te redden. Hierdoor raakt ze wel verstrikt in de intriges binnen het paleis en als dan blijkt dat Mare ook nog eens de sleutel zou kunnen zijn tot een andere toekomst, gaan de poppen pas echt aan het dansen.
‘Rode Koningin’ is het succesvolle debuut van de Amerikaanse Victoria Aveyard. Ondertussen staat ook de release van het tweede deel gepland voor 2016 en heeft ze een contract binnengehaald voor een derde deel. Aveyard heeft een boek vol actie geschreven dat je als lezer moeiteloos meezuigt in de wereld van de roden en zilveren. Ze loodst je binnen bij de koninklijke familie en laat meedogenloze intriges op je los. Het plot bevat genoeg onverwachte wendingen om je op het puntje van je stoel te houden en het is nooit zeker wie het hoofdpersonage kan vertrouwen en wie niet. Dit is een boek dat zeker naar meer smaakt. Het is ondertussen al vaak vergeleken met reeksen als Divergent en De Selectie en zal deze lezersgroep vast en zeker ook kunnen bekoren. ‘Rode Koningin’ heeft echter net dat tikje meer. Het is een uitgave van Cargo.