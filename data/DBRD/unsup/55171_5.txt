Graafschap Cork – Ierland
Kitty Deverill is negen jaar oud en woont op het landgoed van haar oma en opa, Lord & Lady Deverill. Kitty brengt heel veel tijd door bij haar grootmoeder omdat haar moeder niet in haar is geïnteresseerd. Ook haar zussen die op huwbare leeftijd zijn, hebben geen interesse voor haar en haar broer zit op Eton.
Zo komt het dat Kitty op jonge leeftijd zich een zekere geslotenheid heeft eigen gemaakt. Ze zit liever bij haar oma die dezelfde interesses heeft en samen hebben ze één speciale gave. Kitty hield meer van haar grootouders dan van haar ouders. Door hen werd ze gewaardeerd en ze gaven haar tijd en aandacht. Adeline Deverill is verzot op haar kleindochter.
Kitty’s boezemvriendin en trouwe bondgenoot is Bridie. Zij is de dochter van mevrouw Doyle, de kokkin op kasteel Deverill. Ze hebben dezelfde leeftijd en Adeline maakt er geen punt van dat Kitty en Bridie vriendinnen zijn ondanks het klasse verschil. Ze hebben de tijd van hun leven en samen met Jack O’Leary steken ze kattenkwaad uit. Haar nichtje Celia brengt de zomers ook door op het kasteel. Zij woont met haar familie in Londen maar ze vinden het geweldig om naar Ierland te komen tijdens de zomer.
De Deverills zijn Anglo-Iers en het is een kleine gemeenschap en iedereen kent elkaar. Generatie na generatie hadden ze samen opgetrokken. Ze zijn zeer trouw aan de Kroon. Door de veranderingen in Ierland ziet het ernaar uit dat hun gemeenschap is gedoemd om te verdwijnen. De familie Doyle werkt voor de Deverills maar achter gesloten deuren willen ze de Britse protestanten het land uit hebben. In hun ogen hebben ze hun cultuur, geschiedenis, taal en manier van leven afgenomen.
Naarmate Kitty, Bridie en Jack ouder worden, verergert de toestand in hun land. Er zijn schermutselingen gaande en de situatie is weinig stabiel. Kitty’s moeder en haar zussen vertrekken naar Londen maar Kitty wil van geen wijken weten en blijft op het kasteel. Ze voelt zich Iers in hart en nieren en ze weet zeker dat zij en haar familie geen gevaar zullen lopen. Kitty is gelukkig nu haar moeder weg is. Gedaan met de gespannen sfeer in huis. Bridie maakt promotie en wordt kamenier van Kitty. Op die manier is haar oma er zeker van dat haar kleindochter nog altijd iemand heeft met wie ze kan praten. Omdat Kitty nu veertien jaar oud is krijgt ze ook privélessen van Mr. Trench.
Bridie heeft het naar haar zin op het kasteel maar ze moet wel heel hard werken en ze mist haar thuis. Bridie had hier ook mee een plan opgezet voor haar. Ze zou met Kitty mee naar Londen gaan als ze achttien wordt. Kitty was voor haar een kans op een beter leven. Want als ze volwassen is wil ze weg en als een dame terugkeren en niet hoeven te werken zoals haar moeder nu moet doen.
Dan breekt WO I uit en de tijden worden anders. Niet alleen wordt er op het continent gevochten maar er breekt een opstand uit in Ierland. Jack maakt Kitty duidelijk dat ze bij de vijand hoort maar zij ziet dit helemaal anders. Hoe meer ze leert over de Ierse geschiedenis, hoe meer het patriottisch vuur in haar wordt aangewakkerd. Ze ziet zichzelf als Ierse. En ze ziet een toekomst met Jack voor zich. Maar er is nog iemand die een oogje heeft op Jack.
Als de oorlog gedaan is zijn er verkiezingen en de radicale Sinn Féin behaalt een verpletterende overwinning. Kitty is nu negentien jaar en wil nog steeds van geen wijken weten. Ze is in de volle overtuiging dat ze Ierse is en dat ze niks met haar gaan doen.
Naïef en volhardend als ze is, doet ze dingen die de ene na de andere gebeurtenis in gang zetten en zo voltrekt er iets dat verschrikkelijk is en waar ze geen vat meer op heeft. Hier moet ze een prijs voor betalen, eentje met verstrekkende gevolgen. Ook Bridies leven ligt overhoop en beiden zijn gedoemd om te vluchten. De ene naar Londen en de andere naar Amerika.
Zullen Kitty en Bridie ooit elkaar nog terug zien? Kan Kitty alsnog naar haar geliefde Ierland terugkeren waar haar hart en ziel ligt? Wat gebeurt er met kasteel Deverill?
Conclusie
Dit boek bestaat uit drie delen. Het begint in 1910 en stopt in 1925. Het eerste deel schetst een beeld hoe Kitty en Bridie leven, wie hun familie zijn en hoe ze met elkaar omgaan.
In deel twee wordt Kitty geleidelijk aan volwassen. Ze is heel intelligent en weet wat ze wil. Ook de toenemende haat van de Ieren wordt goed uit de doeken gedaan. Zowel bij de gewone bevolking als bij de Deverills vallen er slachtoffers tijdens WO I. Kitty is hopeloos verliefd maar kan deze relatie stand houden en wat met Bridie die zo ook haar toekomstplannen heeft maar het anders uitpakt als ze had gehoopt.
Deel drie gaat verder met het verhaal als Kitty naar Londen moet vluchten en Bridie die in Amerika zit. Kitty probeert daar een leven op te bouwen met de hulp van haar nichtje Celia en haar broer is ook meer aanwezig in dit deel. Ook hier wordt Kitty’s leven overschaduwd door haar gemis van haar geliefde Ierland.
Santa heeft de levens van al de personages mooi in beeld gebracht. Je wordt meegesleurd naar een andere tijd met enerzijds de pracht en praal van de adel en anderzijds de arme bevolking die het beu is om onder de juk van de Britten te leven. Vriendschappen die worden gesloten en waarvan iedereen zo overtuigd is dat die stand gaan houden. Je leest alsof je er gewoon allemaal naar zit te kijken.
Het is niet alleen een zeemzoete roman maar ook een verhaal waar veel verdriet in zit; de burgeroorlog speelt hier een grote rol in het verhaal dat levens uit elkaar trekt en waar ook onschuldige slachtoffers vallen en dat heeft Santa goed neergepend. Zo krijg je als dusdanig een les geschiedenis over Ierland.
Er passeren zoveel personages de revue dat het niet mogelijk is om hen allemaal te vernoemen. De levens van alle personages worden met elkaar verweven en gaan op een bepaald moment elk hun eigen weg om dan aan het einde van het boek terug samen te komen.
Santa heeft ook oog voor het ruige Ierland met al zijn pracht en praal, fauna en flora en dat weet ze ook zo beeldend te omschrijven. Je waant je als het ware op het Ierse platteland en de ruige kustlijn.
De auteur heeft veel emoties in dit verhaal gestoken en dit laat je niet onberoerd. Het is ontroerend maar meteen heel aangrijpend. Er is ook een soort spanning in het verhaal verweven die blijft stijgen en die je ook verrast. Je probeert zelf al te raden wat er gaat komen maar dan heeft ze nog een verrassing in petto die je niet ziet aankomen. Alle componenten zitten in het verhaal: van liefde en haat, vriendschap en verraad, van familiebanden en eer tot zoals gewoonlijk de vele geheimen die er in een familie zijn.
Dit boek is het eerste deel van een familie saga en het smaakt naar meer. Je moet gewoon weten hoe het er in het tweede deel aan toe zal gaan want een happy end heeft deze roman zeker niet. Ondergetekende hoeft niet op haar honger te blijven zitten want deel 2 ligt klaar om te lezen. Heel benieuwd hoe het verder gaat met Kitty Deverill en aanverwanten.
Als je van de stijl van Kate Morton houdt dan zal dit boek je ook zeker bekoren!
Dit boek krijgt 5 fonkelende sterren.