Er zijn boeken waarvan je de inhoud leest, lijkt logisch. Maar er bestaat, althans voor mij nog een andere categorie. Boeken die je vast neemt, aanvoelt, inkijkt en ondergaat. “Over alles” behoort sowieso tot deze klasse apart. Het grote formaat, zijn vale kleuren en de reliëfdruk op de kaft dwingen je met zachte hand om je in zijn wereld in te trekken. De heerlijke retroprint van de schutbladen leiden je overheen een prachtig boeklogo naar de inhoudstabel. Dat er goed is nagedacht over de lay-out is een understatement, ik ben gewoon gek op die prachtige tekstranden. De inhoud zelf, ja daar valt gewoon geen echte lijn in te trekken, een knotsgekke samenstelling van 30 items, maar wel één die triggert om te kijken: “ Hoe zit dat nu echt in elkaar?” Heerlijk.
Je kan dit als volwassene lezen en inkijken om je eigen kennis terug wat op te frissen of één en ander te ontdekken ofwel ga je er als kind ( +10 jaar ) in neuzen en rondtoeren. Je steekt er steeds ergens wel iets van op, zo leerzaam.
Er wordt steeds een vast stramien gebruikt, één pagina met tekst, die heel fris en frivool is opgemaakt en doorspekt met kleine illustraties zodanig dat je van het ene stukje naar het andere switcht om veel te weten te komen. De andere pagina is dan voorbehouden voor een grote illustratie of samenstelling van aparte illustraties. De vale éénkleurendruk wordt steevast aangehouden wat het boek erg waardevol maakt.
Ideaal om te verwerken in opdrachten individueel werk in de bovenbouw van de basisschool.
http://www.boekensite.gent/node/2521