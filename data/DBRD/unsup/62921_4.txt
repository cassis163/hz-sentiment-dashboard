Julio Cortázar is samen met Jorge Luis Borges de beroemdste Argentijnse schrijver. De prijswinnaars was zijn debuutroman (1960), maar is pas laat (2003) vertaald. Cortázar is beroemd geworden door het boek Rayuela (1963), dat zelfs een cultboek is geworden.

De prijswinnaars is niet zo'n 'experimenteel' boek als Rayuela . Het is een bijna gewóne roman, die je gewóón van voor naar achteren gelezen kunt lezen en gaat over een bijna gewóne groep mensen die een cruise hebben gewonnen in een loterij. Ze verzamelen zich in een café middenin Buenos Aires om daarvandaan te worden getransporteerd naar hun 'cruiseschip'. Het blijkt een fins vrachtschip met passagiersaccomodatie te zijn, waarvan de achtersteven hermetisch is afgesloten voor de passagiers. Waarom is onduidelijk. Pas de volgende avond wordt hen verteld waarom dat is, maar de uitleg van de 'officier' komt nogal ongeloofwaardig over en een deel van de groep gelooft er niets van. Ondertussen hebben een paar passagiers alleen of in groepjes geprobeerd of er een manier is om het verboden gebied te betreden, maar het is nog niet gelukt. Tijdens het feest op de tweede avond, wordt het zoontje van een van de passagiers ineens erg ziek. Voor een deel van de passagiers is dat aanleiding om de achtersteven met geweld binnen te willen dringen.

Het zijn in dit boek niet de personages die het bijzonder maken, het is de wijze waarop Cortázar ze beschrijft, ze laat handelen en laat praten. Een tikje absurd, een tikje 'over the top', met slechts 1 uitzondering: Persio. Zijn bespiegelingen en beschouwingen over het schip en de situatie aan boord zijn niet een tikje, maar volslagen absurd en fantastisch. Daarnaast zijn de wijze waarop de diverse mensen reageren op elkaar en de situatie knap beschreven. Een bijzonder boek en dat is het.

Gelezen in september 2009