‘Klop, klop’ , nieuwsgierig luisteren mijn kleuters wie er aan de deur staat. Ze zien niemand staan. Wel zien ze een grote auto wegrijden, die net een pakketje heeft afgeleverd. Dan verschijnt er een grote blauwe dinosaurus….en niet eentje! Binnen de kortste keren staan er twee triceratopsen in de hal, rommelbommelen drie stegosaurussen op de trap en beschrijven vier velociraptors het behang. Hier blijft het niet bij. In elke kamer van het huis verschijnen dinosaurussen en maken een enorme rotzooi. Waar komen ze vandaan en hoe krijg je ze weg? Mijn kleuters hebben genoten van dit vrolijke, kleurrijke boek. Het verhaal houdt de aandacht van de kinderen vast, er zit spanning in en ook humor ( de dino’s op het bonnetje zijn op ware grootte en levensecht!). Vooral de jongens vinden de dinosaurussen geweldig, het onthouden van hun namen is voor hen ook geen probleem. Ondertussen wordt er geteld en kunnen de kleuren benoemd worden. Dino aan de deur een topper in mijn boekenkast.