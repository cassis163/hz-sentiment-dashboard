'Scoop!' is de debuutroman van de Nederlandse Iris Houx. Een onbekende naam in Vlaanderen, maar in Nederland gezegend met een vaste schare fans, te danken aan de vele columns die ze door de jaren heen bij elkaar schreef.

In 'Scoop!' maken we kennis met hoofdpersonage Esmée, die werkt bij een modemagazine en een relatie heeft met vastgoedmakelaar Hugo. Alles gaat zijn gewone gangetje tot Jasmijn, één van haar vriendinnen, bij hetzelfde blad komt werken en tot overmaat van ramp haar nieuwe baas blijkt te worden. Al gauw vechten de meiden een bitse strijd uit en blijkt dat je werk en privé toch maar beter gescheiden kunt houden. Als tv-ster Kiona plots moet onderduiken, speelt Esmée de reddende engel, een beslissing die grote gevolgen zal hebben. Ondertussen is ook Rik opgedoken, de jongen op wie Esmée in haar tienerjaren serieus verkikkerd was. Komt daar een nieuwe romance om de hoek piepen ?

Het verhaal is schitterend opgebouwd. Niet eerst een ellenlange aanloop waarin alle personages één voor één netjes geïntroduceerd worden en langzaam alle verhaallijnen uitgezet worden. Nee, Houx heeft ervoor gekozen om de lezer meteen midden in het verhaal te droppen. Het grootste deel van het verhaal is één lange flashback, pas in de laatste hoofdstukken zit je weer in het heden.

'Scoop!' is geschreven in een luchtige, prettige en eenvoudige stijl. Het hele verhaal wordt vanuit Esmées standpunt verteld, waardoor je als lezer niet anders kunt dan met haar meeleven. Thema's die in dit boek aan bod komen zijn o.a. liefde, vriendschap, vertrouwen, verraad, integriteit, zelfontwikkeling. Een chicklit met best wel wat diepgang dus, een aanrader in zijn genre.