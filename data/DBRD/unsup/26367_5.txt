Duistere troon van Kendare Blake is het geweldig spannende vervolg op Koninginnen en deel twee van de serie Three Dark Crowns. Één drieling, drie koninginnen en maar één troon. Wie zal overleven?

Duistere troon speelt zich af op het eiland Fennbirn waar zolang als men zich kan herinneren elke regerende koningin een drieling baart. Elk meisje van de drieling wordt geboren met een speciale gave. Vanaf hun zesde worden de meisjes gescheiden van elkaar opgevoed door personen met eenzelfde gave. Dit alles met maar één doel. In het Jaar van de Troonsbestijging moeten de zussen met elkaar strijden voor de troon. Twee van de zussen moeten worden gedood door hun eigen zus zodat de sterkste overblijft.

Arsinoe zou een Naturaliste moeten zijn maar ze heeft net ontdekt dat ze niet dood gaat van gif dus dan moet ze wel een Gifmengster zijn. Dat verklaart waarom ze geen krachtdier heeft. Daarom heeft ze een dier aan zich moeten binden met instrumentele magie en had ze hulp nodig van haar beste vriendin Jules om haar beer in bedwang te houden. Maar zelfs toen ging het mis. Misschien kan ze haar voordeel doen met deze nieuwe gave. Ze kan nu tenslotte niet vergiftigd worden.

Katharine zou Gifmengster moeten zijn. Toch wordt ze daar al haar hele leven doodziek van en moet ze trainen om wat gif te kunnen verdragen. Mensen zien haar als een zwakke kandidaat. Maar ze is teruggekomen uit het Breccia-domein, de gevaarlijke plek die ze nooit had kunnen overleven, de kloof waar Pietyr haar ingegooide. De mensen weten niet wat er daar met haar gebeurd is en noemen haar nu de Ondode Koningin. Ze is inderdaad veranderd, het lieve meisje is weg. Ze is kil, wreed en wil niets liever dan wraak en de overgebleven koningin worden.

Mirabella is Elementaliste. De sterkste die er sinds lang is geweest en de gedoodverfde winnaar voor de troon. Nu haar zus haar met de beer heeft geprobeerd te vermoorden is het tijd voor vergelding. Ze heeft geprobeerd om met haar zus te praten maar nu zal ze in actie moeten komen om Arsinoe op te jagen en te vermoorden. Daarna zal ze Katharine aanpakken. Dat moet toch geen probleem zijn voor iemand met zulke sterke krachten?

“Breng een verklaring uit namens de Raad. Help de mensen herinneren dat het Jaar van de Troonsbestijging altijd een bloederige turbulente tijd is. Dat uit die omstandigheden de sterkste koninginnen opstaan.” Kendare Blake

De zussen binden de strijd met elkaar aan, geholpen door hun vrienden en de huizen waarin ze zijn opgegroeid. Binnen een jaar moeten er twee gestorven zijn. Nu de zussen en de omstandigheden veranderen moeten ze meedogenloos zijn. Zal de juiste koningin opstaan?

Duistere troon van Kendare Blake is een verhaal vol magie, ongelooflijke krachten, krachtdieren, vergif en intriges. Het bevat alle ingrediënten voor een spannend en origineel boek.

Duistere troon vertelt het verhaal van drie zussen die door een bizarre traditie met elkaar moeten strijden om één troon. Doordat de zussen in het verhaal groei en verandering doormaken verandert ook de sympathie die je hebt voor één of meer van de zussen. Elke keer wil je jouw mening bijstellen en meer te weten komen waardoor je volledig in het verhaal getrokken wordt.

Naast het verhaal van de drie zussen vertelt Duistere troon over de mensen die alles doen om hun koningin te laten slagen. Ook dit zijn stuk voor stuk sterke personages. Niet allemaal even sympathiek maar wel personages waar je meer over wil lezen. Bij sommige personages zal je zelfs het gevoel krijgen dat zij nog een grote zullen gaan spelen.

Kendare Blake is er in geslaagd om al deze elementen te verweven in een fantastisch boek. Ondanks dat het verhaal zoveel verschillende onderdelen en personages kent wordt het nergens onoverzichtelijk. Elk personage en elke verhaallijn voegt iets toe aan het verhaal wat daardoor alleen maar boeiender wordt. Duistere troon weet de aandacht van de lezer vast te houden.

Als ik naar één boek heb uitgekeken, dan is het wel dit tweede deel van de Three Dark Crowns serie. Ik vond deel één, Koninginnen, geweldig. Ik kon dan ook niet wachten om in het boek te beginnen. Met zulke hoge verwachtingen kan je natuurlijk teleurgesteld worden, maar niets is minder waar. Ik heb van begin tot eind genoten van dit fantastische verhaal en wacht met smart op het volgende deel. Ik geef Duistere Troon van Kendare Blake een dik verdiende vijf sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com