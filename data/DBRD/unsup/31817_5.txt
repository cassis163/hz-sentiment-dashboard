"Er zal altijd een boek te lezen zijn dat ons het leven kan redden," schrijft Freitas halverwege de bundel Liefde is als hij spreekt over een land dat in lichterlaaie staat. Met dat citaat zou de schrijver zijn eigen werk kunnen bedoelen, want het tijdstip van verschijnen van dit boek over de liefde kan immers niet beter gepland zijn dan nu, in deze onzekere periode van politieke verdeeldheid, oorlogen en andere gruwelijke ellende.

Sinds de publicatie van Prometo Falhar in 2014, de oorspronkelijke Portugese titel van de verhalenbundel Liefde is, is Freitas gestaag bezig de wereld te veroveren met deze poëtische en filosofische vertellingen over de liefde. Het boek is inmiddels een bestseller in Portugal, Engeland en Brazilië. Het kan niet anders of in Nederland gaat Liefde is, evengoed door de prachtige vertaling, ook een succes worden.

De Portugese auteur Pedro Chagas Freitas (1979) schrijft niet alleen korte verhalen, maar ook romans, kronieken, scenario's, songteksten, reclameteksten en andere stommiteiten, zoals hij zelf zegt op zijn eigen website. De auteur heeft meer dan vijftien titels op zijn naam staan en is in zijn thuisland voor zijn werk onder meer bekroond met de Young Creators-award. Voor Liefde is liet hij zich dagelijks inspireren door suggesties, emoties en het leven van zijn lezers en fans. Het is die invalshoek waardoor Freitas al die korte verhalen een persoonlijk en levensecht karakter heeft weten mee te geven. Buiten dat is de auteur een kunstenaar met woorden: op geheel eigen en uitzonderlijke wijze rijgt hij woorden aaneen tot prachtig geformuleerde zinnen, die niet alleen poëtisch zijn, soms ook grappig, theatraal, maar die bovenal ontroeren. De hoofdstukjes hebben geen titel, soms zelfs geen hoofdletters, wat het gevoel geeft midden in een leven te vallen en wat doet prikkelen om het verleden en de toekomst van dat bestaan te willen begrijpen.

"Je was mijn mooiste vergissing ooit" en "De randdebielen krijgen altijd de mooiste vrouwen, of lijkt dat nou maar zo?" Het zijn rake oneliners waarmee de auteur een herkenbaar kijkje geeft in de ziel van een ander. En met diepzinnige citaten weet hij op overtuigende wijze liefde te portretteren: "Het is onverdraaglijk je zo te begeren, maar het is onmogelijk je niet zo te begeren."

Liefde is staat vol met mooie vertederende verhalen over hartstocht en affectie, in alle mogelijke facetten: onbereikbaar, obsessief, verleidelijk, chanterend, intens. Maar ook onvoorwaardelijke liefde voor je kind, voor je ouders, voor het leven. De vertellingen zijn kort, soms niet meer dan twee bladzijden, maar geven bijna allemaal stof tot nadenken, tot filosoferen over de boodschap. Elk verhaal verdient het om geproefd te worden en daarom is Liefde is niet een boek om in een keer uit te lezen. Nee, dit boek dient binnen handbereik te blijven, om af en toe een shot van de liefde te nemen, zodat we de waanzin die elke dag via allerlei kanalen ons leven binnendringt weer in de juiste proporties kunnen zien.