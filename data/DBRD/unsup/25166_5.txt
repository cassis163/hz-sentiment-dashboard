In maart heb ik op de Comic con in Utrecht ‘Recht’ gekocht van Rik Raven. En nu, op de laatste dag van mijn vakantie heb ik dit boek in een adem uitgelezen. Het is een origineel, spannend boek over verwerking, erkenning en zelfacceptatie.
De originaliteit van ‘Recht’ ligt voor mij als eerste in het antropomorfisme. In de thriller komen bijzondere personages voor, die een personificatie zijn van een deugd. De wijze waarop de auteur deze deugden op een menselijke manier heeft neergezet, maar toch iets grilligs heeft meegegeven, heeft mij vanaf begin tot eind van het verhaal weten te boeien.
Ook de manier waarop in het verhaal steeds naar het boek Bron verwezen wordt is origineel. ‘Recht’ is het vervolg op ‘Bron’ het eerste boek van Rik Raven, maar in het verhaal is het een boek van Rolf Dorinth en heeft Ilse Kastein het boek gelezen en dat levert bijzondere situaties op. En net als in haar vorige boeken komt ook in dit verhaal een bron voor. Voor mij is de bron in het werk van Rik Raven een verwijzing naar verlangens, angsten en een toestand van de creatieve ontwikkeling en verbeeldingskracht.
De thematiek van verwerking en erkenning is in dit boek met name voor twee personages belangrijk: Ilse Kastein en Lennard Henley. Beiden hebben afzonderlijk gruwelijke gebeurtenissen meegemaakt in hun jeugd en krijgen de mogelijkheid om wraak te nemen, op degene die verantwoordelijk is voor hun trauma. De ontwikkeling van Ilse en Lennard is ontroerend om te lezen, omdat ze vanuit hun kwetsbaarheid op zoek gaan naar heling en daarmee naar een stukje (zelf)acceptatie.
Kortom, ‘Recht’ is een creatief, origineel boek met een prachtige thematiek. Het volgende boek van Rik Raven staat al op mijn NTL-lijst!