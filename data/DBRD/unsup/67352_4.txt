Jeany Bijloo is geboren in 1995 en is dus een jonge schrijfster. Als kind is haar al verteld dat ze veel fantasie heeft en leuk kan schrijven. Maar het was nooit haar bedoeling geweest om schrijfster te worden. Ze is vaak begonnen met schrijven, maar maakte nooit een boek af. Totdat Chaos compleet verscheen. Jeany Bijloo heeft een beetje van haar eigen passie als ingrediënt gebruikt voor dit boek; ze houdt namelijk zelf ook veel van surfen.  

Silver en Joyce zijn al jaren de beste vriendinnen. Ze besluiten samen op surfvakantie te gaan naar Spanje. Maar het wordt niet zo’n geweldige vakantie als ze verwachtten. Silver en Joyce krijgen namelijk al gauw ruzie en dan gebeuren er allemaal nare dingen voor Silver…  

Chaos compleet is een erg dun boekje voor een YA-boek. Het boek bevat namelijk maar 94 bladzijdes. Desondanks had het boek niet dikker moeten zijn. Het verhaal zou dan langdradig worden en het tempo zou er worden uitgehaald. Bijloo heeft in dit beperkt aantal pagina’s namelijk wel een heel verhaal gestopt, je zit er in no-time in. Het boek leest daarom ook lekker weg, omdat de gebeurtenissen elkaar snel opvolgen. Ook weet de schrijfster de spanning flink op te voeren op sommige momenten, maar helaas zijn de spanningsbogen op veel plekken aardig kort.  

Wat opvallend is, is dat de kaft en de inhoud van het boek tegenstrijdig zijn. De kaft oogt stoer. Je ziet een surfplank en ‘ruige’ blokletters. De inhoud van het boek daarentegen is ‘zoet’. Het verhaal heeft helemaal niets stoers, behalve het surfen, en dat speelt niet de hoofdrol in het boek.  

De leeftijdscategorie voor dit boek is beetje onduidelijk. In het boek staat aan het begin van elk hoofdstuk kleine tekeningetjes á la de serie ‘Hoe over leef ik…’ van Francine Oomen. Deze elementen zijn meer voor de jongere meiden, terwijl de inhoud van het boek meer voor de oudere meiden is. Het boek valt dus in de categorie ‘kind & jeugd’ én in de categorie ‘Young Adult’! Het boek heeft dus een groot bereik en veel mensen zullen het boek door zijn diversiteit interessant vinden.  

Chaos compleet is eigenlijk een soort ‘tussendoortje’. Het is een boek dat je pakt als je gewoon even wilt lezen, lekker ontspannen. Het boek heeft geen moeilijke verhaallijn en het verhaal is lekker vlot geschreven. Kortom: Chaos compleet is hét perfecte boek voor een avondje lekker lezen. Na alle drukte van bijvoorbeeld school, gewoon geen moeilijk boek, maar een fijn verhaal.