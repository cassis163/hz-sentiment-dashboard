Dossier K. is een inhoudelijk sterke roman die je blijft boeien tot het einde. De interessante achtergrond die uitvoerig wordt beschreven, is zeer leerzaam. Wel wordt het prettige leestempo soms verstoord doordat bepaalde begrippen worden uitgelegd aan het einde van het boek. Het is geen pretje tijdens spannende passages de betekenis hiervan te moeten opzoeken. Het toont echter wel aan dat de schrijver veel research heeft gedaan. De manier waarop hij de praktijken van de Albanese maffia omschrijft, is mooi en soms verrassend. Zo leer je tussen de moorden door heel wat bij over het alledaagse leven van een inspecteur. Geeraerts schuwt bovendien niet het Belgische rechtssysteem te bekritiseren en gelijk heeft hij. Tot slot is deze roman goed te volgen en zeer vlot geschreven.
Ik koos Dossier K. om eindelijk eens kennis te maken met het oeuvre van Geeraerts. Meermaals wordt deze naam geassocieerd met meesterlijke detectiveverhalen. Mij leek het interessant om na te gaan of deze associatie juist is. De verhaallijn en vertelstijl zijn goed, maar niet van het hoogstaande niveau dat ik had verwacht. Wat dat betreft blijf ik bij dit boek op mijn honger.