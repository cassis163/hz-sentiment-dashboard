De cover geeft heel goed weer waar het boek over zou kunnen gaan. Helaas is de titel van het boek en de naam van de auteur niet goed leesbaar. Als die een paar tinten lichter was geweest, dan was het duidelijker geweest. Ook de personen op de cover vallen door hun kleding weg in het bos. Als ze iets lichtere kleding of vrolijkere kleur kleding aan gehad hadden, was de cover mooier en duidelijker geweest.
Ook de paarse kleur aan de zijkant op de achterkant is te donker. Als brildrager is het heel lastig om de tekst te lezen. Als die kleur een paar tinten lichter was geweest, was het duidelijker geweest.
Het verhaal is op een vlotte manier geschreven waardoor het boek snel wegleest. Als je er eenmaal aan begint, dan is het lastig weg te leggen. Je bent en blijft nieuwsgierig naar hoe het verder gaat, hoe het gaat aflopen.
Het verhaal speelt zich vanaf de studententijd in de jaren '60/'70 van de vorige eeuw tot het heden af, waardoor het een mooie en herkenbare reis door de tijd is. Als je die jaren bewust hebt meegemaakt, roep je geregeld 'oh ja, die kleuren hadden wij ook, die muziek draaiden wij ook, dat hadden wij ook, dat droeg ik ook, zo ging dat toen' enz. De personen zijn heel herkenbaar, je herkent soms een stukje van jezelf en na het lezen van het boek heb je het gevoel dat je afscheid hebt genomen van een stel vrienden.
Er zitten een paar thema's in verwerkt zoals; rouwverwerking, schuldgevoelens over het weten van iets maar niet kunnen vertellen, het vinden van de juiste partner, onbeantwoorde liefde en slecht tegen verandering kunnen.
Soms is het een tikje voorspelbaar, heb je al snel door hoe een bepaald stukje gaat lopen, maar dat is niet storend.
Het plot is een verrassing die je wel vermoedde, maar niet verwachtte.
Kortom, het is een heerlijk boek over een vrouw die haar tijd vooruit is, haar vrienden neemt zoals ze zijn, maar wel op zijn tijd kritisch is en zelf ook van alles meemaakt vanaf dat ze in een studentenhuis in Amsterdam kwam tot haar leven in het heden.

Lees verder op https://surfingann.blogspot.nl/2017/07/mijn-vrienden-en-ik-alma-post.html.