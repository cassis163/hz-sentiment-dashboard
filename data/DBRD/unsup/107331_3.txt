Dit is het thrillerdebuut van Laura McHugh en dat heeft ze niet onverdienstelijk gedaan.
Het boek is opgebouwd uit korte hoofdstukken met elk zijn eigen ik-persoon aan het woord die dan ook netjes aangeduid staat bovenaan. De eerste helft van het boek komen afwisselend Lila en Lucy aan het woord en al vlug is duidelijk dat er een serieus tijdsverschil is tussen de twee verhalen en hoe ze tot elkaar in verhouding staan. Niet moeilijk om te volgen dus alhoewel je toch bij de les moet blijven. Nog een voordeel is dat je een mooi overzicht krijgt van het verhaal vanuit alle perspectieven. Het verhaal is af.
Een nadeel is echter dat het het verhaal enorm vertraagd. Dit kan ook te maken hebben met het feit dat de grootste eerste helft van het boek eerder als een roman aandoet. Vooral het deel van Lila is voornamelijk het relaas van haar wedervaren vanaf het moment dat ze in deze kleine dorpsgemeenschap gaat werken.
Pas dik in de tweede helft van het boek komt het thrillergedeelte van het verhaal aan bod. Maar van dan af werkt de auteur gestaag toe naar de ontknoping van het verhaal. Het is al met al een heel mooie plot.
De titel van het boek blijkt uiteindelijk ook de kern van het boek samen te vatten. "Familie" is de basis in een mensenleven. Bloedverwantschap laat zich niet loochenen maar McHugh nuanceert deze stelling toch. Familie kan ook bestaan uit mensen met als het ware een soort van stiefverwantschap. Mensen die zich door hun onvoorwaardelijke en liefdevolle houding als echte familie gedragen en net als bloedverwanten voor hun "familie" door het vuur gaan.
Laura McHugh heeft in dit boek als decor een kleine dorpsgemeenschap genomen, iedereen kent iedereen en er leven dan ook al dan niet uitgesproken geheimen. En dan rijst onvermijdelijk de vraag wie er nog Ã©cht te vertrouwen is. Hierin ligt het spanningselement in dit boek.
Het gewicht van bloed is een boek met een goede plot. Het is eerder een traag verhaal waar het roman gehalte overheerst, zeker in eerste instantie. Naar het einde toe verandert dit en is er sprake van enige spanning. Door de veelvuldige afwisseling, zowel in personages als in tijd is het een onderhoudend boek geworden.