Na het schrijven van diverse kinderboeken en dichtbundels debuteerde Sophie Hannah in 2006 met haar eerste psychologische thriller Kleine meid, deel één van een serie rond Simon Waterhouse en Charlie Zailer. Inmiddels heeft ze ook twee boeken geschreven als vervolg op de Agatha Christie-serie met Hercule Poirot in de hoofdrol. Sophie Hannah is een meester in het schrijven van een psychologische thriller vanuit een mysterieuze invalshoek. Ze laat zich al van jongs af aan inspireren door Agatha Christie en deze invloed is ook in Alles op het spel duidelijk aanwezig.

In Alles op het spel verhuist Justine Merrison samen met echtgenoot Alex en dochter Ellen van Londen naar Kingswear, Devon. Ze hebben een heerlijk huis genaamd ‘Speedwell House’ gekocht. Justine heeft haar hectische leven in de televisiewereld achter zich gelaten en is van plan om vanaf nu niks meer te gaan doen.  Al snel komt er van dit voornemen niets meer terecht als ze dreigtelefoontjes begint te ontvangen. Daarnaast trekt haar dochter Ellen zich steeds meer terug. Het blijkt dat haar beste vriend George van school is gestuurd vanwege diefstal van de jas van Ellen. Justine gaat op hoge poten verhaal halen op school, omdat Ellen zo duidelijk lijdt onder de afwezigheid van George. Ze wordt echter miskend in haar onrechtvaardigheidsgevoel omtrent George. Sterker nog, ze krijgt te horen dat hij helemaal niet bestaat en nooit op die school heeft gezeten.

Langzaam maar zeker denkt Justine een verband te zien tussen de dreigtelefoontjes en het al dan niet bestaan van George. Ze wordt vanaf dat moment meegesleurd in absurde denkbeelden om de telefoontjes te kunnen verklaren. Ze vraagt zich geen moment af of ze misschien geesten najaagt. Ook haar man en dochter gaan hierin vrijwel klakkeloos mee. Het lukt Hannah je hierbij als lezer het gevoel te geven dat je iets hebt gemist en zelf gek aan het worden bent, aangezien de personages in het boek dit allemaal zeer serieus nemen.

Naast deze verhaallijn komt de geschiedenis en het moordmysterie rond de familie Ingrey aan bod. Er lijkt jaren geleden een moord te zijn gepleegd in Speedwell House. Als Justine dit verhaal onder ogen krijgt, is ze helemaal niet meer te stoppen in haar zoektocht naar de anonieme beller. Het beschermen van zichzelf en haar gezin is een obsessie geworden. In het begin is het verhaal wat moeilijk in te komen; je komt zonder aanloop direct het verhaal binnen. Er wordt gebruik gemaakt van verschillende lettertypen en de informatie kan nog niet direct geplaatst worden. Doorlezen is het devies, want dan wordt één en ander duidelijk en kun je je laten meevoeren in deze wonderlijke thriller. Er zit voldoende vaart in het verhaal door de prettige schrijfstijl en scherpe dialogen. 

Het verhaal wordt grotendeels verteld vanuit het perspectief van Justine. Ze is een pittige hoofdpersoon en schuwt de confrontatie niet in haar zoektocht naar de waarheid. Jammer genoeg komt deze waarheid wel wat te vroeg aan het licht en blijft de gewenste plotwending uit. Toch kun je als lezer nog fijn meepuzzelen bij het ontrafelen van het moordmysterie rond de familie Ingrey en de beweegredenen van de anonieme beller.

Het onmogelijke logisch presenteren aan de lezer, dat is wat de thrillers van Sophie Hannah zo uniek maakt. Ze is in staat een plot te construeren dat doet denken aan de onmogelijke constructies in schilderijen van Escher, maar dat uiteindelijk toch uitstekend in elkaar past. Alles op het spel heeft dit aspect zeker in zich en het is dan ook een knap staaltje vertelkunst.