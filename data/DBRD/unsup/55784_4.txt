Marco Books, wie kent hem niet? Veel trouwe bezoekers van Crimezone herinneren hem als een medewerker van het eerste uur van deze site. Daarnaast werkte hij in stilte aan zijn grote droom, het schrijven van een eigen boek. En de rest is geschiedenis. Inmiddels ligt het vierde avontuur met rechercheur Bram Petersen in de hoofdrol alweer in de schappen van de boekwinkels. Onder de toepasselijke naam, De blikvanger.
Huisarts Sebastiaan Kingma wordt bij de bushalte aangesproken door een onbekende persoon, loopt hem achterna en moet dat bekopen met de dood. Zijn lichaam wordt gevonden in een groot afvalnet, direct langs de openbare weg.
De toevallige passant, Frans de Jager doet de lugubere vondst en waarschuwt de politie. Een eerste globaal onderzoek levert als informatie op dat de huisarts een relatie had met Diana van Iperen die tegenover de vindplaats woont maar niets heeft gezien. Verder in de ochtend blijkt er ingebroken te zijn in de praktijk van dokter Kingma.
Het vermoeden bestaat dat de vermoorde huisarts onderweg is geweest naar de Poolse pianist in ruste, Krysztof Szymanowski die woonachtig is in De Tangh, een prestigieus groot landhuis. Naast de oude Krysztof wordt het huis bewoond door zijn geadopteerde dochter Angeles en zoon Rodrigo. Deze laatste is tevens wethouder in Renswoude en strijdt voor een cultureel centrum.
Binnen de familie waart een groot geheim rond waar de onterfde en verbannen biologische zoon Karol een belangrijke rol in speelt. Al snel leidt het spoor naar de familie Szymanowski omdat een aantal vreemde en geheimzinnige gebeurtenissen steeds meer verdenkingen naar de bewoners van De Tangh wijzen. Ieder familielid schijnt zijn eigen geheim mee te dragen, hetgeen dreigt te exploderen als plotseling de huishoudster Margreet Penning wordt ontslagen. Het hele gezin, wat een huisje op het terrein van De Tangh bewoonde, moet vertrekken wat bij hun zoon Leo veel argwaan wekt, temeer omdat hij als enige contact onderhoudt met zijn favoriete oom Karol. Een complexe situatie voor de rechercheurs Bram Petersen en Ronald Bloem die in rap tempo ontaardt in nog meer moorpartijen.
Marco Books spreekt zelf zijn voorkeur uit voor het klassieke detectiveverhaal en laat zich graag inspireren door zijn favoriete auteurs. Die inspiratie weet hij heel goed om te zetten in sterke avonturen. Met groot gevoel voor detail strooit hij ze kwistig en quasi nonchalant rond in De blikvanger. Zoals de vaak twijfelachtige praktijken van burgerlijke leiders en problemen rond asielzoekers. Op goed uitgedachte plaatsen positioneert hij deze onderwerpen om ze later naadloos te laten aansluiten in het verhaal. Hierdoor kan M.P.O. Books een vergelijking met zijn idolen en voorbeelden als Donna Leon, Agatha Christie en Elizabeth George ook zonder vrees aangaan. Waarbij tenslotte geconcludeerd mag worden dat De blikvanger ook een echte blikvanger voor filmregisseurs kan zijn! Een geslaagd verhaal vol verrassing en met veel kennis van zaken opgebouwd!