Het boek: ‘Als water in de palm van je hand’ beschrijft de gebeurtenissen in het leven van diverse mensen aan de hand van het dagelijkse bestaan en herinneringen van de hoofdpersoon Thom Tholen. Hij is uitgever van een historisch maandblad, muziekliefhebber en leeft samen met zijn maatje Thera. Ze wonen samen maar Thom heeft nog zijn eigen flat waar hij zich af en toe terugtrekt met zijn herinneringen. Dit wordt niet altijd begrepen door Thera. Herinneringen spelen een grote rol in het boek. Heden en verleden zijn nauw verweven. Het verhaal begint bij de crematie van zijn jeugdvriend Jim. Gedachten en hersenspinsels over hem en anderen zoals, een vorige liefde, familie en vriendschappen lopen als een rode draad door het verhaal. In het heden wordt zijn leven met Thera gevolgd. Er worden reizen ondernomen, we volgen lief en leed. Vele affecten zoals liefde, jaloezie, blijdschap en verdriet spelen hierbij een rol.
De verhaallijn is goed! Ondanks de wirwar van heden, verleden en uitweidingen, die soms in elkaar overlopen, verlies je de verhaallijn niet. Het gebruik van lange zinnen maakt dat de tekst niet altijd even soepel en prettig leest. Situaties en personen worden uitvoerig beschreven zodat er voor de lezer weinig te fantaseren overblijft. Het is geen boek dat je in een adem uitleest; de lezer moet wel over enige doorzettingsvermogen beschikken. Toch blijft het boeien en wordt de nieuwsgierigheid geprikkeld. Na 372 bladzijden (volle bladzijden, kleine letter) gelezen te hebben blijft er een gevoel over van: Yes, het is een bijzonder boek Het lezen waard!
Ine Andreoli