Denk me weg is een mooie, emotionele karaktergedreven roman, die gaat over de vijf leden van een gezin en hoe die zich in de loop der jaren vaak moeizaam tot elkaar verhouden, geschreven vanuit de vijf verschillende perspectieven.

Het verhaal draait met name om de oudste zoon, een getalenteerde muzikant, met levenspijn, en het machteloze cynisme waarmee hij zijn demonen probeert te bestrijden. Diens worsteling raakt vooral de vader, die zelf kampt met ‘het beest’ dat depressie heet, en dat hij uiteindelijk confronteert. De onmacht van deze twee om met elkaar te communiceren is daarmee extra aangrijpend.

Het boek is beeldend geschreven, op een manier waardoor je de gevoelens, de angsten, en de onderlinge irritatie van de verschillende personages echt ervaart.

De schrijver geeft elk perspectief een herkenbare tone of voice, die benadrukt wordt door de opmaak.

Het is geen makkelijk wegleesboek, wat niet betekent dat het een moeilijk boek is. Perfect voor de liefhebber van slow reading.