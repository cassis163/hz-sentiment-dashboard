Psycholoog Joseph O'Loughlin krijgt een moeilijk te behandelen persoon doorgeschoven van een collega. Bobby is een zeer getroubleerde man waarop Joe heel moeilijk vat krijgt. Ieder gesprek komen er meer vragen bij in plaats van antwoorden.
Wanneer een jonge vrouw dood teruggevonden wordt, vermoedt Joe dat Bobby ermee te maken heeft. Hij gaat op zoek naar bewijzen maar komt in een web terecht waar hij beter uit gebleven was.
Joe is getrouwd met Julienne en heeft een dochter Charlie. Hun leven kabbelt verder en er zit wat sleur op het huwelijk. Al jaren proberen ze een tweede kind te krijgen. Nu wordt Parkinson vastgesteld bij Joe en hij weet niet hoe hij daarmee om moet gaan.

Een hoofdpersonage van een reeks dan nog wel met Parkinson, dat is vrij uniek. Het geeft in ieder geval wel een goede inkijk in het leven van iemand met Parkinson, de beperkingen, wat er nog wel en niet kan.
Ik heb al meerdere boeken met Joe O'Loughlin gelezen, dit was eigenlijk het eerste in de reeks en niet meteen het beste vind ik. Zo af en toe had ik de indruk dat het allemaal wat vergezocht was.