Prachtig om vanuit verschillende perspectieven te lezen, om verschillende verhaallijnen te ontdekken en om de ontwikkeling te lezen van het plot maar ook van relaties en personen. Belinda zet hier een intelligent boek mee weg, afgewisseld met weetjes en actualiteit en originele linken. Fijn dat Belinda als woordengoochelaar zo beeldend kan beschrijven wat deze kraanman ziet en denkt!

Het boek begint met een afscheid. Een afscheid waarvan je weet dat het een rol gaat spelen, maar waarvan pas aan het einde de impact en rol duidelijk wordt. Daarna wordt beeldend het bewegende schilderij beschreven dat zich afspeelt vanuit de hoge kraancabine, verwoord vanuit de hoofdpersoon Jos. Hij beschouwt door het boek heen verschillende taferelen en beschrijft tussendoor ook verschillende bewoners in de verschillende lagen van een appartementencomplex.
Daarnaast is er een verhaallijn rondom het kaartenclubje van Jos en 3 vrienden. Het lijkt een oppervlakkig samenzijn en gedurende het boek ontwikkelt zich meer diepgang rondom 2 van deze vrienden.
Tussendoor verschijnen in het boek cursief gedrukte zinnen, als een gedicht waaruit iets dreigends gaat komen, zonder dat deze zinnen veel prijsgeven over de plotwendingen die gaan komen.

Als Jos vanuit zijn cabine een lijk ziet drijven, belt hij zijn vriend Rik die bij de politie werkt. Die vermoedt dat het de geheime minnares is van Eddy, een andere kaartvriend en landelijk bekend politicus, die zijn publieke leven en huwelijk in stand wil houden. Als blijkt dat het inderdaad om deze minnares gaat, volgt het boek het onderzoek van de politie, waarbij sprake is van onthullingen en toedekkingen. Ondertussen ontmoet Jos een vrouw en lees je hoe liefde maakt dat hij met meer veerkracht door het leven gaat. Bij de ontknoping in het hotel Het Zilte Water en het afscheid dat daarna volgt, blijkt dat juist bij iemand anders het missen van zijn geliefde heeft gemaakt, dat bij hem de veerkracht is verdwenen en dat dit tot keuzes heeft geleid waarin hij dat wat van waarde was los is gaan laten.