"Een vreemde klik en dan een knal. Instinctief sla ik mijn handen voor mijn oren. Het geluid is oorverdovend. Jeffreys ene oog is verdwenen. Een gapend, bloedend, bijna zwart gat is ervoor in de plaats gekomen."

Het Drieluik College wordt opgeschrikt door de gruwelijke moord op drie leerlingen en een leerkracht. Daarna berooft de vijftienjarige Finn Kimmel zichzelf van het leven. De gewelddadige schietpartij heeft veel impact op de leerlingen en heeft de rest van het land in rep en roer gezet.

"Tijd om af te rekenen met al die klojo's, Milo. Laatste kans, zullen we maar zeggen, binnenkort is alles voorbij."

De veertienjarige Milo Bauers, de beste vriend van Finn was aanwezig bij het afgrijselijke incident. Hij wordt opgepakt door de politie, in totale afzondering vastgehouden en verdacht van betrokkenheid bij de schietpartij met dodelijke afloop.

"Finn kent geen genade. Genade is voor zwakkelingen."

Milo en Finn verschilden als dag en nacht. Milo was een kwetsbare open en eerlijke jongen, Finn was onbeleefd en had totaal geen respect, voor niemand. Milo werd jarenlang geterroriseerd door de pestkoppen op school die hem het leven zuur maakten. Finn was zijn kans om vrij te zijn van al het gepest en alle klappen. Finn was zijn beste en enige vriend.

"Zonder hem word ik weer het pispaaltje op school, de jongen die straffeloos in elkaar geslagen mag worden."

Milo’s moeder kan het niet geloven, hoe is het mogelijk dat haar zoon hier iets mee te maken heeft? Haar jongen, die sinds de omgang met Finn veranderde van een open en vrolijke kind, in een angstige gesloten jongen. Heeft ze fouten gemaakt door haar moederinstinct te negeren? Totaal machteloos, ze weet niet eens waar haar zoon heen gebracht is, besluit ze de hulp in te roepen van de ambitieuze jonge advocate Yvette de Jong, die op haar manier de publiciteit van de zaak weer kan gebruik voor haar carrière.

"Finn heeft nóg meer slachtoffers gemaakt. Zijn schoten zijn niet allemaal dodelijk geweest."

Terwijl zijn advocaat haar best doet om zijn onschuld te bewijzen kwijnt Milo weg in de gevangenis. Dagelijks is hij in het nieuws en staat bekend als de onbekende gepeste jongen, Milo B.
Gaandeweg komen er steeds meer gruwelijke feiten naar boven. Alsof alle beschuldigingen van medeplichtigheid aan de schietpartij nog niet genoeg zijn, wordt de zaak in verband gebracht met de onopgeloste moord op de vijfjarige kleuter Daniël Bootsma.

"Milo is onschuldig, een volger met het verkeerde vriendje."

Milo staat er heel slecht voor, alles spreekt tegen hem. Is Milo slachtoffer van Finn K of een seriemoordenaar in de dop?
Lukt het Yvette om zijn onschuld te bewijzen?

Moordvrienden bestaat uit 18 hoofdstukken geschreven in wisselend perspectief vanuit diverse karakters, de veertienjarige Milo Bauers, zijn moeder Iris, advocate Yvette de Jong, misdaadverslaggever Eric Hooima en klasgenoot Cindy.

De cover van het boek is aan de ene kant sober en aan de andere kant toch enigszins opvallend door de turquoise kleur. Op de cover zien we twee jongens op een hekje, ik vermoed dat dit hoofdpersonages Milo en Finn voorstellen. De titel van het boek past goed bij het verhaal en valt op het einde op zijn plaats. De tekst op de achterkant van het boek triggerde mij naar de rest van het verhaal.

Natasza Tardio heeft een fijne schrijfstijl die ervoor zorgt dat het verhaal je vanaf de eerste bladzijde vastzuigt en niet meer loslaat, je door wilt blijven lezen.
De karakters in Moordvrienden komen echt over en zijn goed uitgewerkt. De machteloosheid en zorgen van Milo’s moeder, Iris om haar enige zoon, het ongeloof, hoe kan háár zoon ooit iets te maken hebben met de schietpartij op het Drieluik College en de moord op de vijfjarige Daniël Bootsma? De veertienjarige Milo die veranderde van een open en vrolijk kind in een angstige gesloten jongen die zich heel eenzaam voelt en een enorme last in zijn eentje met zich meedraagt, omdat hij zijn moeder die het al zwaar genoeg heeft omdat ze in haar eentje de zorg voor Milo draagt en daarnaast keihard werkt, hij durft haar hier niet mee lastig te vallen. De pestkoppen op school terroriseren hem jarenlang en maken hem het leven zuur, dit drijft hem rechtstreeks in de armen van Finn, de nieuwe jongen die zich over hem ontfermd, zijn beste en enige vriend.
Finn het ongeleide projectiel die er extreme en rare hobby’s op nahoudt. En Cindy, ooit het populairste meisje van de school, nu eenzaam en angstig.

Natasza Tardio heeft met Moordvrienden een schokkend, indrukwekkend, aangrijpend, realistisch verhaal neergezet. De heftige onderwerpen die in het verhaal verwerkt zijn, heel actueel gezien de verschrikkelijke schietpartijen op scholen op deze wereld. Dit verhaal zou zomaar waarheid kunnen worden en zou het prima als film doen.
De enorme invloed en gruwelijke gevolgen die jarenlang pesten en treiteren op iemand kunnen hebben, de diepgewortelde frustraties en haat die daarop volgen, het kan iemands leven voorgoed verpesten. Iets wat de pester in kwestie zelf niet in de gaten heeft. De details zijn op gruwelijke manier neer gezet, echt schokkend.
Moordvrienden is een spannend psychologisch verhaal, welke start met een schokkende proloog, het verhaal neemt een onverwachte verrassende wending en het einde is erg spannend.
Moordvrienden is officieel een jeugdthriller, maar m.i. ook prima geschikt voor de volwassen lezer. Het lijkt me prima materiaal om te laten lezen aan de voortgezet onderwijs leerlingen.

Moordvrienden, indrukwekkende realistische psychologische jeugdthriller, aanrader!