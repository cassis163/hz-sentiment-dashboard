Om te beginnen wil ik benadrukken hoe een vlot en ontspannend boek dit is! Op enkele dagen had ik het uitgelezen en voelde me dan ook tijdens deze leesuurtjes erg relaxed. Ideaal dus om in een drukke periode de Franse zon even te voelen schijnen.

Eva kan haar personages erg goed beschrijven en een eigen karakter toewijzen. Alleen al aan de hand van haar schrijfstijl weet je wie er aan het woord is in het boek. Het was dus heel fijn dat elk personage zo goed uitgewerkt werd, elk met hun eigen positieve en negatieve kanten.

Vooral de omgeving die wordt beschreven is geweldig gedaan, je gaat meteen bij het openslaan van het boek van je zetel naar de Franse vlakten. Ik kon me tijdens het lezen erg goed voorstellen hoe alles eruitzag, van Suus haar overhoop gehaalde woonkamer tot het huisje verscholen in de tuin. Eva weet haar boek door deze beeldende schrijfstijl dan ook extra karakter te geven.

Wat ik ook mooi vond zijn de stukjes uit het dagboek van een personage die de hoofdstukken inleidden. Buiten de dagboekfragmentjes begint deze persoon doorheen het boek meer en meer naar voor te komen wat ik persoonlijk niet verwachtte. Desalniettemin heeft Eva dit prachtig aangepakt! Ik vind dit personage dan ook de mooiste aanvulling voor het boek.

Niet meteen een boek dat ik als Young/New Adult-lezer uit de rekken zou nemen, maar ik ben blij dat ik het toch gedaan heb! Een aanrader voor mensen die eens helemaal willen ontspannen.

Als laatste wil ik Uitgeverij Zomer & Keuning bedanken voor het toesturen van dit boek!
http://BooksAndTeaCorner.wordpress.com