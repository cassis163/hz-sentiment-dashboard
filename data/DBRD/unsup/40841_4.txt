Gideon werkt bij Extreme Cleansing, een bedrijf dat gespecialiseerd is in het opruimen na aanslagen, zelfdoding, brand, overstroming of bij verwaarlozing. Gideon en zijn collega's zuiveren de plekken van alle narigheid. Daarnaast wil Gideon, nu hij met pensioen is, zichzelf zuiveren door middel van een " biecht". De biecht betreft het verhaal van hem en zijn vriend Youssef, de enige vriend die hij ooit gehad heeft. Als Youssef hem ook nog het leven redt, staat Gideon zwaar bij hem in het krijt. Hij probeert daarom het gezin van Youssef ook liefdevol op te nemen in zijn huis. Als Youssef plotseling verdwijnt, voelt Gideon zich verraden, en hoewel hij volgens eigen zeggen echt zijn best doet, verraadt ook hij op zijn beurt zijn vriend, doordat hij diens gezin niet voldoende kan beschermen. De buitenwereld draagt daar veel aan bij. Racisme en achterstelling leiden tot radicalisering en geweld.Tom Lanoye weet de boze buitenwereld mooi te verplaatsen naar het " palazzo" van Gideon, waar achterdocht en onbegrip eveneens escaleren, met onomkeerbare gevolgen. Vanaf het begin is duidelijk dat dit verhaal slecht afloopt, maar tot aan het einde blijft het spannend hoe dat precies gebeurt.