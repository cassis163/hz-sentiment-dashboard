In de eerste paar zinnen is al duidelijk om wat voor verhaal het hier gaat; vlot geschreven, vol actie, grappige dialogen en een dosis humor. Ook is direct duidelijk waar we zijn: op de maan - stoffig, grijs, zuurstofloos - een gevaarlijke omgeving voor mensen. En toch heeft de mens een stad gebouwd op de maan; Artemis. De stad kent een flinke kloof tussen arm (de arbeiders die de stad draaiende houden) en rijk (veelal toeristen die in luxe hotels verblijven). De hoofdpersoon Jazz droomt van een beter betaalde baan als toeristengids, maar tot die tijd sprokkelt ze haar inkomsten bij elkaar als koerier en ze verdient bij met wat smokkelwerk. Als ze een wel heel aantrekkelijk, maar illegaal, aanbod krijgt, gaat alles mis en komt Jazz terecht in een strijd op leven en dood. En niet alleen haar eigen leven staat op het spel...

Wat het verhaal heel sterk maakt is de humor. Jazz is een ontzettend eigenwijs en heerlijk lomp personage. Als ze een echt mens zou zijn, zou ze onuitstaanbaar zijn, maar in dit verhaal past haar karakter goed. Zelfs in de meest penibele situaties blijft ze doorzetten en verliest ze haar gevoel van humor niet - dit levert een aantal heerlijke scenes op. De keuzes die ze maakt zijn af en toe wel ongeloofwaardig; regelmatig krijg je als lezer het gevoel dat ze dingen ook wel anders had kunnen aanpakken...

Het is een sf verhaal dus er hoort uiteraard flink wat technische informatie bij. Dit heeft Weir op een goede manier in het verhaal verwerkt. Jazz spreekt de lezer direct aan om tekst en uitleg te geven over alle technische aspecten van leven op de maan (en regelmatig herinnert ze je eraan dat we op de maan zijn waar zwaartekracht nu eenmaal anders werkt). Dit zorgt ervoor dat je geen saaie informatiedump krijgt. De helft van de tijd vergat ik gewoon dat ik een sf verhaal aan het lezen was. Een stad op de maan klinkt als iets dat binnenkort best eens werkelijkheid zou kunnen worden en in alles wat Weir beschrijft zit een heel menselijk/aards aspect. Dat zorgt er allemaal voor dat het verhaal nergens afstandelijk of ontoegankelijk wordt - je ziet alles voor je alsof het al waarheid is. Helaas blijft Weir naar de climax van het verhaal ook veel technische uitleg geven. Dit zorgt helaas voor een flinke vertraging in het tempo van het verhaal en daarmee toch wel wat irritatie.

Al met al is Artemis een spannend en toegankelijk geschreven sf/actie verhaal, met leuke personages en een flinke dosis humor, dat roept om een verfilming.