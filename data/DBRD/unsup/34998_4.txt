Waarom wil het met de verkoop van de Nederlandse spannende boeken toch niet lukken? Ligt het aan de media, uitgevers of gewoon aan het publiek? Aan de kwaliteit van de Nederlandse schrij(f)v(st)er kan het echt niet liggen. Wat is er toch een talent aanwezig. Appel, Vis, de Waal, Books, Goeken, Van der Vlugt en Noort zijn er maar een paar, maar je kunt van nu af aan ook Boersma aan dit rijtje toevoegen.
Bovenstaande moest ik echt even kwijt, het kwam in mij op na het lezen van Nephilas netwerk, wat een schitterend boek. Je wordt helemaal meegezogen in het verhaal, de spanning wordt lekker opgebouwd en de omgeving is goed beschreven. Het begint allemaal met de Nederlandse Irene die op duikvakantie op Corsica wat geruchten hoort. Samen met de duikinstructeur Jean gaat zij deze geruchten proberen te ontrafelen. Dat ze hierdoor in de problemen komen kun je (bij een thriller) wel verwachten. Haar liefde voor het duiken en de omgeving verwoord Marelle Boersma mooi en al lezend waan je je dan ook daadwerkelijk in Frankrijk. Vooral de onderwaterwereld is mooi omschreven, iets minder vind ik de omschrijving van de streek Poitevin, die ze vergelijkt met Giethoorn, maar welke ik eerder de Biesbosch zou noemen. Maar reken er maar niet op dat je als je dit boek leest alleen maar een reis verhaal leest, de spanning vliegt er van af niet alleen in het verhaal maar ook in de verhoudingen tussen Jean en Irene. Komt Irene achter het geheim, en wat heeft een textielfabriek ermee te maken? Ik kan het niet benoemen, anders verraad ik te veel, dus ik zou zeggen lezen!
De reactie na het lezen van jullie is vast is er dan niets negatiefs? Nou toch iets, ik had wat meer willen weten over Jean, het verleden van Irene, het hoe en wat bij de fabriek en soms gaat het iets te gemakkelijk. Ook is het soms iets te voorspelbaar. Maar al die kleine puntjes wegen niet op tegen de goede schrijfstijl die (om in Nederland te blijven) tussen Paul Goeken en M.P.O. Books in ligt. Dus dat wordt makkelijk op mijn verjaardag, ik wil straks de nieuwste van Boersma!