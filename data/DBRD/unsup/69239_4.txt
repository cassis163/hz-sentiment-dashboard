Minithriller, in een uurtje uit, maar zeer lezenswaardig. 'Hellig vuur' begon in de vorm van voorleessessies tijdens de bijeenkomsten van De Literaire Hemel in Amen, is als feuilleton gepubliceerd in het Dagblad van het Noorden en zeer onlangs in boekvorm verschenen. Opnamen van de voorleessessies zijn te beluisteren via de QR-code achter in het boekje of de erbij vermelde URL. Lupko Ellen toont met 'Hellig vuur' aan dat hij veel meer in zijn mars heeft dan het schrijven van prima (actie)thrillers rond Ludde Menkema. Ellens poÂ‰tische kant schemert door in deze minithriller. Stijlvol, in fraaie bewoordingen en met oog voor detail vertelt hij over een conflict tussen de arme, demente boer Arend Geerts en de rijke, slimme zakenman Jan Ellert Oosting. Waar het menig auteur van dikke boeken niet lukt karakters voldoende tot leven te wekken, presteert Lupko Ellen het om schijnbaar moeiteloos in een luttel aantal pagina's krachtige personages neer te zetten, in wie je je als lezer met het grootste gemak inleeft. 'Hellig vuur' is niet zozeer een thriller, al bevat het spannende elementen, het is meer een roman vol tragiek en menselijk leed. Het verhaal heeft zelfs een mystiek kantje. En dat allemaal op 96 pagina's, petje af! P.S. Voor Ludde Menkema-fans: goed nieuws op pagina 50!