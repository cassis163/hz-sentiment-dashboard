'Leef je volgens je eigen keuzes of worden keuzes voor je gemaakt?'

De ambitieuze en beetje eigenwijze Duitse Irmina reist in 1934 als 19-jarige naar Londen voor een opleiding tot internationaal secretaresse. Ze wil vrij zijn, studeren, haar eigen geld verdienen en haar eigen leven opbouwen. Ze is stil, serieus en soms zelfs streng. Een jonge vrouw die 'iemand' wil worden. Een jonge vrouw die weet wat ze wil.

In Londen leert ze Howard kennen, één van de eerste zwarte studenten in Oxford. Net als zij staat hij buiten de groep en ze ontwikkelen een hechte vriendschap. In die tijd komt Hitler aan de macht en ze wordt regelmatig geconfronteerd met de politieke veranderingen in Duitsland. Het naziregime duikt op waardoor ze haar dromen minder makkelijk na kan jagen. Ze keert terug naar Duitsland, huwt een SS'er en krijgt een kind. Maar hoe ga je verder in oorlogstijd? Eerst was ze nog redelijk sympathiek, maar langzaamaan behoort ze steeds meer tot de stille massa Duisters die het naziregime navolgen en goedkeuren.
Het leven van Howard is een tweede verhaallijn die heel licht op de achtergrond nog aanwezig is. Hij is er niet, maar toch ook wel. Levens lopen anders door de keuzes die je maakt, begrijpelijk of onbegrijpelijk. Uiteindelijk laat je je soms toch leiden door een huwelijk, het krijgen van kinderen, maar in dit geval ook de oorlog waardoor overleven belangrijker lijkt dan het maken van goede keuzes.

Deze graphic novel is niet alleen een verhaal over een vrouw in oorlogstijd. Dit is ook het verhaal van een massa zwijgende mensen in oorlogstijd. Miljoenen mensen zijn omgekomen in deze gruwelijke oorlog onder de ogen van zwijgende mensen. Een boek wat stof tot nadenken geeft.
De eerste keer dat ik een graphic novel las, maar het is goed bevallen. Er is grondig onderzoek gedaan naar de geschiedenis en juist door de illustraties is de sfeer heel tastbaar. Knap hoe je een verhaal zo mooi over kan brengen met beeld en tekst. Een verhaal over liefde, dromen, keuzes, oorlog en vooral de harde werkelijkheid. Een compleet, indringend verhaal over een vrouw die een SS'er trouwt en het op zich goed heeft in vergelijking met andere mensen. Op haar manier heeft zij het ook niet goed, maar hoe verklaar je dat zij haar kop soms in het zand steekt? Dit boek deed mij ook beseffen dat ik helemaal niet veel weet over de Tweede Wereldoorlog en Duitse inwoners op dat moment.