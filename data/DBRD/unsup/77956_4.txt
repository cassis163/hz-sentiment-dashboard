'Alles houdt op te bestaan' is het tweede boek in het Nederlands van de Amerikaanse Elizabeth Brundage. Eerder verscheen in 2005 al 'Een slecht geweten'. Andere boeken van de auteur werden tot nog toe niet vertaald.

23 februari 1979, George Clare klopt aan bij zijn buren. Hij heeft zijn driejarige dochtertje op de arm en kondigt aan dat zijn vrouw Catherine vermoord is. Vrij snel is George hoofdverdachte in deze moordzaak. Wat volgt is een circa 350 bladzijden durende flashback die zich in 1978 afspeelt, in het Amerikaanse plaatsje Chosen. We maken kennis met de familie Hale die op de boerderij woonde voordat George er met zijn gezin introk. Pas een 100-tal bladzijden voor het einde neemt Brundage ons weer mee naar 1979 en de jaren na de moord.

Wat opvalt in dit boek zijn de ontzettend goed uitgewerkte personages, Catherine, Cole en George om er maar een paar te noemen. Bij momenten voel je echt de onheilspellende sfeer die Brundage geprobeerd heeft te creëren. Thema’s in dit boek zijn o.a. liefde, bedrog en geluk. Geen aanhalingstekens om dialoog aan te geven, maar dat is op geen enkel moment storend.

Wat vaak terugkomt in het boek is het geloof, de ene gelooft in het bestaan van een God, terwijl de ander religie afdoet als geraaskal over dingen in het leven die niet eenvoudig te verklaren zijn. Interessant citaat van kunstenaar Iness op blz 268: God is onzichtbaar, maar dat wil niet zeggen dat Hij er niet is. Hem vinden betekent niet noodzakelijk Hem zien.

‘Alles houdt op te bestaan’ gaat onder de noemer ‘thriller’ door het leven, maar het is allesbehalve een standaard thriller. Oké, er wordt een moord gepleegd. Wat volgt is echter niet in de eerste plaats een zoektocht naar dader en motieven, maar veeleer een relaas over verschillende familietragedies en -relaties. Het boek houdt zowat het midden tussen thriller en roman. Het etiket ‘literaire thriller’ lijkt uitzonderlijk eens op zijn plaats.