Persoonlijkheidsstoornissen, daar gaat dit boek van Willem van der Does over. Leerzaam en met humor beschreven, de tekeningen van Peter van Straaten maken het áf.
'Zo ben ik nu eenmaal' start met het narcistische persoonlijkheidstype, gevolgd door de theatrale persoonlijkheid, de antisociale, de borderliner, de afhankelijke, de dwangmatige, de vermijdende en de excentrieke. Kenmerken, oorzaken, gevolgen, natuurlijke vindplaats, valkuilen en omgangsregels komen aan de orde.
Grappig - en link - is, dat je tijdens het lezen 'etiketten' gaat plakken op mensen die je kent ...

Bij de dertiende druk is het boek op basis van veranderde inzichten herzien: uitvoeriger tekst, nieuwe tekeningen en een extra hoofdstuk getiteld 'Begrijpen en sturen', waarin door arts-psychiater Ineke Booij tips worden gegeven voor het omgaan met lastig gedrag. Ik heb de zevende en zeventiende druk met elkaar vergeleken, de herziening heeft duidelijk toegevoegde waarde ten opzichte van de oude versie. Haast alle tekeningen zijn vervangen, helaas moet ik de zevende druk terugbrengen naar zijn eigenaar.

Op de vele tekeningen raak je niet uitgekeken, ze sluiten naadloos aan bij de tekst.
- "Hoe lang werkt u nou al bij ons, eh ... kom ... hoe heet u ook maar weer ..."
- "Neem een sabbatical year, Theo. Dat is ook voor óns prettig."

Hebbeboek voor een ieder die geïnteresseerd is in (afwijkend) menselijk gedrag.