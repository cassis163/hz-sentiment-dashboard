De cover van Flashback heeft frisse kleuren en op de binnenflap bevindt zich een spannend fragment dat al voor de nodige nieuwsgierigheid zorgt. In de proloog loopt een vrouw met haar hond in de duinen. De hond gaat een beetje zijn eigen weg maar komt dan terug met een soort van steen in zijn bek. Alleen blijkt dit geen steen te zijn maar een onderdeel van het lichaam van Céline, een jonge vrouw die vlak na haar eindexamen verdween. Céline zat bij Ilona, Sanne, Bregje en Anouk in de klas en de vondst van het lichaam van Céline is voor Bregje de aanleiding een reünie te organiseren. De vriendschap tussen Ilona, Sanne, Bregje en Anouk was op de middelbare school heel hecht alleen was het contact in de loop der jaren verwaterd. Maar al voordat de reünie kan plaatsvinden gebeurt er iets vreselijks…

‘Het was een steen, maar die zag er vreemd uit. Glad, bleekwit, hier en daar grijs en zwart uitgeslagen. De vorm was apart. Langwerpig, en in het midden splitste het ding zich uit naar twee evenwijdige lopende pijpen. Het leek nog het meest op…’

Flashback bevat vier delen en wordt verteld vanuit een wisselend perspectief. Beginnend bij het verhaal van Ilona komen alle vrouwen aan het woord. De eerste zestig bladzijden lijkt het er nog niet op dat dit boek een thriller is, de spanning is nog ver te zoeken. En na het lezen van het eerste deel is er even teleurstelling omdat het niet zo loopt als verwacht. Ook lijkt het erop dat het na het eerste deel erg voorspelbaar gaat worden. Maar niets is minder waar. Naarmate het verhaal vordert komt er meer spanning om de hoek kijken en de voorspelbaarheid blijkt toch ook onvoorspelbare situaties in zich te hebben. Vanaf het moment dat er meer spanning is weet Middelbeek deze ook op goede hoogte te houden en vooral in het laatste deel wordt deze flink opgevoerd.

‘Ik vocht om mijn ogen open te houden, maar de onpeilbare diepte waarin ik werd weggezogen werd sterker, en sterker, en sterker.’

Middelbeek weet de karakters goed uit de diepen en ze zet herkenbare personages neer. De vrouwen hebben zich allemaal ontwikkeld, de een wat meer dan de ander, en allemaal hebben ze zo hun eigen problemen. Maar ook blijken ze allemaal in gevaar te zijn, al zijn ze zich daar niet meteen van bewust. Na een aantal gebeurtenissen beginnen ze zich toch wel onveilig te voelen en de angst die daaruit voortkomt wordt helder beschreven door Middelbeek. Waardoor en waarom ze in gevaar zijn weet de auteur goed te verbergen en de plot is dan ook een grote verrassing. Met haar romans en jeugdthrillers, geschreven met een vlotte en toegankelijke schrijfstijl, heeft Middelbeek zich inmiddels wel bewezen. Debuteren in een ander genre is dan altijd even aftasten maar Flashback toont aan dat ze dit ook prima in de vingers heeft. Een fijn thrillerdebuut dat zeker om navolging vraagt.

Deze recensie is eerder gepubliceerd op VrouwenThrillers.nl