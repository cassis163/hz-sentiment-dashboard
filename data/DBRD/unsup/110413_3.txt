Leonie Fougard, journaliste, heeft de liefde van haar leven gevonden in Serge. Ze zijn samen op een idyllisch plekje als haar Serge op een verschrikkelijke manier om het leven komt. Leonie is ontroostbaar, maar uiteindelijk vindt zij de kracht om haar leven op te pakken. Ze moet en zal wraak nemen op degene die haar geliefde het leven afnam. Maar wat zij nog niet weet is dat zij daarmee een beslissing neemt waarvan ze de gevolgen niet kan overzien. Degene op wie zij wraak wil nemen is een uiterst gevaarlijke crimineel. Gaat het haar lukken om wraak te nemen of neemt zij daarmee een te groot risico en raakt ze daardoor alles kwijt? De uiteindelijke confrontatie zal het uitmaken.

De proloog van dit ruim 500 pagina tellende boek vertelt over de afkomst van wat later de gehate moordenaar van Leonies liefde blijkt te zijn. Als lezer krijg je bijna sympathie voor hem. Ik zeg bijna, want naarmate het boek vordert blijkt zijn ware karakter. Koelbloedig en bikkelhard. De bloederige scenes in dit boek liegen er niet om. Toch zitten er komische gedeeltes in. Als je al eerder een boek van Ilja gelezen hebt zul je de humor zeker herkennen. En ja, de wijn ontbreekt zeker niet. Die speelt ook in dit boek een grote rol. Soms vond ik het wat al te luguber en overdreven allemaal. Ook niet heel erg geloofwaardig. Maar ja, dat maakt het dan wel weer dat je als lezer iets meer afstand kunt nemen tot het verhaal. Je leeft wel mee met Leonie, maar toch ook weer niet helemaal. Juist door het overdrevene kon ik de spanning iets minder voelen.
Maar de humor maakte veel goed. Verrassend eind? Dat is iets wat ik niet ga verklappen. Dat moet je toch echt zelf maar lezen vind ik.
Ik heb al met al wel genoten van dit boek.