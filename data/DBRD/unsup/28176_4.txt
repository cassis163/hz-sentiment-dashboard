Hopeloos verliefd is alweer het zesde deel van de succesvolle meidenserie ‘Dagboek van een muts’. De veertienjarige Nikki J. Maxwell schrijft al zes jaar lang dagboek na dagboek vol over haar twee BFF’s Chloë en Zoey, grote liefde Brandon en aartsrivaal McKenzie. In Hopeloos verliefd maken de drie BFF’s plannen om naar het Valentijnsfeest op school te gaan. Gaan zij samen naar het feest of durven ze een leuke jongen mee te vragen?

Nikki is dolgelukkig wanneer zij van Brandon een SMS ontvangt. Hij vraagt haar mee naar de Crazy Burger. Het is niet echt een romantische date, maar het begin is er… Met haar hoofd  in de wolken ziet zij zichzelf al met Brandon naar het Valentijnsfeestje gaan. Er is slechts nog  één ding wat het in de weg staat. Ze moet het alleen nog maar even vragen. Maar Nikki zal Nikki niet zijn als er weer van alles misgaat. Zo ontvangt zij vreemde berichtjes van Brandon, verknalt zusje Bri-Bri haar kapsel, verdrinkt ze bijna tijdens de zwemles, zijn de feestjurken uitverkocht én last but not least loopt McKenzie weer pijnlijk te stoken. Is Nikki’s hart op tijd gelijmd voor het Valentijnsfeest?

Zoals het bij een echt dagboek hoort, heeft Nikki de tekst van haar dagboeken handgeschreven op gelinieerd papier. Elk hoofdstuk is rijkelijk versierd met grappige, grote zwartwit illustraties. De illustraties zijn gemaakt door een andere Nikki, de dochter van schrijfster Rachel Renée Russell.

De dagboeken van Nikki worden verslonden door meisjes uit groep 6, 7 en 8. Wat is toch het geheim van Russells succes? Is het de humor en de zelfspot van Nikki? De herkenbare situaties waarin zij verzeild raakt? De vormgeving van het boek? De boeken zien er heel aantrekkelijk uit. Veel illustraties, geen overvolle bladzijden tekst en er wordt gespeeld met letters (verschillende lettertypes, dikke letters, grote en kleine).  Opvallend is ook dat het boek, ondanks dat het met 350 bladzijden vrij dik is, veel geleend wordt door kinderen die moeite met lezen hebben. Een knappe prestatie als je dit als schrijver voor elkaar krijgt!

Bij een populaire serie  hoort tegenwoordig een facebookpagina. Het is jammer dat de Nederlandse pagina niet up te date gehouden wordt. De laatste post is van meer dan een jaar gelden. Want welk meisje,  van een jaar of tien,  wil nu niet zo’n leuke facebookvriendin als Nikki Maxwell? Gelukkig zijn er twee aantrekkelijke Amerikaanse sites.  Hier kun je terecht voor Nikki-kleurplaten  en de allerlaatste nieuwtjes.  Zo is deel acht van de serie verschenen.  Uitgeverij de Fontein, wij kijken er naar uit! 


Kijk hier en hier voor de Amerikaanse facebookpagina's van Nikki.