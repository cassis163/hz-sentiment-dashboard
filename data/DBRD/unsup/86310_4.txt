Als alles tegen lijkt te zitten, besluit Emily haar koffers te pakken en terug te keren naar de vertrouwde plek uit haar jeugd. Zal zij hier naast haar rust en inspiratie ook de antwoorden op haar vragen vinden? Sarah Jio weet in Eiland in bloei verleden en heden verrassend in elkaar over te laten lopen.

Het verhaal
Als het huwelijk van de eens zo succesvolle bestsellerschrijfster Emily Wilson strandt, komt de uitnodiging van haar ruim 80-jarige oudtante Bee echt als geroepen! Ze verlaat op stel en sprong het altijd drukke New York en vertrekt naar het vertrouwde, rustige Bainbridge Island, de plek waar ze lange tijd van haar jeugd heeft doorgebracht.

Met de rustgevende zee en haar geliefde tante Bee om zich heen, heeft Emily het plan opgepakt om eindelijk haar tweede boek te gaan schrijven. Maar dan ontmoet ze Greg, haar oude liefde, maakt ze kennis met de knappe Jack én krijgt ze een roodfluwelen dagboekje uit 1943 in handen…

Het ene raadsel na het andere ontstaat. Wie is de schrijfster van dit dagboekverhaal? En waarom praat haar moeder niet meer met haar lieve oudtante? En dan lijken er ook nog eens verdraaid veel overeenkomsten te zijn met het leven van deze schrijfster en het leven van Emily…

Look & Feel
Op de rustig ogende boekomslag staat een vrijstaand huis met een toren, omgeven door bomen en veel water. Een prachtig plaatje maar voor mij niet echt terug te koppelen aan de verhaallijn waarin wordt gesproken over een kustlijn en vaak onrustige zee.

Prachtig is de rozenprint op de snijkanten van het boekblok, in een corresponderende kleur met de cover. Een lust voor het oog!

Oordeel
Eenmaal beginnen met lezen betekende voor mij doorlezen… Wegleggen was nauwelijks een optie. Binnen twee dagen heb ik dit boek uitgelezen.

Jio heeft middels het eerder genoemde roodfluwelen dagboek, een verrassende mogelijkheid voor flashbacks bedacht. Uiteindelijk vloeien verleden en heden goed in elkaar over. Daarnaast heeft de schrijfster een gave om op een prachtige manier de omgeving te beschrijven, waardoor je een goed beeld vormt en je jezelf in deze roman waant. Ook de dilemma’s waar de hoofdpersonen mee te maken krijgen, voel je als het ware zelf, de lastige keuzes die gemaakt moeten worden, houden je al lezende bezig; nieuwsgierig hoe ze opgelost gaan worden.

Al eerder las ik van Sarah Jio De geheimzinnige tuin en ook dit keer heeft deze schrijfster weer een heerlijk recept neergezet, met een naar mijn idee een nóg lekkerder smaakje. De ingrediënten bestaan in haar boeken uit een snufje romantiek en een kleine dosis spanning. Deze zorgen uiteindelijk voor een heerlijk leesbare roman!

Voor de liefhebbers van feelgoodromans is dit echt een goede aanrader die naar mijn mening zijn vier sterren absoluut verdient!

Sterren: ****

Specificaties
Uitgever: Uitgeverij Boekerij
Uitgave: Paperback
Vertaling: Harmien Robroch
Publicatiedatum: 27 maart 2018
Pagina's: 317
ISBN: 9789022582718

Met dank aan uitgeverij Boekerij voor het toesturen van een recensie-exemplaar. Dit heeft mijn beoordeling niet beïnvloed.