Hondje is geen merkhondje. Geen ras of soort. Van Hondje is er maar één. Hij is niet groot of klein. Hondje is een groot man in een klein lijf. Hij heeft geen baas of huis. Hondje is de baas over zichzelf. Hij doet wat hij zelf wil. Het liefst iedere dag zijn neus achterna. Op zoek naar avontuur en eten!

Boy, die ook wel meneer Boymans genoemd wordt, woont sinds de zomer van 2014 bij Yvonne. Ze zijn dikke vrienden. Zo kwam Yvonne op het idee om een boek te maken over een wit hondje met bruine vlekken, vol ondeugende streken en met een paar ogen die je alles doen vergeven!

'Hondje de enige echte', werd al eerder verkozen tot een van De Best Verzorgde Boeken 2015. Verdiend, want het boek is mooi vormgegeven. Een stevige hardcover, opvallend geïllustreerd. Ook de illustraties in het boek zijn passend. Eenvoudig, niet overdadig maar wel sprekend. Alles wat Hondje meemaakt wordt treffend weergegeven door de illustraties wat het voorstellingsvermogen van de lezer stimuleren.

De belevenissen van Hondje spelen zich af in vier seizoenen: Herfst, Winter, Lente en Zomer. Ondanks dat Hondje geen huis of baas heeft is er altijd een adresje waar hij terecht kan. Om te schuilen voor de regen, om een hapje te eten. Een oude dame is altijd bereid om hem even onderdak te bieden en zijn maag te vullen. De belevenissen van Hondje zijn soms wat grappig, soms zelfs hilarisch maar ook soms ontroerend. Herkenbare belevenissen vooral voor de lezers die zelf een hond hebben. De auteur heeft in Hondje de enige echte alles op zo’n treffende wijze neergezet dat je het helemaal voor je kunt zien. Eenvoudig geschreven met korte strakke zinnen, kleine verhaaltjes waaruit liefde en bevlogenheid spreekt.

'Hondje de enige echte' is een kinderboek en wat is er nu leuker dan je kinderen uit dit boek voor te lezen. De al wat oudere kinderen die zelf kunnen lezen zullen genieten van de belevenissen van Hondje en het boek zal zeker een glimlach op het gezicht van de kinderen toveren. Ik heb zelf geen kinderen of kleinkinderen aan wie ik kan voorlezen maar als een al wat oudere volwassene heb ik dit boek graag gelezen en ik heb genoten van de belevenissen van Hondje. Als hondeneigenaar kwam ik zoveel herkenbaarheid tegen en bij mij is zeker regelmatig een glimlach op mijn gezicht verschenen. Hondje de enige echte, is een hondje om van te houden, een hondje dat jou verovert en zich in je hart nestelt. Een hondje dat je niet zo snel zal vergeten en als ik naar mijn eigen hond kijk, moet ik denken aan dit boek 'Hondje de enige echte'.

Yvonne schreef en tekende al vele prentenboeken, over o.a. Balotje, Arno en Hartje. Die boeken zijn over de hele wereld verschenen. In de meest exotische talen kun je over haar hoofdpersonen lezen. Misschien gaat dit met Hondje straks ook gebeuren…Dat zal meneer Boymans vast leuk vinden.

'Hondje de enige echte', is bekroond met een Zilveren Penseel 2016 en ook dit is een verdiende bekroning.