Michael Grant is terug met het vervolg op de succesvolle serie Gone Monster. Hoewel ik de eerste zes delen van deze serie niet heb gelezen, kon ik het verhaal wel volgen zonder dat ik het gevoel had dat ik een belangrijke gebeurtenis heb gemist. In de proloog van Monster lees je namelijk wat er gebeurde toen de koepel is ontstaan en uiteindelijk verdween. Omdat de gebeurtenissen van Gone kort aan het begin van Monster wordt herhaald, is Monster goed te lezen zonder dat je de delen van Gone hebt gelezen.

In Monster blijkt dat Shade in de chaos dat ontstond toen de koepel het begaf haar moeder verloor. Ze is van mening dat haar hulpeloosheid de dood van haar moeder heeft veroorzaakt. Om nooit meer hulpeloos te hoeven zijn, besluit ze om samen met haar nieuwe vriendin Cruz een meteoriet te pakken dat voor superkrachten kan zorgen. Tegelijkertijd probeert de overheid te voorkomen dat de meteorieten in verkeerde handen terecht komen.

Het verhaal wordt verteld vanuit verschillende personages. Naast de perspectieven van Shade en Cruz, volgen we de gebeurtenissen ook vanuit de ogen van Dekka, Justin en Armo. Niet schrikken van de vele hoofdpersonages met hun eigen verhaallijnen. Het lijkt erg verwarrend, maar dat is het niet. Grant heeft namelijk een hele duidelijke schrijfstijl waardoor het verhaal goed te volgen is.

Een ander pluspunt is dat het boek ook hele diverse personages bevat. Het meisje Dekka heeft namelijk een donkere huidskleur en valt op meisjes. Cruz is geboren als een jongen, maar voelt zich fijner als een meisje. En Armo heeft een gedragsstoornis. Het is Grant gelukt om de verschillende personages goed uit te werken.

Het verhaal zit ook boordevol actie en leest heel erg vlot. De spanning zit er van het begin tot het eind erin. Alles is heel visueel beschreven, waardoor alles levensecht lijkt. Soms probeert Grant naar mijn gevoel wel iets te veel informatie in één keer te geven, waardoor je snel dingen mist als je even niet oplet. Het gevolg is dat je soms delen van het verhaal opnieuw moet lezen.

Fans van Gone zullen zeker smullen van het boek Monster. Ook voor lezers die deze serie nog nooit hebben gelezen is dit boek een aanrader. Het is spannend, leest vlot en bevat hele diverse personages. Je kunt het boek niet makkelijk neerleggen. Van mij krijgt Monster 4.5 sterren.

*Ik wil HarperCollins graag bedanken voor het recensie-exemplaar. Dit heeft mijn mening uiteraard niet beïnvloed.*