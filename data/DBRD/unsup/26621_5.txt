De Lunar-Chronicals van Marissa Meyer vond ik helemaal geweldig. Ze heeft een heel fijne schrijfstijl, haar boeken lezen vlot en zijn niet makkelijk aan de kant te leggen. Dus toen ze met een boek kwam over mijn favoriete onderwerp, superhelden, kon mijn dag niet meer stuk.

Alter Ego vertelt het verhaal van anarchist Nova en rebel Adrian. Nova heeft een hekel aan de rebellen en wil hun leiders uitschakelen om zo de hele rebellenbeweging omver te gooien. Adrian zet samen met de andere rebellen zijn superkrachten in voor gerechtigheid. Maar bovenal wil hij Nachtmerrie zien te vinden, een begaafde die geprobeerd heeft een van zijn vaders te vermoorden.
Wanneer Nova infiltreert bij de rebellen ontmoeten ze elkaar. Adrian weet niet dat zij in werkelijkheid zijn vijand Nachtmerrie is en gaat met haar samenwerken. Eenmaal bij hem in het team kost het Nova moeite om trouw te blijven aan haar idee dat alle rebellen gestopt moeten worden.

Alter Ego is een spannend verhaal, maar het kost wel een beetje moeite om erin te komen. De eerste paar hoofdstukken moet je steeds even terug bladeren naar de lijst met namen, alter egoÂ´s en krachten voor je eindelijk weet wie nu wie is. Maar eenmaal gewent aan alle namen ontpopt het zich tot een verhaal dat goed in elkaar zit en erg leuk is om te lezen. Er lijken geen twee begaafden te zijn met dezelfde gave. De meeste van deze superkrachten zijn erg origineel bedacht en verwerkt.
De meeste karakters krijgen niet echt vorm, alleen de beide hoofdrolspelers zijn echt goed uitgewerkt. Maar dat is niet storend. Je weet wat je van iedereen moet weten.
Dit boek laat heel duidelijk zien dat er geen zwart en wit bestaat, iedereen zit er een beetje tussenin. Niemand is alleen maar goed of alleen maar slecht. Het vertelt het verhaal achter de wraak van Nova en tegelijkertijd zie je de twijfels van Adrian over het blind gehoorzamen aan de rebellenraad.

Het boek is echt prachtig om te zien. Het glimt je tegemoet en de superkrachten lijken door de kaft naar buiten te willen breken. Het ziet er heel futuristisch uit, je ziet gelijk dat het zich niet afspeelt in de wereld zoals wij hem kennen.

Het boek was het laatste deel van de BlossomBooks challenge van 2017. Ik heb mijn exemplaar gewonnen. Het was echt een genot om het te lezen. Het enige minpunt eraan vond ik dat het wat traag op gang kwam. Daarom krijgt het van mij 4 sterren ****