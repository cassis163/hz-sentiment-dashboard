Karin Slaughter geldt als een van de meest invloedrijke thrillerauteurs van het afgelopen decennium. Uitgeverij Cargo, die inmiddels ruim 2,5 miljoen boeken over de toonbank heeft zien gaan, gaf de bestsellerschrijfster alle ruimte middels een eigen imprint: Slaughterhouse. Ook verscheen eind mei De Karin Slaughter Special van Crime Magazine en werd begin deze maand haar eigen app een feit. Booming business dus. Maar Ms. Slaughter staat dan ook niet voor niets in the picture. Haar hand van schrijven is maar moeilijk te evenaren en hoewel het volgens de zegswijze eenzaam is aan de top, lijkt de Amerikaanse zich daar uitermate comfortabel te voelen. En wie zijn wij om haar deze status te misgunnen? Dik verdiend, en gezien de continuïteit in alles wat haar brein produceert, blijft ze nog wel even op die eenzame hoogte staan. Genadeloos pakt soepel de draad weer op waar deze in het vorige boek, Gevallen, was losgelaten.

De zeer prille relatie tussen Will Trent en Sara Linton heeft nog geen kans gezien een fundering te leggen waarop gebouwd kan worden; er moet eerst puin geruimd worden. Will is nog altijd voor de wet getrouwd met Angie Polaski, een vrouw waar hij maar niet van los schijnt te komen. Ook duiken er nog geregeld demonen op uit diens verleden. De gepijnigde held uit tal van eerdere boeken krijgt eindelijk wat ruimte van de schrijfster om datgene onder ogen te komen wat hem heeft gevormd en de strijd aan te gaan met tal van angsten en onzekerheden die eigenlijk in de weg staan om nieuw geluk een kans te geven. Zo brengt een recente moordzaak Will terug naar het enige thuis dat hij heeft gekend sinds de tijd dat zijn vader achter de tralies verdween: het weeshuis waar hij tot zijn achttiende levensjaar verbleef.
Het verhaal schakelt tussen 1974/1975 en om en nabij dertig jaar later. Veel vrijheid is gegeven aan de periode dat Amanda Wagner, Wills huidige meerdere, destijds naast haar studie en de zorg voor haar vader werkzaam was bij het APD, het politiekorps van Atlanta. In de zeventiger jaren waren vrouwen in deze branche ondergeschikt aan mannen; blank werd gescheiden van zwart en moest je als vrouw je mannetje staan als je gezien, laat staan gehoord wilde worden. Amanda en haar partner Evelyn bijten zich vast in een vermeende verkrachtingszaak van een in een erbarmelijke staat verkerende prostituee en stuiten na verder onderzoek op nog meer verdwijningen van zogeheten crackhoeren, waarvan er twee vermoord worden teruggevonden.
In het heden houdt Amanda Will ver van een moordzaak en als blijkt dat de vader van Will zijn tijd uitgezeten heeft en inmiddels op vrije voeten is gesteld, wordt duidelijk dat Amanda een verband legt tussen toen en nu. Bepaalde optelsommen hoeven niet al te ingewikkeld te zijn om de uitkomst ervan te kunnen berekenen.

Dat er vijfhonderd bladzijden voor nodig zijn om een verhaal als dit vorm te geven, daar valt over te twisten. Diverse terugkerende karakters zijn inmiddels zo ingeburgerd bij de lezer dat menigeen reeds een gezicht heeft gekregen. Uitweiding in het beschrijvende waar de auteur naar neigt geeft de lezer gelegenheid achterover te leunen. Onnodig, want inhoudelijk is het interessant genoeg om bij de les te blijven. Waarom een bepaald slachtoffer meer vrijheid krijgt zich te ontwikkelen dan het andere geeft te denken, en die ruimte wordt ons nu (helaas) geboden. Karin Slaughter is desalniettemin een meesteres in het bij elkaar brengen van op het eerste oog niets met elkaar van doen hebbende verhaallijnen. Aanvankelijk staan de verhaallijnen ver uiteen, maar krijgen gaandeweg steeds meer een band om tot slot naadloos bij elkaar aan te sluiten. Genadeloos heeft niet de meest ingenieuze plot maar is wel een verhaal waar de auteur de mens achter het personage laat zien. Slaughter blijft ongeëvenaard.

(Door Diana Bokkinga)