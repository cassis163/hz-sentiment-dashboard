Al enige tijd staan 'Paaz' en de opvolger daarvan, 'Up', in mijn kast te wachten om gelezen te worden.
Nu ik 'Paaz' uit heb, denk ik niet dat 'Up' lang meer hoeft te wachten...

Wat een fijn boek!

Paaz, de psychiatrische afdeling van het ziekenhuis.
Emma krijgt een burnout, en daarmee stormt de depressie die onderhuids al tijden sluimert, dwars door alles heen naar de voorgrond.

De crisisdienst besluit dat het verstandig is om voor een 'vrijwillige' opname te kiezen, en Emma komt op de Paaz-afdeling terecht. 'Voor 4 weken' voorspelt ze, want daarna is haar vakantie voorbij.

Deze 4 weken worden echter 5 maanden.

5 maanden waarin je als lezer niet alleen Emma beter leert kennen, maar ook haar Paaz-collega's; Kim, Mandy, Alice, Boudewijn...

5 maanden waarin je als lezer achterover valt van verbazing, als je leest hoe de artsen uit verschillende disciplines elkaar afvallen en hoe er gegoocheld wordt met medicatie.

5 maanden waarin je nog meer respect krijgt voor de Verpleging. Verpleging met een hoofdletter, ja!

5 maanden waarin je als lezer Emma ziet vallen en opstaan, en 5 maanden waarin je gewoon een beetje van haar gaat houden.

Myrthe v/d Meer heeft een prachtig boek geschreven; de schrijfstijl is uitermate prettig, ondanks het zware onderwerp blijft het redelijk luchtig en er is ruimte voor de broodnodige humor.

"Ze kijkt geamuseerd naar de zak M&M's op de tafel.
'Hebben ze jullie geen eten gegeven of zo?'
'Dit?' vraag ik terwijl ik een paar M&M's naar Alice rol. 'Dit is geen eten, dit zijn placebo's. Geel is voor de stemming, blauw is voor de slaap, rood tegen agressie en bruin... Waar was bruin ook alweer voor?'
'Stoelgang,' zegt Alice grijnzend.
Ik hou Jacqueline de zak voor, waarna ze een uiterst onverantwoorde cocktail bijeen graait en dan in één keer achteroverslaat."

Ondanks dat de dood een belangrijk thema is in dit boek, wordt het absoluut geen zwaar boek. De schrijfster heeft naar mijn mening precies de juiste toon te pakken om dit pittige onderwerp in te verpakken.

Na 5 maanden mag Emma de Paaz verlaten, maar uitbehandeld is ze allerminst. Ik verwacht dan ook dat 'Up' gaat over haar ervaringen bij de verdere behandelingen.

" 'Blijkbaar was er iets dat me in leven hield, dwars door de depressies, wanhoop en het alleen nog maar dood willen heen. Iets wat zich door niets liet tegenhouden en alleen nog maar door wilde, dwars door alles heen, hoe dan ook, door. Iets onverbiddelijks, kei- en keihard. Iets onverwoestbaars.' "

5 duimpjes omhoog, alle 5 dik verdiend! En erg benieuwd naar 'Up'!