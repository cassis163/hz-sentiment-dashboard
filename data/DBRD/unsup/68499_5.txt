Het kleine plaatsje Beek is op het eerste oog, net als vele andere plaatsen in de buurt, een doodgewone plaats met dezelfde mensen als jij en ik als inwoners.
Echter. Niets blijkt minder waar te zijn. De inwoners van Beek dragen namelijk een geheim met zich mee waarvan niemand iets mag weten en de inwoners doen alles om dit geheim te beschermen.

Al eeuwenlang wordt Beek geteisterd door de Wylerheks. Een vrouw, in lompen gehuld uit een tijd die wij zelf nooit hebben meegemaakt, met dichtgenaaide mond en ogen.
Ze verschijnt te pas en te onpas op verschillende plaatsen in het dorp en jaagt bewoners angst aan door in hun huizen te verschijnen.

Mensen van buitenaf hebben geen weet van het bestaan van de heks en in Beek zelf is er een speciale eenheid opgericht, genaamd HEX, om dit ook zo te houden.

Voor de mensen in Beek is er geen ontsnapping aan de heks mogelijk en ze zijn gedwongen met haar te leven. Zij die namelijk in Beek geboren worden, zijn gedoemd er te blijven, en zij die zich vestigen in Beek kunnen er nooit meer weg….

Als een groepje jongeren zich bedenkt dat er een mogelijkheid bestaat om aan Beek en de vloek te ontkomen, besluiten ze viral te gaan met de heks. Echter pakt dit anders uit dan ze van te voren hadden kunnen bedenken. Ze zetten met hun actie niet alleen hun eigen leven op het spel, maar met dat van hen ook de levens van de andere inwoners.

De Wylerheks kent alleen wraak.

Dit verhaal bevat van het begin tot het einde een briljante opbouw in spanning en werkt toe naar een totaal onvoorspelbaar en niet te bevatten plot om met een klap te eindigen.

Waar je in het begin nog het een en ander aan humor tegenkomt in het boek en de heks gekscherend “oma” wordt genoemd wanneer zij weer eens in huizen verschijnt, vergaat de humor je al gauw als blijkt dat er verschrikkelijke consequenties aan vast zitten.

Het verhaal wordt geschreven vanuit verschillende personages en bevat twee delen die duidelijk een scheiding aangeven in de gebeurtenissen van mild naar totale waanzin.

Schrijfstijl
De gruwelijkheden en de gebeurtenissen in dit boek zijn gedetailleerd beschreven en Thomas Olde Heuvelt neemt absoluut geen blad voor de mond. Lugubere details zorgen ervoor dat de lezer het liefst de ogen wil sluiten om het beeld dat zich gevormd heeft uit te bannen, maar uiteindelijk lees je tussen je wimpers door gewoon verder. Er moet toch een einde aan komen denk je.

De schrijfstijl is vlot en het verhaal zit technisch absoluut goed in elkaar. Gebeurtenissen die plaatsvinden vloeien naadloos in elkaar over en maken het verhaal spannend en dynamisch.
Er is een duidelijk begin, midden en einde en de auteur heeft ontzettend veel aandacht besteed aan de uitwerking van de omgeving en gebeurtenissen. Ook zijn kennis van geschiedenis heeft hij goed meegenomen in het verhaal.

Het feit dat de auteur zoveel aandacht heeft besteed aan zijn verhaal, maakt zijn schrijfstijl verrassend, uniek en geweldig.

Personages
Een verteller verteld vanuit verschillende personen het verhaal. Dit maakte dat het verhaal compleet overkomt. Je krijgt van elk stukje samenleving wel iets mee.

De familie die de boventoon voert is echter familie de Graaf. Stefan, Jolanda en hun zoons Timo en Max.
Timo en Max zijn geboren en getogen in Beek en dus opgegroeid met de Wylerheks.

Alle gezinsleden hebben een eigen karakter en een ideaal beeld van de werkelijkheid en toekomst. Het is dan ook niet vreemd dat Timo zich ontwikkelt op zijn eigen manier en zelf zijn eigen toekomst wil bepalen. Hij zet zich hiermee af tegen de normen en waarden in Beek. Begrijpelijk als wij ons verplaatsen in een zelfde situatie.
Timo was absoluut mijn favoriete personage. Een jongen die opgroeit en net als ieder ander zijn eigen toekomst wil bepalen. Hij houdt vast aan zijn idealen en staat voor een verbetering van de huidige situatie. Het wordt hem echter niet gemakkelijk gemaakt.

Er is een gebeurtenis die aan het einde van het boek plaatsvindt met Max, welke ik niet kon plaatsen. Er gebeurde iets met hem en ik weet niet waarom. Ik weet niet of dit opzet is geweest van de auteur, maar het is absoluut de enige vraag die ik overhield wat betreft de personages.

Naast familie de Graaf is er ook een belangrijke rol weggelegd voor Robert Grim. Robert Grim is de leider van de eenheid HEX die zorgt dat in Beek alles op rolletjes loopt en buitenstaanders niet voor verassingen komen te staan als de Wylerheks plots opduikt. De manier waarop hij zijn taak uitvoert is interessant en bijzonder. De activiteiten die HEX onderneemt en de beschrijving daarvan zijn ontzettend gaaf uitgewerkt door de auteur. Hier en daar liepen de tranen over mijn wangen. Van het lachen, maar later ook van schrik en verbazing.

Iemand die ook een belangrijke rol in het verhaal speelt is Jelmer, de zoon van de slager.
Zijn personage liet mij denken aan Henry Bowers uit het boek ‘It’ van Stephen King. Dit personage is zodanig goed en helder beschreven dat je er gewoon bang van wordt. De waanzin. Ik kon letterlijk voor mij zien hoe hij eruit zag, welke blik hij in zijn ogen had en wat hij aan het doen was. Zonder Jelmer had dit verhaal niet compleet geweest.

Een van de belangrijkste personages die ik absoluut niet mag vergeten te noemen is Katharina van Wyler. Het verhaal draait natuurlijk om haar aanwezigheid in Beek en vooral wat zij doet en hoe zij eruit ziet.
Eerlijk is eerlijk, ik ben iemand met een hoop fantasie en verbeelding en ik heb mij meerdere malen om mijn as gedraaid om te kijken of Katharina niet over mijn schouders heen hing te fluisteren. Wat is dat een enge vrouw en wat past zij geweldig in dit griezelige verhaal.
Ik heb een aantal maal tegen het boek geroepen dat ze niet moesten wagen haar ogen en haar mond te openen, want dat zou wat mijn beleving betreft het einde der tijden betekenen.

En zoals het een goed auteur betaamd, zet het verhaal je aan tot nadenken. Wat als er een nog groter kwaad bestaat?
De Wylerheks was eng, griezelig, angstaanjagend zelfs. Maar toch kun je aan het einde heel anders over haar gaan denken.

Conclusie
“Briljant en volstrekt origineel. – Stephen King”

Ware woorden van een meester van thriller en horror verhalen die ik absoluut niet beter had kunnen verwoorden.

Het is lang geleden dat ik een echt griezelig boek heb gelezen en die mij na het lezen ervan vertwijfeld en met afgrijzen achterliet.

HEX is zo’n boek. Eentje die je ondanks de angst en griezelige boodschap wil koesteren.
Het was een verhaal vol spanning, gruwelijkheden en folklore. Maar ook een verhaal dat heel dicht bij de waarheid komt.

Als je van thrillers houdt en angst onder ogen kunt zien, is dit echt een boek dat je moet lezen!