Wat is er zo leuk aan zaterdagen? In Zaterdag, een prentenboek zonder tekst dat geschikt is voor kinderen tot vier jaar, laat Saskia Halfmouw het op elke spread zien. In een reis door alle jaargetijden, ontdekken we op elke spread weer een nieuwe activiteit. Je kan echt overal heen op zaterdag! Samen met je vrienden, met je familie óf met je lievelingshuisdier. Alledaagse situaties worden mooi uitgebeeld en zorgen ervoor dat ouders met een glimlach om de mond toekijken hoe de kinderen alle terugkerende figuren proberen te vinden in de tekeningen.
Saskia Halfmouw (1968) heeft op de kunstacademie in Arnhem grafische ontwerpen gestudeerd, en is na haar afstuderen als freelance grafisch ontwerper en illustrator aan het werk gegaan. Ze heeft voor diverse uitgeverijen al veel kinderboeken geïllustreerd , onder andere boeken van Paul Biegel, Rindert Kromhout, Vivian den Hollander en Paul van Loon.
Halfmouw laat met dit boek zien dat ze veel aandacht voor details heeft. Deze zijn in elke tekening zo overweldigend, dat je er bij het omslaan van de bladzijde even aan moet wennen! Wat zijn alle figuren aan het doen? Als lezer ben je geneigd eerst naar het chaotische geheel te kijken, voor je inzoomt. Eigenlijk is dat best jammer, want het inzoomen, dát is nu net wat dit boek zo leuk maakt! Als je de focus verlegt en de figuren loskoppelt van het grote geheel, dan ontdek je dat voor elke twee of drie ‘personages’ een eigen wereld is gecreëerd. Er staat heel veel op één tekening en de herkenning is groot. Alle momentopnames die vastgelegd zijn op deze tekeningen, heb je als volwassen lezer óf zelf meegemaakt, óf van dichtbij zien gebeuren.
Er is ontzettend veel aandacht voor dieren. Je ziet overal honden, katten én andere dieren. Kinderen zijn gek op dieren en willen daar dan ook graag hun vrije dagen mee doorbrengen. Er loopt zelfs een hond los in het zwembad! En daar is de badmeester waarschijnlijk niet blij mee… Als klap op de vuurpijl zit er in elke tekening een sprookjesfiguur verborgen. De eerste is met stip de moeilijkste om te vinden! Het is een leuk spelletje. Wie ontdekt het snelst waar de vreemde eend in de bijt verstopt zit?
Naast al de leuke en grappige gebeurtenissen die te zien zijn heeft Halfmouw ook ruimte gelaten voor een belangrijke les. Ze heeft het thema ‘diversiteit’ mooi verwerkt in het boek. Er wordt de laatste tijd erg veel aandacht aan besteed, maar wát is het nu eigenlijk? Het woordenboek leert ons dat er verschillende definities zijn, maar deze is wel erg toepasselijk: de verschillen tussen de individuen van een groep, in waarden, attitudes, cultuur, overtuigingen, etnische achtergrond, seksuele geaardheid, kennis, vaardigheden en levenservaring. Zaterdag geeft hier een erg mooi beeld van. Hoe alle verschillende mensen, tóch dezelfde activiteit beoefenen, en daar dan ook samen heel veel plezier aan kunnen beleven.
In Zaterdag spatten het enthousiasme en de blijdschap van de pagina’s. Kinderen en hun ouders kunnen samen op zoek naar het onderdeel van de tekening wat hen het meeste aanspreekt. Het leert kinderen naar details te kijken, want net als je denkt dat je alles hebt gezien op een tekening… ontdek je toch weer wat nieuws!