Willem van der Does is klinisch psycholoog en heeft inmiddels een behoorlijk aantal boeken geschreven over psychologische en psychiatrische onderwerpen. De laatste in de rij is Geluk is ook niet alles. Tips en adviezen voor een beter leven. Het boek begint met een aantal beschouwingen over het begrip 'geluk'. Wat maakt gelukkig? Wat is geluk en wie is gelukkig? Er wordt ingegaan op de toename van stress en de oorzaken daarvan. We lezen dat de meeste mensen gestoord zijn maar ook gelukkig.

Dan volgen er een aantal hoofdstukken over het aanleren van gedrag en de methodes die je daarvoor kunt gebruiken. En ook wat je juist niet moet doen. Dat aanleren van gedrag kun je op jezelf toepassen maar ook op anderen. Het gedrag waar het over gaat is heel divers. Van meer bewegen tot rationele en irrationele angsten. Als je gedrag kunt aanleren, dan kun je het ook afleren en dat is dus de volgende stap in het boek. Vooral als het om anderen gaat, zal je willen weten hoe je hen onhebbelijkheden en ongewenst gedrag kunt afleren. Dat kan via positieve maatregelen maar ook via negatieve. Willem van der Does bespreekt de 'acht methoden' die bij het afleren van gedrag worden ingezet.

Het bovenstaande kun je als inleiding beschouwen op de rest van het boek. Dit is geschreven in een vraag en antwoord-stijl. Er is een ingezonden vraag en de auteur geeft daar antwoord op. We komen dan op een breed terrein en zien vragen over afvallen en over irritante deuntjes in je hoofd. Iemand die een laatkomer is wil dat veranderen en ga zo maar door. Dit deel van het boek beslaat vier onderwerpen. Als eerste ‘Mijn geest, mijn lichaam en mijn ego’. In het hoofdstuk ‘Mijn partner, mijn gezin en toebehoren’ hebben mensen problemen met hun ouders, hun partner, hun ex-partner (en familie).

In hoofdstuk zes, ‘Mijn vrienden en wat daarvoor door moet gaan’, leren we om te gaan met vrienden die niet helemaal aan onze eisen voldoen. Het laatste hoofdstuk gaat over ‘Mijn buren en ander volk’. Collega's die stinken bijvoorbeeld of de beklemmende sfeer in de buurt. Het ene onderwerp is nog interessanter dan het andere. Willem van der Does is helder in zijn taalgebruik en heeft een scherp oog voor mensen en gebeurtenissen. Heel af en toe kun je een antwoord op een vraag niet helemaal serieus nemen maar dat wil zeggen dat de vraag ook niet een echt probleem naar voren brengt.

Een machtig interessant boek dat maakt dat je ook de andere boeken van Willem van der Does zult willen lezen. Het leert je veel over anderen maar zeker ook over jezelf. Ook deze keer heeft de auteur, zoals hij al eerder deed, tekeningen van Peter van Straaten opgenomen. Een cijfer in de tekst en bij de tekening geeft aan wanneer deze met elkaar te maken hebben. Dat had niet gehoeven want wie de tekst leest kan er zo de tekening bij aanwijzen. Ze passen naadloos bij elkaar en verhogen de leesvreugde nog meer. Geluk is ook niet alles is een aanrader voor iedereen, die interesse heeft in mensen en hun gedrag.