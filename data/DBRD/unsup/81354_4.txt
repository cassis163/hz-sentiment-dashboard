Een avontuur dat zich bijna een eeuw voor de gebeurtenissen in Het Spel der Tronen en Game of Thrones afspeelt. In Ridder van de Zeven Koninkrijken zijn de eerste drie officiële novelles samengevoegd uit de wereld van George R.R. Martins meesterwerk Het Lied van IJs en Vuur, met meer dan 160 gloednieuwe illustraties van meestertekenaar Gary Gianni.

Deze collectie verhaalt van een tijd waarin de Targaryen-dynastie nog op de IJzeren Troon zat en de herinneringen aan de laatst levende draak nog springlevend waren. Voordat Tyrion Lannister en Podderik Peyn op het toneel verschenen, waren er Dunk en Ei.
De jonge, naïeve, maar vooral ook heldhaftige hagenridder ser Duncan de Lange torent boven al zijn rivalen uit. Zijn metgezel is de piepkleine schildknaap Ei – wiens echte naam (een geheim voor iedereen die hij en Dunk tegenkomen) Aegon Targaryen is. Onwaarschijnlijker helden zul je in heel Westeros niet vinden, maar het lot heeft veel in petto voor dit tweetal… zo ook een hoop machtige vijanden, koninklijke intriges en absurde uitbuiters.

Op 2 januari van dit jaar schreef George R.R. Martin op zijn blog dat het langverwachte vervolg in de legendarische Het Lied van Ijs en Vuur-reeks helaas nog niet af was en dat het nog even wachten zal zijn op The Winds of Winter (http://grrm.livejournal.com/465247.html).

En dus is een fan zoals mezelf ontzettend blij dat er af en toe heruitgaves worden gepubliceerd van eerder verschenen werken van de Amerikaanse auteur. En dan nog in de Het Lied van Ijs en Vuur-reeks.

De drie verhalen in het boek Ridder van de Zeven Koninkrijken spelen zich ongeveer 100 jaar eerder af dan de gebeurtenissen die miljoenen mensen vandaag in de ban houden, niet alleen via de boeken, maar vooral ook via de televisieserie Game of Thrones. Eddard Stark, Tyrion Lannister, Daenerys Targaryen, Robert Baratheon, Cersei Lannister, de alom geliefde Jon Snow, van hen allemaal is er in dit boek nog geen sprake. Neen, in deze verhalenbundel heersen de Targaryens nog over Westeros.

De vertelkunst van George R.R. Martin vermengd met de tekenkunst van Gary Gianna (onder andere bekend van de Prins Valiant-strips) maken dit boek tot een succesverhaal. Het is smullen van begin tot eind, het boek verveelt geen moment en de nodige actie en intriges druipen van de bladzijden.

Ik weet dat veel ongeduldige fans kwaad zijn op hun lievelingsauteur en liever gisteren dan vandaag The Winds of Winter in hun handen zouden hebben om het op een paar uur te kunnen verslinden. Ik wacht echter rustig af en gun George R.R. Martin alle tijd van de wereld. Want het is net omwille van het feit dat hij er zijn tijd voor neemt en letter per letter schrijft dat Het Lied van Ijs en Vuur zulke prachtige boeken zijn en miljoenen mensen in de ban houden. Ridder van de Zeven Koninkrijken is hierop geen uitzondering.

Dunk de kluns, zijn kop zo dik als een muur. Love it :-)