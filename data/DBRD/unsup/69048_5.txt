Het boek Vijf van Ursula Poznanski is een echte aanrader voor mensen die van whodunit boeken houden. De auteur heeft de lat van dit genre echter een stukje hoger gelegd dan tot nu toe gebruikelijk is. Ze heeft er in dit boek namelijk nog een heerlijk sausje van gruwelijkheid, avontuur en race tegen de klok aan toegevoegd.

Als je begint te lezen word je al snel in het verhaal gezogen. Je hoeft ook niet lang te wachten voor de eerste van een aantal gruwelijke vondsten zich aandient. Als het levenloze lichaam van een vrouw in een weiland wordt gevonden, staan de rechercheur Kaspary en haar collega Wenninger voor een van de grootste uitdagingen in hun loopbaan. Ze tasten in eerste instantie volledig in het duister over de identiteit van de vrouw, over de dader van deze moord en zijn motief maar bovenal over de betekenis van de vreemde getallencombinaties die onder op de voeten van de dode vrouw aangetroffen zijn.

Al snel wordt duidelijk dat de cijfers coördinaten zijn die gebruikt worden in het avontuurlijke spel geocaching. Alleen wat moeten ze ermee en waar wil de dader ze naar toe leiden? Helaas blijft het niet bij de moord deze ene vrouw. De moorden volgen elkaar namelijk op een gegeven moment in rap tempo op en het enige wat de rechercheurs te weten krijgen is steeds een nieuw coördinaat en een cryptische aanwijzing. Het is om gek van te worden want iedere keer als ze denken de moordenaar té snel af te zijn blijken ze toch té laat te zijn. Gedurende het verhaal krijg je als lezer summiere tips en hints maar je moet wat mij betreft wel van hele goede huize komen om aan de hand van de aanwijzingen deze dader te kunnen ontmaskeren. En of een van deze beide rechercheurs deze gave bezit. Ik zou je aanraden hier zelf achter te komen. Je zal zeker niet teleurgesteld worden, een geweldige vondst dit boek!