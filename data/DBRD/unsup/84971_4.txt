zeer onderhoudende thriller van eigen bodem.,Sinds zijn debuut in 2008 levert Michael Berg jaarlijks een nieuwe thriller af. En hoewel zijn thrillers steevast goed worden beoordeeld, behoort Berg vreemd genoeg nog niet tot de top van het Nederlandstalige thrillergenre. Hôtel du Lac is het boek dat hij moest schrijven, maar ook het boek dat zijn vorige uitgever niet wilde uitgeven. Bergs tweede boek bleef daardoor lange tijd "op de plank" liggen. Gelukkig voor zijn fans werd Hôtel du Lac door zijn nieuwe uitgever wel opgepakt en verscheen het als Bergs vierde thriller.
Hôtel du Lac speelt, evenals zijn voorgangers, voor een groot deel in Frankrijk, het land waar de auteur zelf enige jaren geleden neerstreek. Maar anders dan in de eerdere drie boeken is de hoofdrol hier niet weggelegd voor journaliste Chantal Zwart, zijn vast terugkerende personage. Hôtel du Lac is namelijk een stand-alone, zoals we dat in mooi Nederlands uitdrukken. In dit verhaal zijn we getuige van de vijftigste verjaardag van hoofdpersoon Maarten Walda. Ter ere van deze milestone nodigt hij zijn studievrienden en hun vrouwen uit dit met hem te vieren in een vakantiehuis in Frankrijk. Naast het vieren van zijn verjaardag heeft hij nog een verrassing voor zijn vrienden van weleer in petto: namelijk het geplande huwelijk met zijn vijftien jaar jongere vriendin, de knappe Oegandese Aisa, en het voornemen om zich definitief in haar geboorteland te gaan vestigen. Maar nog voor het zover is loopt alles uit de hand en blijken de dramatische gebeurtenissen in het leven van Maarten niet zomaar op zich zelf te staan.
Terwijl we de voorbereidingen voor de verjaardag van Maarten volgen, geeft de auteur ons een interessant inkijkje in een de belangrijke periodes uit de levens van de hoofdpersonen. We volgen de drie vrienden in hun studententijd waar ze met elkaar een kraakpand deelden en waar in voor- en tegenspoed hun vriendschap gevormd zou worden. Het noodlottige ongval waarbij Maartens eerste vrouw om het leven kwam, zou het begin inluiden van een opleving van hun inmiddels verwaterde vriendschap. Langzaam maar zeker wordt het de lezer duidelijk dat de meeste vriendschappen een uiterste houdbaarheidsdatum hebben die je maar beter niet kunt overschrijden.
Hoewel het verhaal niet bijzonder snel is geschreven weet Michael Berg toch vaart te maken door het continue schakelen tussen de verschillende periodes. Als ware het een ui worden de mysteries die gevangen zitten in zowel heden als verleden laagje voor laagje bloot gelegd. De wijze waarop Berg dit doet is een groot compliment waard.
Hôtel du Lac is een goed geschreven, zeer onderhoudende thriller van eigen bodem.