"Het achtste leven (voor Brilka)" van auteur Nino Haratischwilli is een meeslepende, historische familiekroniek over de, in Tblisi wonende, familie Jasji en speelt zich af tegen het roerige decor van de twee Wereldoorlogen en de Oktoberrevolutie van 1917.
Nitsa gaat op zoek naar alle familieverhalen, teneinde de gebeurtenissen en perikelen, die er in de 20e eeuw zijn voorgevallen binnen de familie, chronologisch te documenteren voor haar nichtje Brilka.

Deze vuistdikke 1248 pagina's tellende roman laat zich lezen als een wandtapijt, een steeds terugkerend motief in het boek.

"Een wandtapijt is een verhaal. Daarin gaan weer talloze andere verhalen schuil.[......] Kijk zie je de patronen? Dat zijn allemaal draden. Elke aparte draad is weer een apart verhaal [......] Jij bent een draad, ik ben een draad, samen vormen we een kleine versiering, met veel andere draden vormen we een patroon [......] Alles bij elkaar vormt dan de textuur."
"Ik ben de les nooit vergeten."

Met een verhalende en poÃ«tisch geschreven proloog wordt het startschot gegeven en wordt de lezer meegezogen in de acht afzonderlijke levens van zeven vrouwen en een man.

Stasia wordt geboren in het jaar 1900, als dochter van een Georgische chocolatier. Hij heeft een recept voor chocola ontwikkeld, waaraan hij mysterieuze krachten toeschrijft. Daarom koestert hij de receptuur als een groot geheim en geeft dit, gedurende zijn gehele leven, nooit prijs. Stasia echter zal zijn geheime recept erven, mits zij op haar beurt dit geheim zal blijven koesteren.
Ook de chocola zal, als een steeds terugkerend motief, een belangrijke plaats innemen in dit verhaal. Heeft de chocola echt de kracht die er aan wordt toegeschreven? Hoe zullen de levens verlopen van Stasia, Christine, Kostja, Kitty, Elena, Daria en Nitsa en welke rol wordt Brilka toegeschreven?

Via allerlei symbolische draden van het wandtapijt worden de verhalen verteld van de levens van de familieleden. Elke draad staat voor een ander leven en de dan heersende politiek blijkt van grote invloed te zijn op de gebeurtenissen en keuzes die er, vaak noodgedwongen, gemaakt moeten worden. Verdriet lijkt de blijdschap regelmatig te overvleugelen.

Aan het einde van het boek vallen alle puzzelstukjes uit de omvangrijke proloog, naadloos in elkaar en "bijt de slang zich in de staart".

Het grote aantal pagina's zou de lezer misschien kunnen afschrikken, maar omdat het boek is opgedeeld in acht afzonderlijke delen, is de uitdaging, voor de liefhebber van een prachtige historische roman, zeker goed te overzien en zeer zeker de moeite waard.
Het zal bij de laatste pagina moeilijk blijken om afscheid te moeten nemen van de familie Jasji.