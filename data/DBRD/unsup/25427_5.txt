‘Hoe kan het dat je soms de ontspannen, effectieve versie van jezelf bent, en soms juist de onhandige, gespannen versie?’ Deze vraag stond centraal in de zoektocht van coach, trainer en auteur Eline Sluys en ligt aan de basis van haar tweede boek. Om maar met de deur in huis te vallen: de veelbelovende titel Het laatste zelfhulpboek maakt zijn belofte meer dan waar.

Sluys hanteert de Drie Principes van geest (mind), denken (thought) en bewustzijn (consciousness), ook wel het inside-outparadigma genoemd. Deze benadering gaat ervan uit dat ieder mens een aangeboren bron van mentaal welzijn tot zijn beschikking heeft waar hij, ongeacht zijn omstandigheden, uit kan putten. Het unieke hieraan is dat er geen techniek, methode of stappenplan voor bestaat. Slechts het inzicht is genoeg.

De geruststellende gedachte is dat stress niet wordt veroorzaakt door onze persoonlijkheid of ervaring, maar door de manier waarop onze menselijke psyche werkt. Je ervaart iets als vervelend omdat je er een negatieve gedachte over hebt. De boodschap is hier: neem je gedachten niet serieus, want onzekere gedachten leiden tot dito gevoelens. Geef je negatieve gedachten geen podium. En laat dan meteen het idee los dat je je gedachten zou kunnen controleren. Het klinkt wellicht merkwaardig, maar geen controle hebben over gedachten en gevoelens draagt bij aan je gezondheid.


‘Een goed gevoel zit in jezelf, nooit in je omstandigheden’.


Zoals de ondertitel al vertelt: Stop met zelfverbetering, begin met leven! Zo simpel is het ook. Je bent al de beste versie van jezelf en daar hoef je geen diepgaand onderzoek voor te doen. Sluys geeft aan dat oplossingen niet buiten jezelf te vinden zijn. Om alle inzichten volledig te doorleven wordt aan het eind duidelijk wat de overkoepelende essentie is. Wij zijn universele levensenergie die ons de illusie van tijdelijkheid en afgescheidenheid geeft. Een non-duale zienswijze. Wanneer er hierdoor weerstand wordt ervaren, zal dit boek zijn betekenis in een later stadium alsnog tonen.

De tekst van Het laatste zelfhulpboek heeft een aangenaam ritme, de kaft een eenvoudige uitstraling. Het geheel is een mix van Cognitieve Gedragstherapie (CGT), mindfulness, Eckhart Tolle’s Leven in het Nu en non-dualiteit. Met als groot voordeel dat dit je werkelijk gaat helpen angsten los te laten, verslavingen te overwinnen en zelfs kan bijdragen aan wereldvrede. Hoef je daar nou echt niets voor te doen? Nee, niets …, behalve dit boek lezen en toepassen! Alle zelfhulpboeken worden hiermee een herhaling van zetten.