Lynnette heeft zes jaar geleden haar man verloren door een ongeluk. Nog steeds heeft ze het hier erg moeilijk mee, ze kan er ook niet goed over praten. Haar beste vriendin haalt haar over een weekend carnaval te gaan vieren, Lynnette moet nodig eens wat plezier gaan maken. Haar zoontje Nicky logeert bij haar ouders. Lynnette is niet echt een feestbeest en ze voelt zich dan ook eerst niet zo op haar gemak in het feestgewoel maar na een paar wijntjes raakt ze wat losser. Ze zit er niet op te wachten, maar ze krijgt de onverdeelde aandacht van een leuke man en boven verwachting heeft ze een hele leuke avond. Helaas moet ze het weekend voortijdig afbreken omdat haar zoontje gevallen is en haar steun nodig heeft. Maar die leuke man is haar niet vergeten en belt haar een paar dagen later op en ook al is ze er nog niet helemaal aan toe stort Lynnette zich in een nieuwe relatie.

De ernstig gedragsgestoorde Jordy heeft tijdens een inbraak een man zodanig verwondt dat deze overlijdt en Jordy wordt veroordeeld tot jeugd-tbs. Hij wordt behandeld in een gesloten kliniek. Jordy heeft last van woedeaanvallen en er is soms weinig voor nodig voor hem om door het lint te gaan. Wanneer zijn moeder overlijdt leest hij in haar dagboek wat zij al die jaren voor hem verborgen heeft gehouden. Zijn verdriet is groot maar het dagboek geeft hem eindelijk datgene wat hij al die jaren wilde weten. Door stom toeval kruisen de wegen van Lynnette en Jordy zich. Lynnette en Jordy worden met een pijnlijke waarheid geconfronteerd, voor Lynnette de aanleiding om kritisch naar zichzelf te kijken.

Binnenwereld wordt afwisselend vertelt door Lynnette en Jordy. Lynnette vanuit de eerste persoon, Jordy vanuit de derde persoon. Lynnette zit nog steeds in een verwerkingsproces en wordt overrompeld door de aandacht van die leuke man, Michel. Hij overlaadt haar met cadeaus en neemt haar mee naar exclusieve restaurants. Ze vindt de aandacht helemaal geweldig maar toch knaagt er iets. Soms kan hij heel afstandelijk zijn en hoort ze dagen niets. En er is niet echt een klik tussen hem en haar zoontje Nicky. Daarnaast wordt ze in de gaten gehouden door haar buurman Jurgen, die vanaf het overlijden van haar man Patrick, voortdurend voor haar klaar heeft gestaan. Hij past veel op Nicky maar Lynnette maakt ook wel een beetje misbruik van hem. Als het aan Jurgen ligt trouwt hij met Lynnette en gaan ze een gelukkig gezinnetje vormen, maar Lynnette heeft niet die gevoelens voor hem. Jurgen is dan ook wel jaloers als Michel in haar leven komt.

‘Ik baal ervan hoe hij mijn gezin heeft weten binnen te dringen, maar ik weet ook dat dit deels mijn eigen schuld is. Regelmatig doe ik beroep op hem voor de mannenklusjes die ik niet kan oplossen.’

Dan is er Jordy. Door Jordy zijn verhaal krijg je een goed inzicht in het karakter van iemand die gedragsgestoord is en hoe het is om in een gesloten kliniek te zitten. De onmacht van Jordy is tastbaar neergezet en zijn gevoelens dringen intens binnen. Marcella werkt zelf met mensen die door psychische problemen zijn vastgelopen en delicten hebben gepleegd. Door haar ervaring zet ze een geloofwaardig en scherp beeld neer van iemand die ontspoord is. Maar ook hoe moeilijk het is om deze mensen in het gareel te houden en wat het doet met de mensen die ze begeleiden.

‘Soms is hij zo buiten zinnen dat hij zijn wil niet kan sturen en nog agressiever wordt. Maar andere keren weet hij te stoppen om erger te voorkomen. Dan is het alsof hij alleen maar voor de kick door het lint gaat, maar tegelijkertijd heel goed weet wat hij doet. De leiding jennen en dwarszitten, want reken maar dat het voor hen een rotervaring is om iemand te separeren.'

Lynnette wordt een beetje neergezet als een naïeve vrouw, maar haar gedrag is ook wel te begrijpen. Het overlijden van Patrick heeft er flink ingehakt en ze is op zoek naar die sterke arm, de aandacht van een man, iemand die haar op handen draagt en dan is daar Michel. Een gevoel zo sterk dat ze haar onderbuikgevoel verwaarloost en wegstopt. Ze laat zich meeslepen waarbij ze haar ouders en beste vriendin op de achtergrond zet totdat ze zich realiseert dat er iets niet klopt. Maar dan nog blijft ze hopen dat deze man haar gelukkig kan maken. Je leeft met Lynnette mee, maar in gedachten wil je haar wakker schudden en duidelijk maken dat ze verkeerd bezig is.

Eerst lijkt Binnenwereld veel voorspelbaarheid te hebben, maar toch blijkt alles net iets anders in elkaar te zitten dan verwacht. Een aantal voorgevoelens komen wel uit, maar er zijn ook ontwikkelingen die je totaal op het verkeerde been zetten. In een rustig tempo wordt er steeds meer duidelijk maar nog zijn er onverwachte wendingen die voor grote verrassingen zorgen. Als je naderhand terugkijkt was het een en ander te voorzien maar door meerdere afleidingsmanouvres wordt hieraan voorbijgegaan. Marcella heeft een prettige verteltrant en het boek laat zich makkelijk lezen. Een toegevoegde factor is de fijne, onderhuidse spanning waardoor er een meeslepende en intrigerende roman is gevormd. Een spannende roman waarin tevens een heldere boodschap is verwerkt en Marcella laat met deze roman realiseren wat belangrijk is in het leven: blijf zo dicht mogelijk bij jezelf en luister vooral naar dat onderbuikgevoel.
4,5*