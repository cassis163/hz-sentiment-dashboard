Ieder jaar leren veel kinderen aan het begin van een nieuw schooljaar de letters van ons alfabet, maar hoe komt het dat we in Nederland de letters schrijven zoals we ze nu kennen?
In dit eigentijdse mooi vormgegeven informatieve boek ‘A is van Os’ wordt in drie delen uitleg gegeven over het ontstaan van ons alfabet.

Het eerste deel gaat ‘Terug in de tijd’ en vertelt hoe we sinds 3000 jaar v.Chr. van tekeningen naar letters zijn gegaan. Een interessante vraag in dit deel is: ‘Hoe kun je iets in je eigen taal schrijven met de letters van een andere taal?’

In het tweede deel staan alle letters op een rij met als uitgangspunt het Proto-Sinaïtisch alfabet uit de omgeving van de Eufraat en de Tigris.
De tekens uit dit alfabet zijn vervolgens via het Fenicisch en het Griekse naar het Latijnse alfabet geëvolueerd. Aan het eind van dit deel wordt er ook uitleg gegeven over de ontwikkeling van het alfabet zoals wij het nu kennen na de Romeinse tijd.
Enkele letters uit ons huidige alfabet kwamen nog niet in het oudste alfabet voor. Op bijvoorbeeld bladzijde 62 staat de Gimel die uiteindelijk tot de huidige C en G is verworden.

In het derde deel wordt getoond aan de doelgroep vanaf ongeveer 10 jaar, het taalbesef wordt dan groter, hoe taal nu nog in beweging is.
Op bladzijde 70 wordt één boodschap gegeven in verschillende schriften en talen. Hiermee wordt duidelijk gemaakt dat geschreven boodschappen soms niet handig zijn. Op de bladzijden erna wordt o.a. door middel van pictogrammen duidelijk hoe universeel taal kan zijn. Ook kan men in dit deel zelf aan de slag met rebussen.

Het boek heeft een overzichtelijke opmaak en indeling voor de kinderen van nu, met minimaal kleurgebruik van helder blauw en een neonkleur oranje. In vergelijking met een ander boek over het schrift is dit meer eigentijds en beknopter waardoor het meer zal aanspreken.
Er worden in dit boek verschillende uitstapjes naar bijv. het Chinees gemaakt maar er blijft voldoende ruimte om zelf op onderzoek uit te gaan.
Een leuk weetje voor de meer geïnteresseerde is dat er een paar vroeggriekse letters worden genoemd: de Digamma is de voorloper van de F en de Koppa wordt later de Q.

Autobahn, Bette Westera en uitgeverij Gottmer hebben met A is van Os een zeer duidelijk en compleet informatief overzichtsboek gepubliceerd over het schrift dat de basis is voor het communiceren in de toenmalige en in de huidige samenleving. Voor degenen die geïnteresseerd zijn in taal is dit een welkome toevoeging! Aanrader voor jong en oud.