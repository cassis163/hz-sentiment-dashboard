Op 5 juli 2007 wordt Maarten Walda 50 jaar oud. Om dat te vieren nodigt hij zijn vrienden Hugo Verlaan en Stefan Langewerf en hun vrouwen uit in een vakantiehuis in midden Frankrijk. Maarten kent Hugo en Stefan vanaf hun studietijd in de jaren zeventig. Daarna verwaterde het contact, maar bloeide weer op toen beiden Maarten steunden na het overlijden van diens vrouw Saskia.

Het vakantiehuis ligt vlak bij Hôtel du Lac, waar Maartens ouders hun huwelijksnacht hebben doorgebracht. Daarom leek het hem wel leuk om zijn verjaardag daar te vieren. Behalve dat heeft hij ook een verrassing in petto. Want in Oeganda heeft hij de veel jongere en beeldschone Aisa leren kennen. Hij wil haar aan zijn vrienden voorstellen. Haar aanwezigheid zorgt voor spanning en tot overmaat van ramp blijkt ze de dag na de viering van Maartens verjaardag zoek te zijn. Maarten is ten einde raad.

Hôtel du Lac kent twee verhaallijnen. Eén die zich in 2007 afspeelt en één dertig jaar eerder, tijdens de studietijd van de drie vrienden. In de verhaallijn uit 1977 leer je de personages van de drie vrienden goed kennen en dat is zeker van belang voor het verhaal dat zich in 2007 afspeelt.

Een groot deel van het boek is niet zo heel erg spannend. Dat geeft niet, want het beide verhaallijnen zijn bijzonder boeiend en intrigerend geschreven. Het is overduidelijk dat Michael Berg naar een climax toewerkt. Maar hoe dit er uit zal zien is tijdens het lezen niet voorspelbaar. Ondanks dat het wel duidelijk is dat iets met het vriendengroepje aan de hand is.

De echte spanning, de climax dus, doet zich aan het eind van het boek voor. Dan wordt duidelijk wat er precies met Aisa is gebeurd en wat de vriendschap van Hugo, Stefan en Maarten betekent. Het plot heeft een toch wel verrassende wending. En zelfs een klein beetje emotioneel.

Hôtel du Lac is een prettig geschreven thriller die erg vlot leest. Berg heeft een aangename schrijfstijl die niet verveelt. Het verhaal, of eigenlijk de verhalen, zijn prima opgebouwd waarbij zowel het heden als het verleden onmisbaar zijn. Want langzaam maar zeker wordt een mysterie steeds meer opgelost. Met het plot als absoluut hoogtepunt.