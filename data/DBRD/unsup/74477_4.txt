De pas 22 jarige Hanna Jameson heeft met het boek Wat je bent haar visitekaartje afgegeven. Ze wordt al met de grote auteurs in een rij geplaatst. Hanna Jameson heeft een rauw, realistisch verhaal geschetst over de Londense onderwereld. Mensen zoals jij en ik die door omstandigheden aan de verkeerde kant van de lijn terecht zijn gekomen.Nic Caruana is op jeugdige leeftijd bij een dodelijke steekpartij betrokken geraakt terwijl hij in eerste instantie het slachtoffer was. Na zijn vrijlating wordt hij ingehuurd om mensen om te brengen, al dan niet vrijwillig, want in het boek ben je getuige van de innerlijke strijd die Nic voert tussen goed en kwaad. Nic wordt ingehuurd door Pat Dyer, een wapenhandelaar met eveneens een zeer discutabele handel en wandel. Pats 16 jarige dochter Emma wordt vermist en Nic moet haar opsporen. Emma bevond zich in de duistere wereld van verkeerde vrienden en drugs. In dit verhaal wordt Nics zwakke plek blootgelegd. Nic heeft een zwak voor vrouwen en raakt verstrikt in een destructieve relatie met Pats vrouw en Emmas moeder, Clare Dyer. Clare is een danseres die nooit de carrière heeft gemaakt die ze ambieerde en vlucht in zelfverminking. Dit karakter is uitermate goed uitgewerkt en komt realistisch over.Er zijn scènes in het boek die niet voor tere zielen zijn want de beschrijvingen zijn uitermate grof en gewelddadig. Deze scènes zijn voor mij een reden om het boek niet alle sterren te geven. De dialogen tussen Nic en zijn zus en tussen hem en Mark zijn van een knap psychologisch stukje werk, hier merk je dat Nic ook worstelt met zijn verleden en zijn familie. Vooral de dialoog tussen Nic en zijn zus Harriet getuigen van een groot inlevingsvermogen en komen zeer geloofwaardig over.Het boek krijgt niet alle sterren die er te verdienen zijn omdat het aspect geweld mij niet trekt, echter het boek heeft steeds mijn volle aandacht, het verslapt geen moment en de karakters hebben diepgang. Prima leesvoer!