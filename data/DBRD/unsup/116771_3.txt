Anita Terpstra is een bekend thrillerauteur. Ze heeft de veelgeprezen boeken Nachtvlucht, Anders en Samen al op haar naam staan. Dat laatste boek is ook genomineerd voor de Gouden Strop.

Terpstra komt uit een familie met grote gezinnen. Haar vader heeft nog zes broers en zussen en haar moeder zelfs dertien. Hoe was het om in de tijd na de Tweede Wereldoorlog in een groot gezin te leven? En hoe heeft dit het leven van Terpstra’s ouders beïnvloedt? In Het huis vol duikt Terpstra samen met haar ooms en tantes en haar ouders in het verleden van het naoorlogse Nederland.

Het verhaal begint met de familie Borger, de familie van haar moeder Geeske. Terpstra heeft van de familie Borger een stamboom gemaakt, zodat het gemakkelijker is om te onthouden wie wie is. Elk hoofdstuk is een oom of tante aan het woord, die vertelt hoe het vroeger was. Maar ook lezen we stukjes over hoe het nu met deze oom en tante gaat. Dit afwisselen met heden en verleden is een beetje rommelig gedaan, je hebt niet direct door of het om nu of om toen gaat. Bijzonder is het om te zien hoe iedereen er anders in staat. De ene oom of tante vond het gezellig om met zoveel te zijn, de ander vond het verschrikkelijk. Ook de meningen over de ouders – de grootouders van Terpstra- zijn verdeeld. Een oom wil niet meewerken aan het boek omdat er teveel nare herinneringen aan die tijd kleven voor hem. Het verschil met vroeger en nu is wel heel goed tegen elkaar afgezet. Vooral de technologie, maar ook de mentaliteit is erg veranderd. Terpstra sluit elk hoofdstuk dan ook af met een stukje feitenkennis, zoals bijvoorbeeld hoe de invloed van de kerk vroeger was. Dit ondersteunt ze met cijfers en grafieken.

Het tweede deel van het boek is bestemd voor de familie Terpstra, de familie van vader Sake. Ook dit deel begint ze met de stamboom en ook nu zijn alle ooms en tantes aan het woord. Ik vind het leuk gedaan dat Terpstra voor beide families heeft gekozen en het niet gehouden heeft bij een kant. Heel bijzonder om te zien hoe elke familie anders is en andere opvattingen en idealen heeft. En wat er van deze idealen terecht is gekomen.

Door de korte hoofdstukken is het een prettig boek om te lezen. De stambomen maken het helemaal af en overzichtelijk. Een ideaal boek voor iedereen die ook met zijn of haar familiegeschiedenis bezig is.