“We wisten alle drie dat een Playboy kopen onmogelijk was. Het was al moeilijk om rockmuziek te bemachtigen , met Jerry Falwell die waarschuwde voor de duivelse invloeden ervan en Tipper Gore die de ouders attendeerde op bepaalde teksten. Geen enkele winkelier in Amerika zou het in zijn hoofd halen een Playboy te verkopen aan een jongen van veertien.”

In een paar zinnen zet Jason Rekulak al in het begin een prachtige tijds- en sfeerbeschrijving neer van opgroeien in een Amerikaans stadje in de jaren tachtig. Hoofdpersoon Billy en zijn vrienden Alf en Clark proberen op allerlei manieren een exemplaar van de nieuwe Playboy te bemachtigen. Sommige pogingen, weten ze zelf, zijn vanaf het begin tot mislukken gedoemd. Of vergroten de problemen waarin ze verzeild raken alleen maar, en dat zijn ze zich niet bewust. Pubergedrag is van alle tijden. Hun vriendschap komt onder druk te staan als Billy samen met een meisje games gaat programmeren, zijn grote hobby. Een meisje, Mary, waar hij ook nog eens verliefd op wordt.

Het verhaal, verteld door Billy, is met vaart en veel humor geschreven. Een aantal situaties en gebeurtenissen zijn ronduit hilarisch en soms absurdistisch. Enkele verrassende wendingen houden het verhaal eveneens boeiend. Het boek is tevens een ode aan de jaren tachtig. De popartiesten, de hits, de films en de tv-programma’s brengen je terug in die tijd. Volwassen worden is van alle tijden, volwassen worden in 1987 is een apart verhaal.