‘De hitte van de hel’ is het tweede deel in de serie over Tommy Bergmann. Het eerste deel in deze serie van Gard Sveen heb ik niet gelezen, maar dat is echt totaal geen probleem. Ik had zeker niet het gevoel dat ik iets gemist had, en pas toen ik de synopsis op Bol.com op ging zoeken kwam ik erachter dat het een tweede deel was. Dit is voor mij altijd echt een pluspunt, want dan zit je niet hele stukken boek te lezen waar je niets van begrijpt.

Het begin van ‘De hitte van de hel’ heeft een best laag tempo. Dat was voor mij geen verrassing, want dat ben ik eigenlijk wel gewend van Scandinavische thrillers. Je moet er even inkomen en er zit zeker geen hoge spanningsboog in. Tot het einde dan, want toen wilde ik het boek echt niet neerleggen! En de ontknoping.. Ja, toen zat ik echt even met mijn mond open, want ik had het zeker niet aan zien komen.

Dat einde zorgde er ook voor dat ik baalde. Baalde dat het een serie is en dat ik dus niet gelijk verder kon lezen. Het heeft min of meer een open einde en dat is vervelend. Maar dat is dan ook het enige nadeel aan dit boek.

Gard Sveen neemt ruim de tijd om alle personages uit te werken, het verhaal te vertellen en dat allemaal op een rustig tempo. Maar het verhaal van ‘De hitte van de hel’ is zo goed opgebouwd en alles heeft een functie, dat ik hem dat vergeef.

‘De hitte van de hel’ is een typische Scandinavische thriller: trage opbouw maar een geweldig verhaal en een knallend einde. Ideaal voor de koude winteravonden!