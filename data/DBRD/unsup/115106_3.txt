Ton Theunis schrijft zijn boeken naar aanleiding van gebeurtenissen in en personen uit zijn directe omgeving. Zo zag hij ooit hoe vrachtwagens soms geheel ongecontroleerd aan boord van een schip werden gebracht. Zijn werk bij justitie bracht hem in contact met een collega, goedmoedig en beleefd en met veel kennis van het politiewerk. Deze collega heette Frits Calis.

In Nordica, Theunis eerste fictieve werk, brengt hij deze gebeurtenis en persoon samen.
Een vrachtwagen met vluchtelingen wordt na verraad ergens in Duitsland achtergelaten. De vluchtelingen weten zich te verschansen in de laadruimte van een andere truck, die ze op listige wijze ongecontroleerd aan boord van een veerboot naar Zweden weten te krijgen. In een wanhopige poging om de weg naar de vrijheid te vinden, besluiten ze het schip te kapen. Politieman Frits Calis doet ondertussen een poging om te genieten van zijn eerste vakantiedag aan boord van deze veerboot. Niet eenvoudig met drie (bijna) puberende kinderen, maar een sinecure bij wat hem de komende uren te wachten staat.

Knap van Theunis is dat hij zijn lezer vanaf de eerste pagina in het verhaal kan zuigen. In dit geval door het bijna letterlijk laten voelen van de benauwdheid van de kleine ruimte in de vrachtwagenoplegger. De hoofdpersonages Ergull en Calis zijn prettig in de omgang. De eerste is een slechterik met een geweten, de tweede een ietwat onzekere politieman die tegen wil en dank een zware taak krijgt. Dat laatste niet alleen door de strijd met de kapers, maar ook door de aanwezigheid van de pittige en af en toe onpeilbare medestrijder Erica.

De interessante personages en de toegankelijke schrijfstijl redden Nordica van een plaatsje op de onderste, dus stoffige, boekenplank. Want ook al spelen toeval en geluk in het normale leven een niet te onderschatten rol, een belangrijke regel in thrillerland is dat een auteur hiervan geen al te grote dosis toevoegt aan zijn verhaal (tenzij het wordt gecompenseerd door een bijzonder wervelend plot of veel ongeremde actie). In Nordica is Theunis regelmatig uitgeschoten bij het toevoegen van deze ongezonde ingrediënten. Dat Calis meerdere malen op het juiste moment op de juiste plaats verschijnt vooruit, het is immers een getrainde politieman. Maar dat zijn kinderen zich deze kunst ook al eigen gemaakt hebben En denkt u ook dat het door een leek op en neer laten van rolgordijnen tot een leesbare morsecode kan leiden? Het uitgangspunt van Nordica is goed, het gebruik van personages is interessant en de schrijfstijl is prettig. Na een stijging van de geloofwaardigheid kan geen liefhebber van het spannende boek nog om Theunis heen.