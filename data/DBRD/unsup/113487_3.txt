Dit is een totaal ander boek dan ik had verwacht van Simone van der Vlugt. Het deed ook mij denken aan Dan Brown. Ik heb twee uiteenlopende meningen over het boek.
Ik vind enerzijds de hele geschiedenis prachtig en reuze interessant. Ik had na het lezen van het boek zin om Birgit en Jef na te reizen. Ik zou veel dingen ook graag zelf willen zien. Nu heb ik geen idee wat fictie is en wat realiteit, maar dat doet niet af aan mijn nieuwsgierigheid. Het klinkt allemaal zo logisch dat je je als leek afvraagt of het niet gewoon allemaal waar is. Het is een groot avontuur waar misschien iedereen wel van droomt. Groot respect voor alle research die Simone voor dit boek heeft gedaan.
Anderzijds vind ik de verhaallijn van de twee geliefden overdreven en niet altijd even geloofwaardig. Terwijl ik de geloofwaardigheid van de personages juist de kracht vind in de andere boeken van Simone. Ik kan me geen vrouw voorstellen die op deze manier achter een vreemde kerel aan gaat en zelfs met hem meereist naar Egypte. Ik vroeg me ook steeds af hoe het zou gaan met haar opengebroken huis in Alkmaar en haar werk. Terwijl Birgit er niet over schijnt na te denken dat ze ook nog een leven in Alkmaar heeft. En dan is er nog steeds dezelfde achtervolger, die wel heel vaak en heel toevallig overal opduikt. Dat maakt ze deels goed door de verklaring van de dader aan het eind van het boek, maar dan nog is het niet echt geloofwaardig.
Net als de andere boeken van Simone van der Vlugt heb ik ook Het laatste offer in één ruk uitgelezen. Toch raad ik het niet iedereen aan. Enige interesse voor de hele geschiedenis van zowel Egypte als de Bijbel is een must.