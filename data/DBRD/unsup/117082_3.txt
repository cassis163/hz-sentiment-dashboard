In Piloot met de vijf strepen vertelt Hans Nordsiek over zijn leven als vliegenier. Zijn liefde en passie voor vliegtuigen begon al heel jong en gedurende de hoofdstukken komt de lezer erachter hoe hij van zijn interesse voor vliegtuigen zijn werk heeft gemaakt.

Hans Nordsiek (1959) is, na 28 jaar gewerkt te hebben als piloot bij KLM, nu verhalenverteller. Als het even kan vertelt hij samen met een klassieke tweedekker verhalen en avonturen uit zijn pilotenleven. In Piloot met de vijf strepen zijn vijftig van zijn verhalen gebundeld.

Het boek ziet er allereerst prachtig uit door de kleurrijke illustraties van Jan Lieffering. En als lezer kun je nog verder het boek induiken wanneer je de bijbehorende app download en de verstopte vliegtuigen in het boek weet op te sporen. Ook kun je via deze weg Nordsiek aan het woord zien wanneer hij alle ins en outs vertelt over de Old Crow, het tweedeks vliegtuig waarover ook in het boek wordt verteld. Vol passie vertelt Nordsiek over de knopjes, hendeltjes en functies van dit oude vliegtuig.

Je kunt merken dat Nordsiek die passie ook heeft gebruikt bij het vertellen van zijn verhalen in Piloot met de vijf strepen. De liefde voor zijn vliegtuigen is te proeven in zijn uitgebreide verhalen, maar ook de boodschap voor de lezer dat je alles kunt worden wat je maar wilt, dat je het al bent, maar enkel hoeft te groeien, heeft Nordsiek met veel energie overgebracht. Doordat hij de lezer rechtstreeks aanspreekt, zet het aan tot denken.

Maar wie de lezer precies is, is even de vraag. De verhalen zijn lang en is voorlezend daardoor minder prettig. Voor de lezende basisschoolleerling zijn de verhalen wellicht ook wat aan de lange kant. Daarnaast wordt er niet alleen tussen de verhalen in de tijd gesprongen, maar ook in de verhalen zelf wordt de lezer heen en weer geslingerd in tijd en in gedachtespinsels van de vertellende piloot. Ondanks dat er bij sommige passages bij staat wanneer het zich afspeelt, zijn deze sprongen wat onrustig en niet altijd goed te volgen. Voor jonge kinderen is het voorgelezen verhaal minder geschikt, echt interessant wordt het pas vanaf een jaar of acht, wanneer het ook de boodschap van de auteur beter kan begrijpen. Voor volwassen kinderen die altijd piloot hebben willen worden is dit een erg mooi boek.

Het boek van Hans Nordsiek is mooi vormgegeven en nodigt uit om doorheen te bladeren. Het is leuk Ã©n interessant om te lezen over zijn belevenissen aan boord, de bijzondere vrachten die hij heeft vervoerd, de gesprekken die hij had met passagiers en de avonturen die hij beleefde in het buitenland. De energie spat van de verhalen af, je merkt dat de auteur ontzettend veel wil vertellen, maar soms maakt dat de verhalen wel wat lastiger te volgen. Drie sterren.