Het debuut van Nick Pennelly is er een die er mag zijn: een spannende combinatie van historie en actie en de actuele problematiek in het Midden-Oosten. Wetenschappelijk onderzoekster Ayesha Ryder is een sterke jonge vrouw van Palestijnse afkomst die heel wat heeft meegemaakt in haar jeugd. Ze wordt geconfronteerd met dit verleden als haar ex-minnaar Sir Evelyn Montagu een gruwelijke marteldood sterft. Hij laat een bericht in code voor haar achter en met de hulp van inspecteur Holden en zijn collega rechercheur Bryan start Ryder een zoektocht door London waarin de kwestie Palestina-Israël, maar ook Winston Churchill en Lawrence of Arabia een grote rol spelen. Al deze verschillende lijntjes leiden naar een bijzonder verzonnen plot, dat helaas ver bezijden de actuele situatie in het huidige Israël ligt. Pengelly spreekt met veel verstand van zaken en dat is niet zo vreemd omdat hij o.a. werkzaam is als politiek analist van het Midden-Oosten. Ryder is het eerste boek van de trilogie en eindigt met een cliffhanger voor deel 2, zodat je heel graag wil weten hoe het Ayesha verder vergaat. Een aanrader!