Ossip heeft heerlijke broodjes gebakken. Als hij zit te wachten tot de broodjes afgekoeld zijn ziet hij een rode wollen draad. Nieuwsgierig als hij is, volgt Ossip de rode wollen draad. Kabouter Ossip komt tijdens zijn avontuurlijke reis van alles tegen: vogels, grote knuffelberen en mevrouw spin. Doordat alles veel groter is dan hijzelf, vindt Ossip het een spannend avontuur. Ga jij met Ossip mee om de wereld om hem heen te ontdekken en te kijken wat er aan het eind van de draad te vinden is?

Kabouter Ossip ziet er niet uit als een standaard kabouter. Ossip lijkt een gewoon jongetje, maar is zo groot als een kabouter. Hij draagt een uniformpje, heeft een superlange neus en puntoortjes en draagt een superhoge muts op zijn hoofd. Daardoor is Ossip in elke illustratie snel te vinden en een mooi hoofdfiguur voor dit avonturenverhaal. In elke tekening in het prentenboek is van alles te ontdekken. Tijdens zijn reis ziet Ossip - voor ons - hele normale dingen die je in huis kunt vinden of die je op straat ziet, maar doordat Ossip zo klein is, is dit voor hem best spannend. Het contrast tussen de kleine Ossip en de voorwerpen geeft een heel grappig beeld op de pagina’s.

Dit prentenboek is geïllustreerd en geschreven door Annemarie van Haeringen. Zij heeft al meerdere prentenboeken gemaakt en al enkele keren de Gouden Penseel gewonnen. Ook illustreert Annemarie van Haeringen de boeken van andere schrijvers. De tekeningen in Ossip en de onverwachte reis zijn vrolijk en fantasierijk. De illustraties zijn gemaakt met waterverf en stift, wat een leuk effect geeft. De tekst bij de tekeningen is beknopt, want de tekeningen spreken eigenlijk voor zich.

Het is bijzonder leuk om dit prentenboek samen met je (klein)kind te lezen. Het is een avontuurlijke reis samen met Ossip. Daarnaast kun je in de tekeningen speuren naar alle leuke voorwerpen die verstopt zitten in de illustraties. Ook de kaft van Ossip en de onverwachte reis is tekening waar van alles in verstopt is. Met rode lijnen is van alles getekend en telkens wanneer je kijkt kun je weer nieuwe dingen ontdekken.

Ossip en de onverwachte reis is een avontuurlijk verhaal over kabouter Ossip die de rode wollen draad volgt en daarbij van alles tegenkomt. De illustraties zijn prachtig en fantasierijk, waardoor dit een heel mooi prentenboek is om voor te lezen. Het verhaal is voor kinderen vanaf circa 4 jaar.