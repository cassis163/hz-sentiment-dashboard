Na het (buiten)gewone leven van Frank Derrick, 81 jaar blijkt de inmiddels 82-jarige Frank Derrick nog niet klaar te zijn met zijn leven. Auteur J.B. Morrison geeft het leven van de bejaarde een vervolg in Frank Derricks vakantie om nooit te vergeten. Waar het eerste boek van Morrison het allemaal nét niet was, is dit boek het overduidelijk allemaal nét wel. Morrison verlaat het overbekende bejaardenverhaal en creëert met dit tweede boek over Derrick een aantrekkelijk, humoristisch en emotioneel familieverhaal waarbij hij de lezer uitnodigt tot nadenken over de essentie van het leven. Gelukkig behoudt hij daarbij de succesformule uit zijn eerste verhaal: Frank met zijn kat Bill.

Met een heldere proloog plaatst Morrison de lezer midden in het verhaal, om vervolgens iets terug in de tijd te gaan. Frank krijgt de mededeling dat dochter Beth en haar vriend Jimmy uit elkaar zijn en dat Beth Knobbeltje heeft (kanker). Frank bedenkt zich geen moment en wil direct naar Amerika. Hij heeft slechts één probleem: geld. Wanneer zijn huurbaas hem een schamel bedrag biedt in ruil voor zijn huis, accepteert Frank het bod en deelt zijn dochter en kleindochter mede dat hij naar Amerika komt voor een vakantie. Al snel krijgt hij door dat voor kleindochter Laura het bezoek meer is dan louter een bezoekje: zij wil samen met Frank ‘project Verzoening’ aangaan. Het project waarbij haar ouders weer bij elkaar komen. Ze zorgt voor een heus vakantieprogramma waarbij Frank zich geen moment hoeft te vervelen.

Heel anders dan in het eerste boek over Frank Derrick hanteert Morrison geen overbekend verhaalconcept als basis voor zijn eigen verhaal. Het gevolg is een uniek verhaal waarbij hij de lezer vanaf de eerste bladzijde verrast. Daarbij verzandt hij niet in het ellenlang ophalen van gebeurtenissen uit het eerste deel, maar volstaat hij met losse opmerkingen over Frank als 81-jarige. Wie het eerste boek niet gelezen heeft, begrijpt het verhaal nog steeds. Wie het wel gelezen heeft, voelt de meerwaarde. In plaats van tot in den treure herhalen zet hij elke letter uit het boek in voor een origineel en bomvol plot. Waar Frank zich overduidelijk niet hoeft te vervelen, geldt dit in dezelfde mate voor de lezer: elke bladzijde brengt iets nieuws.

Tegelijkertijd creëert Morrison ook ruimte voor diepgang in dit boek. Vanaf het moment dat Frank in Amerika komt, gaan familiebanden een grotere rol spelen. Morrison laat Frank vertellen over zijn leven met Sheila en langzaam komt zijn menselijke kant naar boven. Met het komen van zijn menselijke kant, laat Morrison de essentie van het leven zien: je familie en liefde. Waar geld in de huidige maatschappij een grote rol speelt, laat de auteur de nietigheid zien. Hij toont de lezer wat écht van belang is. Prachtige dialogen en mooie emotionele overdenkingen van Frank, Beth en Laura versterken deze gedachte: de lezer kan er niet meer onderuit. Daarbij lijkt de compositie van de roman ook te ondersteunen. In alles vergelijkt Frank het leven met films, evenals zijn kleindochter. Het is dan ook niet verwonderlijk dat Laura haar programma voor haar opa compleet op films gebaseerd heeft. Tot in detail gebruikt Morrison films, acteurs en passages uit films om zijn verhaal te kunnen vertellen. Regelmatig heeft dit een humoristisch effect, iets wat het boek ten goede komt. Als lezer vind je het dan ook bijna jammer dat Frank op een bepaald moment zelf concludeert dat hij moet stoppen met de filmvergelijkingen. Gelukkig komt Morrison Frank hierin niet tegemoet en hanteert hij zijn stijl tot het einde van het verhaal: humoristisch en full movie.

Waar Het (buiten)gewone leven van Frank Derrick, 81 jaar de lezer ietwat teleurstelde, bewijst Morrison met Frank Derricks vakantie om nooit te vergeten het tegendeel. Met een humoristisch, verrassend en zeer boeiend verhaal vertelt hij net een beetje meer dan louter het leven van een 82-jarige. Het is het allemaal nét even wel.