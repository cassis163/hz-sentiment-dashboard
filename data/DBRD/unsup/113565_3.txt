Remco leest:
Ik heb de laatste tijd meer boeken gelezen over tijdmanagement en productiviteit, met name de boeken van Covey spreken me erg aan en daar haal ik ook veel uit. Het verbaasde me ook niets dat in dit boek ook Covey weer vermeld werd. Eat that frog sprak me als eerste aan door de frisse en bijzondere, want ruwe, cover, en de titel maakt enorm nieuwsgierig.

Na een dubbel voorwoord en een korte inleiding begin je aan de 21 stappen van Tracy. De stappen zijn eenvoudig beschreven en elke stap eindigt met een opdracht, zodat je het meteen in praktijk kan brengen. Het boek is heerlijk to the point, zonder teveel blabla eromheen, waardoor het heel toegankelijk is.

Nu moet ik eerlijk zeggen dat ik 21 stappen wel weer erg veel vind om allemaal toe te passen. En af en toe kreeg ik het gevoel dat stappen ook wel samengevoegd hadden kunnen worden, maar dat er “per se” 21 gehaald moesten worden.

Heel veel info in het boek was mij al bekend en die paste ik ook al toe, er zijn ook best dingen die ik nu al uit het boek gebruik. Het is jammer dat wij op kantoor geen bibliotheek hebben met managementboeken, anders had ik dit boek zeker aangedragen als must-read. Dat gezegd hebbende: misschien moet ik zoiets eens in werking gaan stellen!

Al met al dus een fijne aanvulling op mijn informatieve boekenplankje, waar ik zeker nog wel eens naar terug zal grijpen.