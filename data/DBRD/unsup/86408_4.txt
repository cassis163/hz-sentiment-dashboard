De cirkel is het eerste deel van de Engelsforstrilogie, geschreven door de Zweedse schrijvers Mats Strandberg en Sara B. Elfgren. Mats heeft al meerdere boeken geschreven, maar het is Sara's eerste. Sara B. Elfgren heeft al gewerkt als scenarioschrijfster voor film en televisie en Mats Strandberg is journalist. Het tweede deel, Vuur, is al uitgekomen in Zweden, maar wij moeten daar nog even op wachten. De cirkel is vertaald in 21 talen en is dus een groot succes. Voor de lezers met extra interesse: Sara B. Elfgren heeft een (Engelstalige) blog opgezet omdat ze in contact wou komen met haar lezers: http://engelsfors.blogspot.be/.
De Cirkel gaat over zes meisjes die niets met elkaar te maken hebben, maar door het lot worden samengebracht. Er gebeuren vreemde dingen in Engelsfors en zij blijken daar iets mee te maken hebben. Wanneer ze horen dat zij uitverkoren zijn om het Kwaad dat Engelsfors bedreigt te verslaan, reageren ze elk op hun eigen manier. En het lijkt wel alsof er nog meer doden moeten vallen om hen te doen beseffen dat ze de rol van uitverkorenen op zich moeten nemen om de wereld te redden. En hoe verschillend ze ook zijn, hoe ze ook tegenover elkaar staan, samenwerken is de enige manier om het Kwaad te verslaan.
Dit eerste deel van de Engelsforstrilogie slaat meteen aan. Vanaf de eerste zin houdt het boek je vast, tot op het einde. Meteen komen er vragen in je op, die verder in het boek wel beantwoord worden, maar telkens duiken er weer nieuwe vragen en nieuwe mysteries op. Die maken het spannend. Het boek bevat ook zeker genoeg spanning om het een echte thriller te noemen. Je weet nooit goed wat te verwachten en telkens gebeurt er iets waarvan je niet dacht dat het zou gebeuren. Maar het is niet alleen een goede fictiethriller. Het is ook een heel realistisch verhaal, ondanks de magische gebeurtenissen. Je krijgt een goed beeld van de personages, en komt zo nauw met hen in contact dat het wel lijkt alsof je hen al jaren kent. Naast de zware taak die de meisjes op de schouders ligt, hebben ze ook hun gewone leven, met de gewone tienerproblemen. Elk heeft zijn verhaal en ze komen ook allemaal aan bod. Je leeft je helemaal op in het boek, dat vol zit met emoties: verdriet, kracht, eenzaamheid, vriendschap, opgroeien, studeren, enz. Iedereen kan zich wel in een bepaald personage vinden, net omdat ze ook zo'n alledaagse situaties meemaken en omdat ze allemaal zo verschillend zijn.
De cirkel is echt een boek met alleen maar goede elementen: spanning, emotie en diepgang. Het is goed geschreven en leest dan ook heel erg vlot. Ik zou het aan iedereen die van de combinatie thriller en fictie houdt willen aanraden. Maar dit boek is eigenlijk voor een heel breed publiek, want zelfs als fictie je niet ligt, is er meer realiteit in te vinden dan in sommige non-fictieromans. Toch wil ik dit boek geen 5 sterren geven, omdat naar mijn mening perfectie niet bestaat. En omdat, ondanks het feit dat ik er niets op aan te merken heb, ik het toch niet het beste boek ooit kan noemen. Maar dat is natuurlijk ook persoonlijk. Toch kan ik niet wachten tot de volgende delen uitkomen, want lezen zal ik ze!