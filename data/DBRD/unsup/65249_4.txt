Drakenzieler is een serie van drie boeken, het eerste deel Spiegelgeest (april 2014) heb ik dus inmiddels gelezen, de volgende delen deel twee sluimergeest (april 2016) en deel drie schemergeest (september 2016), zullen spoedig volgen. Naast deze trilogie is Cocky van Dijk begonnen aan een volgende trilogie genaamd Drakenijs, waarvan het eerste deel, Kristallen hart reeds is verschenen (mei 2017). De boeken zijn uitgegeven door Zilverspoor.com.
Cocky van Dijk zit al haar hele leven met haar neus in de boeken. Dit leidde ertoe dat ze beheerder werd van MagicTales.nl, ze de manuscriptenwedstrijd met Luitingh Fantasy mede organiseerde en jureerde, bij de Fantastels heeft gejureerd en zelf is gaan schrijven. Diverse toneelwerken zijn bij toneeluitgeverij Vink uitgegeven en worden door heel het land opgevoerd. Spiegelgeest is haar debuut.
Cocky van Dijk heeft een hele originele manier van schrijven. Ze schrijft alle losse flarden en ideeën op papiertjes en die doet ze in een ideeënbusje, voor inspiratie schudt ze deze leeg. De serie de drakenzieler is ontstaan uit een kortverhaal, de jury bij dat korte verhaal heeft geadviseerd een compleet boek hierover te gaan schrijven, bijzonder dus dat dit een complete trilogie is geworden.
Maar waar gaat het eerste deel, de sluimergeest nu precies over?
Naast de ‘Lege vallei’, de sterftegrond van de Draken, staat de Drakenburcht. Hier wordt elk jaar een Proeve gehouden. Fenna doet dit jaar een poging (ondanks dat meisjes hier niet aan mogen meedoen) en slaagt. Tijdens haar opleiding blijkt ze uitzonderlijk sterk te zijn en ze wordt geselecteerd om drakenzieler te worden.
Wat Fenna niet weet is, dat de Drakenburcht en het koningshuis achter de schermen jacht maken op een mysterieuze groepering die zichzelf ‘De Kring’ noemt. In deze samenleving, waar Draken en mensen al honderden jaren in harmonie samenleven, slacht de Kring op gruwelijke wijze de ene na de andere Draak af en steelt hun zielen.
Het verraad bereikt ook de Drakenburcht. Tijdens een gevaarlijk ritueel wordt Fenna in de val gelokt. Ze weet zichzelf echter met haar geest vast te klampen aan de ziel van haar monsterlijke belager.
Fenna kan niet meer gered worden, dat beseft ze. Maar kan ze in de haar nog resterende tijd wel van doorslaggevend belang zijn in de komende strijd?
Helaas blijkt de tegenstander vele malen sluwer dan gedacht…

Wat vond ik van het eerste deel van deze trilogie?
Ik heb vele verhalen en boeken gelezen over draken. Ik lees ze heel graag, vind ze erg leuk, maar veel ideeën zijn gelijkwaardig, verhalen lijken op elkaar. Maar dit deel van Cocky is ontzettend origineel. Nee, natuurlijk heb ik niet alle boeken gelezen die over draken zijn verschenen, maar de manier hoe Cocky schrijft over draken, dat idee ben ik nog niet eerder tegengekomen, en ik vind dit idee super. Creatief en heel leuk.
Het idee van de drakenvuurbollen deed me wat denken aan de eigen dieren die er zijn bij het boek van Phillip pullman, de Gouden Kompas. Al is de manier waarop dit wordt uitgewerkt totaal anders. De gevoelens die ontstaan tussen Fenna en Arlan, is niet zo n standaard verhaal, die je tegenwoordig tegenkomt in heel veel boeken. Deze gevoelens zijn zo oprecht, dat ze zeer geloofwaardig overkomen. Ook het respect dat er voor Fenna en haar misbruik (vader) is ontstaan, zorgt ervoor dat ik naast het woord spannend, origineel, diepgaand, ook het woord lief gebruik voor dit boek. Ik vind dit een heel mooi, maar ook lief verhaal.
Het verhaal is goed uitgedacht en nog beter uitgewerkt. Ik vind het moeilijk om heel uitgebreid op het verhaal in te gaan, zonder spoilers te benoemen, maar het verhaal is niet af, er is een gedeelte afgesloten, dat wel. Maar het boek zorgt ervoor dat je heel veel vragen krijgt. Ik hoop dan ook, dat veel vragen worden beantwoord in deel 2 en 3. Boeken waar ik erg benieuwd naar ben geworden.
Voor nu geef ik dit boek 4*, maar ik denk dat er meer bijkomt als ik de volgende delen heb gelezen. Een echte aanrader, voor mensen die eens een ander soort fantasie willen lezen.