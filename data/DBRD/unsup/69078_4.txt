De 12-jarige Mila en haar vader Gil bereiden zich voor om naar New York te reizen. Ze zijn van plan om een bezoek te brengen aan Gils beste vriend Matthew.
Maar net voordat ze willen vertrekken, belt Matthews vrouw Suzanne. Ze zegt dat Matthew onverwachts vertrokken is, zonder iets van zich te hebben laten weten.
Mila en Gil besluiten om toch naar New York te gaan om Matthew te zoeken.
Mila is heel zeker dat het haar snel zal lukken om Matthew te vinden, want ze heeft een speciaal talent: ze kan mensen heel goed aanvoelen.
Maar hoe verder de reis vordert, hoe ingewikkelder alles wordt. Mila gaat aan haarzelf twijfelen en ze ontdekt dat mensen vele verborgen kanten kunnen bezitten.

Eerst had ik weinig zin om aan dit boek te beginnen, maar uiteindelijk bleek het verrassend goed te zijn.
Het verhaal kwam wat traag op gang, want ik vond dat er heel wat overbodige scènes waren. Die scènes hadden weinig met verhaal te maken en ik was van mening dat die delen weggeschrapt mochten worden, maar uiteindelijk besefte ik dat je door die scènes de personages beter leerde kennen en het boek werd daarna veel interessanter.
Wat ik wel ergerlijk vond, was dat er geen aanhalingstekens werden gebruikt, maar verder was het verhaal goed geschreven en plezierig om te lezen.
Naarmate het verhaal vorderde, kon ik ook het karakter van Mila wel waarderen. Ze heeft gevoel voor humor en is slim, soms zelfs te slim voor haal leeftijd, maar toch had ze nog veel te leren. Meg Rosoff is erin geslaagd om toffe personages te creëren.
Het einde was ook iets heel anders dan ik had verwacht, maar daarom niet minder goed.
Ik geef dit boek vier sterren.