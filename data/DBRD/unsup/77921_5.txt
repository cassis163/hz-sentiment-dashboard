Dit is een heel bijzonder boek. En dan ook nog eens op diverse fronten.
Om te beginnen is dit een boek uit een lange reeks over WO2 en de Jodenvervolging, wat maakt dat je bekend bent met de onafwendbare afloop maar toch gretig blijft doorlezen. Lewinsky heeft het leven van de werkelijk bestaande Kurt Gerron genomen als basis voor wat hij verder als voor een groot deel fictie bestempeld. Het leest niettemin als een documentaire verslag, met name het deel dat zich afspeelt in het getto van Theresienstadt. De fictie van Lewinsky is echter huiveringwekkend echt en beklemmend. Je twijfelt er geen moment aan dat het allemaal best eens zo gegaan zou kunnen zijn.
Hoofdpersoon Gerron is werkzaam in de filmwereld en belandt uiteindelijk via Spanje in Nederland, waar hij ook aan een paar films meewerkt. Hij mist letterlijk de boot naar Amerika en wordt daardoor tenslotte naar Theresienstadt gedeporteerd door de Duitse bezetter. Hier moet hij voor de nazi's een documentaire film maken over hoe goed het leven voor de Joden in het getto is. Voor hij aan de montage van de opnames toekomt worden hij en zijn vrouw naar Auschwitz gebracht en vergast. Een afgemaakte film is ook in werkelijkheid nog altijd nergens opgedoken; alleen fragmenten zijn bekend.
Omdat er veel werkelijk bestaande figuren in de roman voorkomen is het boek zeker ook interessant voor mensen die zijn ge√Ønteresseerd in film- en theatergeschiedenis. Het boek werpt ook zeker een ander licht op bepaalde beroemdheden uit die tijd. Dat gold althans voor mij.
Nogmaals, ook al weet je hoe het afloopt (van spoilers kan in dit soort boeken eigenlijk geen sprake zijn), het is een adembenemend boek. En aangezien de geschiedenis zich helaas maar blijft herhalen, ook een zeer actueel boek.