Dit was een van de eerste SF/F-boeken die ik las. Mijn moeder had de hele serie in de kast staan en raadde me aan om niet de volgorde waarin ze geschreven waren aan te houden, maar te beginnen met 'Het land der zieners' t/m 'Magnificat' en daarna pas 'Het veelkleurig land' te lezen.

'Het Galactisch Bestel' is een van mijn favoriete series ooit en met name 'Jack' staat hoog op -- zo niet bovenaan -- mijn lijst met favoriete boeken. Het is niet zozeer de schrijfstijl die ik geweldig vind (want daar heb ik hier en daar wel wat op aan te merken), maar de wereldbouw is echt fantastisch. Hoe Julian May zo veel personages en zo'n omvangrijke achtergrond weet te verwerken tot een samenhangend verhaal is gewoon geweldig. Alle personages zijn z√≥ menselijk, misschien zelfs vooral Jack die in bepaalde aspecten nauwelijks meer menselijk te noemen is.

Dit is een van de series die ik eens in de paar jaar opnieuw lees. De recente Engelstalige herdruk (helaas schijnbaar ingescand en niet nagelopen, gezien het aantal keren dat Sharn 'Sham' heet en vergelijkbare fouten) heeft dan ook een prominente plaats in mijn kast. Ik vind het echt ontzettend jammer dat maar zo weinig mensen die ik ken (welgeteld twee, inclusief mijn moeder...) deze serie gelezen hebben en ik er dus met haast niemand over kan fangirlen.