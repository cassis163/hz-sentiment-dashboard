Agatha en Meghan, de hoofdpersonages in dit boek, zijn twee aanstaande moeders. Meghan lijkt alles te hebben in haar leven: een beroemde man, twee volmaakte kinderen en een derde op komst, terwijl Agatha getekend is door haar verleden. Van op een afstandje volgt Agatha Meghan’s leven en droomt van haar eigen gezinnetje met met echtgenoot en kind. Het verhaal wordt afwisselend verteld vanuit het perspectief van Agatha en Meghan. Al vrij snel wordt duidelijk dat Meghan een vrij oppervlakkig leventje leidt terwijl Agatha steeds meer geobsedeerd wordt door dit ogenschijnlijk perfecte gezinnetje. De dames komen met elkaar in contact en hun levens raken met elkaar verstrengeld terwijl Agatha stappen onderneemt om een deel van Meghan’s leven over te nemen.

‘Verwachting’ is het twaalfde boek van Michael Robotham en het mag gezegd worden: van dit boek gaan er dertien in een dozijn. Het is veruit het minste dat Michael Robotham geschreven heeft. Het mist de kenmerkende schrijfstijl van Robotham met ingenieuze plot. Dit verhaal kabbelt rustig voort en heeft een eerder voorspelbaar einde. De karakters en hun emoties zijn vrij oppervlakkig gehouden waardoor er weinig diepgang in het boek zat. Ik hoop dat dit slechts een eenmalige uitspatting van Michael Robotham was, want ik ben echt wel veel beter van hem gewend en ben dus nu een zwaar teleurgestelde fan.