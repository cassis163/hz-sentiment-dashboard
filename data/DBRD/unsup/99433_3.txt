Sinds mijn kennismaking met de verleidelijke Vincent-boys van Abbi Glines kijk ik al uit naar het volgende boek van deze auteur. Haar boeken zijn namelijk om verliefd op te worden. Toen onlangs haar boek Bijna Verliefd uitkwam haastte ik me dan ook om zo snel mogelijk een exemplaar te bemachtigen en te verslinden.

Het is gemakkelijk om een opmerking te maken over de vlotte schrijfstijl van de auteur, de diepere verhaallijnen en de interessante personages… maar in alle eerlijkheid zijn het natuurlijk vooral de jongens die de boeken van Abbi Glines zo verslavend maken. Ja, noem me gerust oppervlakkig… maar ik geef het nu eenmaal eerlijk toe. En als je denkt dat de broertjes Vincent al hot waren, dan heb je Rush nog niet ontmoet.

Wat me altijd heel erg aanspreekt is dat Abbi Glines heel erg origineel is wat betreft de achtergrond van haar personages. Sinds de opkomst van het New Adult genre is mij opgevallen dat het lijkt alsof veel van die boeken zijn geschreven met behulp van dezelfde checklist. En het lijkt haast een vereiste te zijn dat een (of meerdere) personages in een NA roman in het verleden is misbruikt of aangerand of iets dergelijks. Ik vind het verfrissend dat Abbi Glines op dat front vaak een totaal andere richting in slaat. De voelt niet de noodzaak om de lezer eerst eens flink te schokken voordat er iets moois opbloeit tussen haar personages. Maar vergis je niet door te denken dat dat betekent dat haar personages geen diepgang hebben.

Wat ik jammer vond van Bijna Verliefd, ten opzichte van haar eerder verschenen boeken, is dat dit boek af en toe een beetje te snel ging om geloofwaardig te zijn. Ik ben niet zo’n voorstander van insta-love en hoewel de auteur het probeert te verdoezelen door het insta-lust te noemen… is dat wel wat er gebeurt in dit boek.

Gelukkig verandert dat niets aan het feit dat dit boek serieus sexy is, en erg meeslepend. Op den duur klopte mijn hart echt in mijn keel omdat ik heel sterk een plotwending verwachte waar ik persoonlijk maar slecht tegen kan, maar gelukkig draaide ze een heel andere richting in.

Alleen over het einde ben ik niet zo gelukkig, ik hoop dan ook dat er heel rap een vervolg komt op dit boek.