Toen vijf jaar geleden alle kinderen het huis uit waren was het voor Peter en Annet het moment de balans op te maken, wat wilden ze nu nog graag gaan doen? Bovenaan het lijstje stond een lang verblijf in het buitenland maar wat gingen ze daar dan doen? Beiden schrijven, de een zakelijk en de ander fictie. Zo kwamen ze op het idee hun interesses in spannende boeken en psychologie te combineren. Tijdens lange wandelingen werden de personages en de verhaallijn bedacht om daarna aan de slag te gaan. In 2017 verscheen hun eerste thriller En nu ik!, een boek over een gezin. Nu een boek over een vriendengroep: Oog om oog.

Vroeger waren Sander en Lucas beste vrienden en samen met een vaste vriendengroep deelden ze lief en leed. Vier stellen en jarenlang gingen ze een week per jaar met de kinderen naar Schiermonnikoog. Totdat de kinderen allemaal uitgevlogen waren en de vriendschap ging verwateren. Ze hadden nog wel contact, maar de band werd minder hecht. Claudia, de vrouw van Sander besluit een reünie te organiseren om nog eenmaal terug te keren naar die goede oude tijd. Maar er is tussentijds zoveel gebeurd dat de onderlinge verhoudingen zijn veranderd. Vooral die tussen Sander en Lucas, zeker nadat Sander iets toegefluisterd krijgt door een oude studiegenoot.

‘Een zinnetje, een achteloos uitgesproken gedachte, meer was het niet, maar de sfeer aan het tafeltje veranderde op slag.’

Datgene dat ingefluisterd wordt wakkert een vlammetje aan en Sander, die toch al niet zo goed in zijn vel zit, kan nog maar aan een ding denken. Door gelijk de aandacht op de personages Sander en Lucas te schenken, zijn dat ook de personages die je als lezer in de gaten houdt en worden de andere personages een beetje bijzaak. Terwijl die ook genoeg te verstouwen hebben. Toch, ook al worden die op een zijlijn gezet, met een schuin oog worden ze gevolgd en er wordt net genoeg opgepikt om hun karakter een plek te geven. Maar de uitgever heeft op de site een speciale pagina waar men de personages beter kan leren kennen. Door deze pagina te bezoeken voordat men het boek gaat lezen, geeft al gelijk een bepaalde indruk van de personages. Wat al snel duidelijk wordt met deze reünie is dat de personages door de jaren uit elkaar gegroeid zijn en er zijn te weinig overeenkomsten overgebleven om de band weer aan te halen. Bijna iedereen ergert zich aan Lucas, een arrogante man, en zijn nieuwe vrouw maakt het er niet beter op. Een verwend poppetje dat meest van de tijd ziek op bed ligt en het aan anderen overlaat voor haar zoontje te zorgen.

Römer & Hock slagen er goed in de lezer vanaf het begin aan het boek te binden. Dat ene kleine vlammetje houdt de gemoederen flink bezig en het is wachten totdat het smeulend vuurtje gaat exploderen. Door middel van het perspectief van de alwetende verteller wordt de lezer deelgenoot gemaakt van meerdere geheimen en zoals iedereen denkt elkaar te kennen blijkt toch niet helemaal waar te zijn. Wat in Oog om oog goed wordt weergegeven is dat mensen altijd zeer goedgelovig zijn en al gauw aannemen wat iemand zegt. Aannames die tot grote misverstanden kunnen leiden. Wraak is de rode draad in het verhaal en het is vanaf het begin duidelijk dat Sander degene is die wraak wil nemen. Toch maakt dit gegeven het boek niet voorspelbaar. De levensechte karakters met de geheimen die ze met zich meedragen en zoals ze zich in het weekend profileren maken Oog om oog een onderhoudend verhaal waarbij de nieuwsgierigheid regelmatig aangesproken wordt. Een jarenlange vriendschap die door verzwegen verraad explosief uit elkaar barst. Misschien zal de plot de lezer niet helemaal verrassen, het staartje dat er achteraan komt zal dit zeker doen. Oog om oog is een thriller die de nadruk legt op de complexiteit en de psychologie van de mens zelf en de auteurs weten elk karakter een herkenbare persoonlijkheid mee te geven.