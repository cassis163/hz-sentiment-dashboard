Het Schandaal van Venetië is het tweede boek in de Carnivia trilogie. Alle drie de boeken spelen zich af in Venetië met zowel de carabinieri als het Amerikaanse leger in de hoofdrol. Rond Venetië liggen meerdere Amerikaanse leger basissen. In deel 2 is wederom een hoofdrol weggelegd voor oude bekenden: Carabinieri Kat Tapo en Aldo Pialo, Amerikaanse verbindingsofficier Holly Boland en de bedenker van Carnivia Daniel Barbo. Carnivia is zogezegd de "second life" van Venetië. Daniel Barbo is er in geslaagd Venetië minutieus na de bouwen tot in het kleinste detail.

Het Schandaal van Venetie begint met de kennismaking met Mia, dochter van een Amerikaanse generaal, woonachtig op de legerbasis dichtbij Veneto. Zij wordt tijdens een avondje stappen ontvoerd. Tegelijkertijd wordt Aldo Pialo naar een bouwterrein van een toekomstige Amerikaanse legerbasis geroepen, aangezien er een ontzield lichaam is gevonden tijdens een demonstratie tegen de komst van de basis. Beide zaken lijken op het eerste gezicht niets met elkaar te maken te hebben, maar klopt dit wel.

Na het lezen van deel 1, Het Labyrint van Venetië was ik niet overtuigd van de schrijverskunsten van Jonathan Holt. Het verhaal miste diepgang en samenhang. Toch boeide het verhaal me wel en was ik toch wel erg nieuwsgierig naar deel 2.

Jonathan Holt heeft met Het Schandaal van Venetië mijn verwachtingen overtroffen. Ik ben heel blij dat mijn nieuwsgierigheid het heeft gewonnen. Het verhaal zit een stuk beter in elkaar, er is meer diepgang en maar zeker ook rust. Het website Carnivia, tenslotte de naam van de trilogie, speelt een veel prominentere rol in dit boek en wordt ook echt ingezet als middel om tot een oplossing te komen.

De personages zijn veel meer gaan leven in het boek en er is oog voor hun onderlinge verstrengelingen. Hun relaties met elkaar worden verdiept en voegen een dimensie toe aan het boek. Jonathan Holt weet knap de aandacht van de lezer vast te houden met de plotwendingen rond de ontvoering van Mia.

Ik zeg kom maar op met deel 3!