Als je een ‘nieuwe Turow’ in je handjes krijgt, hoef je je nooit af te vragen wat je nu weer te lezen krijgt. Scott Turow schrijft al jaren op uiterst gedegen wijze zijn ‘legal thrillers’. Soms is dat ook een beetje saai… Dat had ik dus met dit boek ook. Reversible errors is het verhaal van ene Rommy Gandolph, die slechts enkele weken voordat hij de doodstraf zal krijgen, een brief schrijft aan Arthur Raven, advocaat. Hij schrijft ook een brief aan de rechter die hem tien jaar daarvoor veroordeeld heeft voor het vermoorden van drie mensen, Gillian Sullivan. Tegelijkertijd krijgt Gillian een brief van een van de mensen die destijds bij het onderzoek betrokken waren (de naam zeg ik hier niet om spoilers te voorkomen) met eveneens nuttige informatie over deze zaak. Lastig is alleen dat Gillian zelf net uit de gevangenis is en dus uiteraard niet meer een functie binnen de rechterlijke macht mag bekleden. En het leek zo eenvoudig: een restauranthouder en twee van zijn gasten worden vermoord, en Rommy had een hekel aan de restauranthouder, hij wist waar diens pistool lag en hij was in de buurt. En hij heeft bekend…
Arthur worstelt zich door oude en nieuwe bewijzen heen om deze zaak met spoed uit te zoeken, daarbij bijgestaan door Pamela Towns op wie hij stiekem een oogje heeft. Maar ja, Gillian is er ook nog…
Ruim vijfhonderd pagina’s later weten we dus hoe het afloopt. En zoals het Turow betaamt zit het plot stevig in elkaar en worden de karakters netjes neergezet. Toch heeft het geheel niet echt veel opwindends te melden en ik betrapte me er op dat ik het boek soms even weglegde. Nou ja, we zijn niet altijd allemaal in topvorm, nietwaar? Het geheel is toch goed voor 4 sterren!

(Door: Jannelies Smit)