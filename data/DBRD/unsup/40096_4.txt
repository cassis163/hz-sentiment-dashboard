Marelle Boersma (1957) is een Nederlandse schrijfster en naast het schrijven werkt ze aan de universiteit van Wageningen. Ze schrijft columns en geeft workshops over het schrijven van spannende boeken. Ook heeft ze momenteel een website om het publiek te betrekken bij haar nieuwste boek. Ze schreef eerder zes thrillers, waarvan Vals Alarm op de nominatielijst van de Crimezone Thriller Awards voor 2012 staat. Moederziel is haar zevende thriller.
Myrna Klaver is een alleenstaande vrouw, die in Yerseke woont. Zij heeft MS en zit in een rolstoel. Haar man heeft haar verlaten, omdat hij het niet aankon dat zij deze ziekte heeft. Nu redt ze zich aardig met de hulp van de thuiszorg en haar elektrische rolstoel. Ze is wel alleen, maar eenzaam is ze niet. Sinds kort heeft ze kennis aan een man, die haar vlinders geeft. Hij behandelt haar als een gewone vrouw en niet als een gehandicapte. Niet eens als een gewone vrouw, maar als een bijzondere vrouw. Als dan Josje, haar jongste dochter, weer thuis wil komen wonen om haar moeder te helpen, is Myrna daar eigenlijk helemaal niet zo enthousiast over. Josje houdt zich nooit zo aan afspraken en is niet echt georganiseerd. Josje wil bewijzen, dat ze haar moeder goed kan helpen. Ook met de buren heeft Myrna heel wat te stellen, zo nieuwsgierig en bemoeizuchtig als buurvrouw Ina is.
Dan vindt Myrna haar buurvrouw Ina dood onder de struiken. Josje heeft ruzie met Ina gehad. De politie komt wel erg vaak vragen stellen aan Josje. Heeft zij hiermee te maken?
Marelle Boersma schrijft over misstanden in de samenleving. Moederziel gaat over de band tussen een moeder en haar dochter, als de rol wordt omgedraaid en de dochter voor de moeder gaat zorgen. Het is een spannende psychologische thriller, waarin Myrna en Josje de belangrijkste rollen spelen. Het verhaal is vanaf het begin spannend. Ik moest het achter elkaar uitlezen. Wat ik wel vond van Myrna, is dat ze zo over zich liet lopen. Ze zit dan wel in een rolstoel, maar dat wil toch niet zeggen dat je geen enkele zeggenschap meer hebt. Elk karakter is echter anders, en Myrna‘s overwegingen worden goed neergezet. Ook Josje komt goed uit de verf. Het enige wat zij wil is de liefde van haar moeder. Je moet zo oppassen als ouder, dat je het andere kind niet voortrekt en steeds als voorbeeld neemt voor het andere kind. Elk kind is uniek. Je voelt hoe Josje hieronder lijdt. Myrna wordt steeds hulpbehoevender en ook daar voel je haar machteloosheid. De verschillende heftige emoties zijn goed omschreven.
De plot is zeer verrassend. Heel wat vrouwen — maar ook mannen — zullen de beklemmende band herkennen. Met Moederziel heeft Marelle Boersma een aangrijpende en beklemmende thriller geschreven, waarin de moeilijke band tussen moeder en dochter goed belicht wordt.