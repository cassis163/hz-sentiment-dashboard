Gabriel werkt bij een beveiligingsbedrijf en als op een avond het alarm afgaat bij een verlaten Vila gaat hij erop af. Bij aankomst is er niemand meer aanwezig maar blijkt er wel iemand in het huis geweest te zijn en in de kelder vind hij een zwarte jurk met een foto erop. Tegelijkertijd wordt zijn vriendin overvallen in het park en belt zij Gabriel op en vraagt hem om hulp. Als deze bij het park aankomt blijkt er iemand te zijn vermoord en zijn vriendin is spoorloos. Gabriel wordt dan ook gearresteerd op verdenking van de moord op de onbekende. Vanaf dat moment wordt het pas een goed en spannend boek. De voorafgaande hoofdstukken doen wat verwarrend aan en geven je niet het gevoel van een goed boek, vroeg mij regelmatig af of dit het nou was, maar het is dus even zaak om door te lezen. Het heeft er veel van weg dat de auteur in het begin een beetje moeite heeft met het opstarten van het verhaal. Eenmaal wat verder in het verhaal, heeft het mij eindelijk te pakken. De schrijfstijl is wel prettig en leest vlot weg, geen ingewikkeld gedoe want je hebt je volle aandacht al nodig om het verhaal te volgen. De plot zit goed in elkaar en biedt voldoende afwisseling, tijdens het lezen is de onderhuidse spanning aanwezig. Jammer van het wat slechte begin, maar voor de rest is het een prima boek, waar ik mij zeker mee vermaakt heb. Dit is zeker weer een auteur om in de gaten te houden.

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 5 sterren
Psychologie: 5 sterren