Michael Fiske is griffier bij het Hooggerechtshof van de Verenigde Staten in Washington D.C. Op een dag valt hem een verzoekschrift van een zwarte man, die al vijfentwingtig jaar gevangen zit voor de moord op een klein meisje, in handen. De man zou onschuldig zijn. Hij werd destijds het slachtoffer van een 'louche' experiment van het leger, waar enkele hooggeplaatste militairen bij betrokken waren. Michael wil hier het fijne van weten en trekt op zijn eentje op onderzoek uit. Dit wordt hem fataal. Zijn broer en goeie vriendin en collega, Sara Evans, keren de onderste steen om, om de moordenaar van Michael te vinden. Hiermee is de jacht op John en Sara geopend...

Het boek begint nogal wat verwarrend vind ik. Er worden meteen van in het begin een hoop personages ten tonele gevoerd, waarvan je niet weet wie wat met elkaar te maken heeft. Maar na verloop van tijd vallen de puzzelstukjes in elkaar en loopt de spanning op. Een goed geschreven verhaal, waarin de corruptie bij het leger, en de gerechterlijke macht hoogtij viert.