''Tinnitus is een rouwproces; een onvrijwillig afscheid van een deel van je leven dat is afgestorven"

Ineens was het er, een pieptoon en een zoemend geluid. Wanneer er ook een suis in haar andere oor ontstaat bezoekt Barbara de huisarts; het begin van een zoektocht naar genezing. Wie bekend is met het verschijnsel weet dat je de wanhoop nabij bent.

Een constante piep, ruis of brom in je oor heet ook wel tinnitus en is beter bekend als oorsuizen. Auteur Barbara Muller is oprichter van het Babyhuis, Beschermde Wieg en Beschermd Bevallen, opvang initiatieven voor baby’s. Zij schrijft zeer openhartig over haar reis tussen reguliere en complementaire genezers. Een barre tocht met veel wachten en hernieuwde hoop. Naast de beschrijving van de afgelegde bezoeken bij KNO arts, osteopaat en fysiotherapeut (dry-needling) volgt er een reeks aan alternatieve en/of omstreden therapieën: biofotonen, botox, lasertherapie, de Wim Hof methode (The Iceman) en een ayahuasca (hallucinogene drank) ceremonie. Alles wordt met veel integriteit naar de behandelaars toe verteld. Dankzij een van de therapieën is Barbara grotendeels verlost van de suis doordat de dieperliggende oorzaak werd gevonden.

Hoewel volledige genezing niet mogelijk is worden er door haar relaas methoden aangereikt waar menig oorsuispatiënt wat aan kan hebben. Door de bondige schrijfstijl is geen enkel woord te veel, wat iedere zin de moeite van het lezen waard maakt. Een boek om stil van te worden, ook als je geen tinnitus hebt.

De gehele opbrengst van het boek gaat naar Stichting het Babyhuis en Stichting Beschermde Wieg.