Hoofdpersoon in ‘De schaduwbokser’ is de dertigjarige geboortefotograaf Victor. Victor kijkt terug op zijn –nogal monotone- leven via gebeurtenissen en de enkele relaties die hij heeft gehad, waarvan die met Amy de meeste impact had.

“De vroegere Amy, de vrouw met de warme lach en de vrolijke, meelevende oogopslag, had ze als een oude huid afgeworpen. Wat tevoorschijn kwam was een nieuwe, kwetsbare, sombere Amy. Het beangstigde hem.”

Victor is niet waarlijk vlot in de omgang met anderen. In de relatie met Amy breekt hem dat op. Hun opvattingen en wensen over het leven liggen te ver uiteen en het stel gaat uit elkaar. Victor beschouwt deze relatie en zijn eigen rol in het geheel. Ook zijn vriendschap met Rolf en het verschrikkelijke ongeluk van zijn jeugdvriendje Maarten, trekken aan zijn herinnering voorbij.

Zonnenberg ziet kans hoofdpersoon Victor, beeldend tot leven te brengen. Dat ligt niet in de laatste plaats omdat het boek geschreven is vanuit de visie van deze Victor. De auteur doet dat bovendien in een bovengemiddeld fraaie schrijfstijl en dito opbouw.

“Ik heb het gevoel dat wetenschap in feite net als God besloten heeft weinig woorden te gebruiken, alles in één naam, want meer zou zonde zijn. Zo wil de wetenschap één wet waar alles onder valt. Daardoor dreigt de mens gedegradeerd te worden tot een biologisch wezen, tot een chemische kettingreactie.”

Als rode draad door Victors leven loopt de moeizame relatie en het levenslange conflict met zijn moeder. De wijze waarop zijn moeder hem heeft opgevoed en de karige beetjes liefde die zij hem schonk, hebben een schaduw over zijn bestaan gelegd. Als uitweg uit zijn, soms sombere gedachten over zijn jeugd, gaat Victor schrijven. Dat gaat hem wonderwel goed af en hij creëert een fantasiewereld waarin hij twee ‘moeders’ en een broertje heeft.

Ondanks de ingewikkelde relatie met zijn moeder, bezoekt hij haar wekelijks in het verzorgingstehuis. Moeder en zoon voeren nog altijd met regelmaat strijd; er zijn echter ook enkele tedere momenten. Tijdens Victors laatste bezoek aan zijn moeder, doet zij haar zoon eindelijk haar geheime levensverhaal uit de doeken. Deze openbaring geeft Victor zo veel inzicht dat het hem de ruimte geeft eindelijk aan zijn eigen leven te kunnen bouwen.

“Wat was ik boos op je en wat voelde ik me verdrietig. Dat was echt geen blijde verwachting, ook al keken mensen opgetogen naar me als ze vroegen hoe het met me ging. Dan zei ik goed en dacht: je moest eens weten.”

Conclusie, ‘De schaduwbokser’ is een aangrijpende, enigszins melancholische roman. De melancholie wordt echter gecompenseerd doordat Zonnenberg ook een fijne dosis humor in zijn vertelsel weet te verweven.

Over de auteur
Johan Zonnenberg heeft al diverse boeken op zijn naam staan. Van korte verhalen tot gedichten en van romans tot non-fictie. Met zijn werk is hij al menigmaal in de prijzen gevallen. Hij bereikte met zijn roman Stella A-Z in Libelle's Spannende-verhalenwedstrijd van (2009) de top-20 ranglijst en in 2014 won hij de Paul Harland Debuutprijs voor Fantastiek met de vertelling ZeroKelvin. Met zijn Legoland werd hij genomineerd voor het beste reisverhaal Boekenweek 2014.

Uitvoering
Futuro Uitgevers
ISBN 9789492221773
Paperback, 200 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/