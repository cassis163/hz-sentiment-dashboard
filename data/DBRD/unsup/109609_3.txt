Yes, yes! Ik was zo blij toen ik te horen kreeg dat de Siren in het Nederlands uit zou komen! Ik ben snel naar de boekhandel gedanst – wat een mooie cover!

Toen ik eenmaal begon met lezen werd ik nieuwsgierig. Kahlen is een meisje dat in de jaren 1920 schipbreuk heeft geleden met haar familie en een deal aangeboden kreeg. Als zij in dienst zou komen voor de Oceaan zou ze blijven leven. In ruil voor 100 jaar kreeg zij een sterk, onverwoestbaar en prachtig lichaam, dat nooit een dag ouder zou worden. Na die 100 jaar is ze vrij. Ook van alle herinneringen die ze met haar zuster Sirenen en de Oceaan heeft opgebouwd.

De Oceaan is te beschouwen als een moeder. Zij zorgt voor haar Sirenen, en de Sirenen zorgen voor haar door haar mensen te geven. Die lokken zij met hun stemmen de Oceaan in waar zij een vredige dood zullen sterven.
Kahlen en haar zuster Sirenen proberen een zo normaal mogelijk leven te leiden. Er is alleen een ding – je moet zo min mogelijk contact met mensen hebben. Je mag niet spreken in hun bijzijn, want dan zullen ze in trance raken en zichzelf aan de Oceaan willen geven.

De zusters van Kahlen gaan op stap, shoppen, met jongens mee naar huis, maar Kahlen is anders. Zij is erg op zichzelf en denkt veel na over haar leven en hoe zij in dienst staat van de Oceaan. De dag dat Kahlen Akinli ontmoet, zal ook alles anders worden…

Ik ben erg fan van de Selectie trilogie. Ik ben dus met hoge verwachtingen aan dit boek begonnen. Het boek stelde me echter een beetje teleur. Ik had het gevoel alsof ik de hele tijd aan het wachten was tot er wat gebeurde. En toen ging het allemaal ineens heel erg snel en was het boek uit. Het voelde een beetje afgeraffeld.
Het boek zelf leest wel lekker weg, maar ik kon het te makkelijk wegleggen. Daarom duurde het ook een poos voordat ik heb boek uit had. De schrijfstijl echter is helemaal zoals we van Kiera zijn gewend. Kahlen is wel een sterker personage dan Amerika was, en Kahlen is ook een stuk filosofischer.

Ik geef dit boek uiteindelijk 3,5 sterren. De cover is mooi, dat is een groot pluspunt. Het verhaal is origineel en goed bedacht, alleen de uitwerking kon naar mijn mening beter.