Na de cliffhanger van Onbreekbaar #1 gaan we in dit deel gelukkig weer verder met de stomende liefdesrelatie tussen Ferdi en Abby. Ferdi, op wie je zelf ook een beetje verliefd wordt, terwijl die eikel af en toe écht stomme dingen doet (maar hij is eigenlijk gewoon een schatje). En Abby, die af en toe iets te snel oordeelt en behoorlijk wat dingen voor haar kiezen krijgt in het leven.

Na twee delen van deze serie heb ik het idee dat Ferdi en Abby praktisch tot mijn vriendengroep behoren. (Dat heeft verder niks te maken met het feit dat mijn beste vriend Ferdi heet, hoor... Compléét ander type!)

Aan het begin van het boek lees je lekker en relaxt over een heerlijk liefdeskoppel (oké, oké, met wat stomende seksscènes tussendoor die je beter niet in de trein kunt lezen), maar halverwege het boek zat mijn hart ineens in mijn keel. Het zou misschien kunnen dat ik het toen maar meteen in één avond uitgelezen heb, want ja, hállo... (Hou je mond, Marieke, niks verklappen!)

Gelukkig voor mij en mijn cardioloog komt deel 3 over precies 9 nachtjes slapen uit!