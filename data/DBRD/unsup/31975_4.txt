Ooit, in een zwart verleden van Denemarken, werden meisjes die niet in de maatschappij pasten, verbannen naar het eiland Sprogø. Wat dit met sommige van deze meisjes gedaan heeft wordt al snel duidelijk.

Naar aanleiding van een aanval op een bordeelhoudster gaan Carl Mørck en zijn team op onderzoek uit, omdat deze aanval hen doet denken aan een zaak waarbij een bordeelhoudster verdween. Deze zaak is nooit opgelost en nu proberen ze alsnog om deze zaak tot een goed einde te brengen. Tijdens het onderzoek belanden ze in de wereld van illegale abortussen en sterilisaties en al snel blijkt dat het niet bij deze ene vermissing is gebleven maar dat er meerdere zijn die aan elkaar gelinkt kunnen worden.

Ene Curt Wad en zijn aanhangers zijn van mening dat sommige mensen geen kinderen (meer) mogen krijgen om zo de maatschappij te ontdoen van "untermenschen" die de samenleving alleen maar tot last zijn en niets bijdragen. Dit resulteert in het uitvoeren van abortussen en sterilisaties zonder medewerking van de betreffende vrouwen. Deze worden zonder hun medeweten geaborteerd en gesteriliseerd. De "beslissing" ligt bij deze Curt Wad en de zijnen.

Nete Hermansen is een van de slachtoffers van Curt Wad en zijn aanhangers. Hoe is zij hier mee omgegaan? Wat is er van haar geworden? Pas op het einde van het boek kom je hier achter.

De verhaallijnen lopen door elkaar, dit zelfde geldt voor de tijd. Doordat de schrijver zo nu en dan in de tijd teruggaat met een aantal personages wordt langzaam aan het motief voor de vermissingen duidelijk. Toch is het slot niet zoals ik verwacht had en dat is een positief punt wat mij betreft. Dit boek heeft me geboeid van het begin tot het eind en daarmee een van de beste boeken van de serie Q tot nu toe.

Ook dit vierde deel is als zelfstandig boek te lezen.