Geheime Visite is het debuut van programmamaker en KRO-presentator Karin de Groot. Het is het verhaal van de elfjarige Mette, die diep onder de indruk raakt van haar achttienjarige buurjongen Paul. Zijn volwassenheid en zijn aandacht voor haar imponeren Mette en met hem beleeft ze haar eerste seksuele ervaring. Overdag, maar ook midden in de nacht, klimt Paul stiekem haar slaapkamer binnen via de dakgoot, maar geleidelijk aan worden zijn bezoeken minder gewenst. De situatie wordt erger als de ouders van Mette Paul binnenhalen als de ideale oppas voor hun dochter. Mette weet echter niet hoe zij Paul kan laten weten dat zij niet meer verder wil in de ongelijke relatie. Ze zit gevangen tussen haar eigen, kinderlijke onvermogen om de realiteit te bevatten en zijn dwingende dominantie. Terwijl Mette het liefst met haar poppen speelt en tevergeefs bescherming zoekt bij haar ouders, weet Paul dat hij in feite ongestoord zijn gang kan gaan en al zijn lusten op het meisje kan botvieren.

Tijdens het lezen van Geheime Visite moet je eerst even wennen aan de opzet van het boek. Het begint met het einde van het verhaal, waarna er per hoofdstuk een andere periode uit het leven van Mette wordt beschreven. Het verhaal start in september 2005, gaat vervolgens naar juli 2004, dan nog verder terug naar juli 1975 en vervolgens weer vooruit naar maart 2004. Dit blijft de hele tijd zo doorgaan en zorgt ervoor dat je je gedachten er zeer goed bij moet houden. Maar de meeste moeite zal je als lezer hebben met de situatie waarin de elfjarige Mette zich bevindt. Het meisje kan geen enkele kant op, aangezien ze aan de ene kant totaal wordt gedomineerd door haar buurjongen en aan de andere kant geen enkele mogelijkheid heeft om bij haar narcistische moeder aan te kloppen. De jonge Mette ziet dat haar moeder weinig tot niets om haar zo geliefde vader geeft en hoopt dat hun avondjes weg voor een beter leven voor haar vader zorgt. De verhoudingen in het gezin liggen echter volledig scheef en zijn er mede de oorzaak van dat de systematische verkrachting van Mette kan plaatsvinden. Karin de Groot heeft dus zeker geen makkelijk onderwerp gekozen voor haar eerste roman maar is tevens niet bang om haar nek uit te steken.

Door het schakelen in de tijd laat Geheime Visite ook de latere gevolgen voor Mette zien van het wangedrag van de buurjongen. Vijfentwintig jaar later leeft ze nog steeds met een enorme schuldgevoel. Maar ook met verwarring, onzekerheid en een niet te onderdrukken zucht naar wraak. Haar leven is verwoest, hoezeer ze naar de buitenwereld toe ook de schijn probeert op te houden. Karin de Groot weet het met veel overtuiging te beschrijven en de wanhoop van Mette wordt uitstekend in beeld gebracht, net zoals haar poging om toch de confrontatie met haar verleden aan te gaan. Geheime Visite is geen makkelijk leesvoer, het is een boek dat je diep kan raken om de uitzichtloze situaties waar kinderen in verzeild kunnen raken. Het geeft je tevens de waarschuwing dat er soms meer is dan je aan de buitenkant kan zien.