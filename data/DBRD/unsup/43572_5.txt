Marc ter Horst schrijft educatieve non-fictie kinderboeken. Hij is er als het ware ingerold. Ter Horst merkte dat hij heel goed was in het kort en bondig opschrijven van informatieve teksten. Wat begon met schoolboeken schrijven, mondde geleidelijk aan uit in kinderboeken over vulkanen, oerknallen en je oma! Zowel Oerknal als De oma van de oma van mijn oma werden met de Vlag & Wimpel bekroond door de Griffel Jury. In de juryrapporten wordt Ter Horst geroemd om zijn vlotte en bondige stijl van schrijven maar ook voor zijn levendige en afwisselende onderwerpskeuze. Nou, dat belooft wat.

Wat kun je wel en wat kun je niet van dit non-fictie-weetjes boek over ons kikkerland verwachten?

Nou, als je bedenkt dat er meer dan 243 verschillende toetjes zijn, dan kun je niet verwachten dat ze allemaal worden besproken. Ook krijg je in De wortels van Oranje geen opsomming van ons Koningshuis, onze Grootmeesters, de voetbalfinales (waarschijnlijk bedoelen ze hier het vrouwenvoetbal…) en we krijgen zelfs geen overzicht van alle bezienswaardigheden die ons kleine landje rijk is.

Wat kun je dan wel verwachten?

In de wortels van Oranje worden allemaal leuke weetjes onderzocht en beschreven. Ken je bijvoorbeeld het verhaal van dat jongetje dat met zijn vingertje de dijk dichthield waardoor het water niet naar binnen kon stromen? Het verhaal achter deze held Hansje, die met zijn achternaam blijkbaar Brinker heette, wordt voor je uitgeplozen en tot de bodem onderzocht. Hierdoor krijgt dat grappige kinderrijmpje ineens veel meer betekenis.

En wist je dat er vulkanen gevonden is in Nederland? Niet in de voormalige koloniën, maar gewoon bij ons in de wateren rond Vlieland! En natuurlijk zijn er ook vulkanen boven water te zien, maar die zijn wel helemaal op de K3-eilanden te vinden. In De Wortels van Oranje is er veel aandacht voor al onze oer-Hollandse eigenaardigheden zoals ons broodbeleg en onze voorliefde voor zoute drop. Je krijgt veel antwoorden op vragen die je altijd al had willen weten zoals: waarom dragen we eigenlijk allemaal oranje als het Koningsdag is en waarom hangt er dan een oranje wimpel aan de vlag?

In dit boek is er aandacht voor Kunst, Geschiedenis, Ruimtevaart, Oer-Hollandse gewoontes, spannende verhalen over een dansende spion, Aardrijkskunde en Geografie, Biologie en ga zo maar door. Tientallen leuke en interessante weetjes passeren de revue. Wel in een sneltreinvaart, dat wel. Aan ieder onderwerp zijn twee mooi verzorgde pagina’s gewijd. Niet genoeg informatie voor een spreekbeurt maar zeker een inspiratiebron voor nieuwe ideeën die een springplank kunnen vormen voor heel veel meer.

Een boek als dit staat of valt bij de illustraties. En die zijn dik in orde. Grafisch ontwerpster en illustrator Wendy Panders weet precies hoe je een boek als dit naar een nog hoger niveau kunt trekken. Fletse en felle kleuren wisselen elkaar af waardoor er een vrolijke maar vooral niet te drukke sfeer ontstaat. De tekeningen zijn duidelijk, informatief en toch erg grappig zonder dat het ergens melig wordt. Hier is precies de juiste balans gevonden. En het knappe is dat iedere pagina weliswaar geheel anders van stijl is maar door de kleurschakering (met natuurlijk veel oranje) het toch een prachtige eenheid blijft. De afwisseling met echte foto’s maakt het helemaal af. Chapeau!

Voor wie is een dergelijk boek geschikt?

Voor ieder nieuwsgierig kind. Hier doe je echt zoveel kinderen een groot plezier mee. Het boek geeft absoluut geen overzicht van de ontstaansgeschiedenis van Nederland, het is geen droog geschiedenisboek maar een levendige vertelling van alles wat je nooit wilde weten maar blij bent dat je het nu weet en daarom nooit meer zult vergeten.

Je zou willen dat ieder kinderboek zo prachtig was vormgegeven als dit boek.
Recensie voor de Facebookgroep Kinderboeken