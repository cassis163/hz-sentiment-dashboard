Na het dichtslaan van het voorgerecht Nummer 9 wil je eigenlijk direct verder lezen met het hoofdgerecht Insomnia. De verwachtingen staan direct op scherp en je wordt door Jilliane Hoffman al volledig in het verhaal getrokken. Het is dan ook even schakelen als die verwachtingen niet helemaal uitkomen en het boek anders is als je hebt gedacht.

Een aantal jaar geleden lijkt de zeventienjarige Mallory het slachtoffer te zijn geworden van een seriemoordenaar die zichzelf in tweets aan de FBI 'De Handyman'' noemt. Ze weet te ontsnappen, maar klopt haar verhaal wel? Inspecteur Bobby Dees wordt belast met het onderzoek naar haar verdwijning en hoort ook haar verhaal aan als ze weer gevonden is.

Aan het begin van Insomnia passeren heel veel mensen en vooral verschillende politiediensten de revue. Dit is bij vlagen verwarrend, zeker nadat je verwachtingen al op scherp staan na het lezen van Nummer 9. Het is allemaal anders als gedacht, ook het oogpunt in het verhaal en dat is even schakelen. Zo kom je er ook achter dat Bobby Dees het nieuwe seriepersonage is en het boek dus niet alleen om 'De Handyman' draait.

De spanning in Insomnia gaat heen en weer in vlagen, maar er had in mijn ogen ook meer ingezeten. Jilliane Hoffman heeft een wisselend schrijfpatroon. Op sommige momenten heel vlot en om andere momenten veel meer uitgebreid beschrijvend. Daardoor haalt ze de vaart weer compleet uit het verhaal en pakt niet door in de opgebouwde spanning om het echt zinderend te maken. Dit was wel mijn verwachting na het lezen van Nummer 9.

Een aantal onderdelen in het plot waren ook enigszins voorspelbaar, ook al probeerde ze de lezer op een zijspoor te zetten, Dit ging echter redelijk opzichtig en dat was teleurstellend.

Misschien begon ik met te hoge verwachtingen aan het boek. Ik heb jaren geleden van de boeken met C.J Townsend in de hoofdrol genoten en was dan ook heel blij dat er nu weer een nieuw boek zou komen. Toen als voorgerecht ook nog Nummer 9 en ik had er zin. Dit betekent zeker niet dat Insomnia een slecht boek is, zeker niet, maar vooral het oogpunt in het boek kwam niet overeen met mijn verwachtingen en ik had moeite met schakelen en alsnog te genieten van het boek.