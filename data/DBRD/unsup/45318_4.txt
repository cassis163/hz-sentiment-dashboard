Nathalie Briessinck is een Vlaamse schrijfster en dichteres. Tot de duivel het schip keert is haar debuutroman, die ze in eigen beheer heeft uitgegeven. Ook de prachtige omslag is van haar hand. Toen ze het beeld voor ogen had wat ze voor de omslag wilde gebruiken, stond hierdoor ook de titel van het boek vast. De originele plaat was uiteindelijk niet geschikt, dit leek meer een omslag voor een reisgids. Door met kleuren te spelen heeft Nathalie uiteindelijk deze mooie tekening gemaakt. De oranje kleur in de titel wekt de indruk van een trademark.

Het verhaal neemt ons mee naar Antwerpen eind negentiende, begin twintigste eeuw. In hoofdstuk 1 leren we Maryse Gallant kennen, dochter van een Belgische reder, Henri Gallant. Ze past niet in het keurslijf van een echte dame. Ze is ongeduldig, heeft altijd een antwoord klaar en zeer duidelijke ideeën over wat ze wil worden en bereiken in het leven. Ze wil in de rederij van haar vader werken als volwaardige medewerker. En dat in een tijd waarin vrouwen thuis hoorden te zijn en geen rechten hadden. Haar vader wil toch dat ze zich in de rol van 'dame' schikt en vrijwilligerswerk gaat doen zoals alle vrouwen. Zo maakt ze kennis met Anne Matthieu, die het fantastisch vindt als vrijwilliger in het Gasthuis van Monseigneur Claeys. Langzaam worden ze vriendinnen ook al liggen hun dromen en ideeën over hun toekomst mijlenver uit elkaar. De sfeer die Nathalie heel mooi beschrijft, roept beelden op van de film Titanic.

Hoofdstuk 2 gaat over Madame Elsa, een hoerenmadam. Samen met haar tweelingzus Julia runt ze een bordeel. Ze begon met de gedachte het beter te doen dan haar voorgangers. Alleen Belgische vrouwen, geen gezeur met de politie. Maar daar was geen goed geld in te verdienen. Nu verkoopt ze (illegale) meisjes aan het buitenland en levert 'zwarten en halfbloeden' en sjoemelt met de wijnverkoop. Een verhaal over hoe de verleiding van het grote geld de moraal en het fatsoen verdringt. En hoe dit uiteindelijk leidt tot haar ondergang.

In hoofdstuk 3 wordt Eduard Matthieu beschreven. Hij is de vader van Anne uit hoofdstuk 1. Hij werkt als bestuurder in de rederij. En hij komt regelmatig in het bordeel bij Madam Elsa. Een man die een vastomlijnd idee heeft van hoe de wereld eruit dient te zien en zijn rol daarin. Een man die geconfronteerd wordt met het pijnlijke resultaat van een door hem in het verleden genomen beslissing. Het leven is succesvol als je zakelijke keuzes maakt, ook in je privéleven. Plicht gaat boven alles, emoties zijn onhandig en ongewenst. In dit hoofdstuk wordt een aantal verhaallijnen duidelijk die alle personen met elkaar verbindt.

In hoofdstuk 4 is Anne Matthieu de verteller. In tegenstelling tot Maryse, die graag de dingen zelf bepaalt, is Anne een volger. Ze vindt dat ze zelf geen regie heeft over haar leven. Ze trouwt met Ernest Van Daele, zoon van een bankier, om zo de financiële toekomst van de rederij veilig te stellen. Maar heimelijk heeft ze gevoelens voor Maryse, die ineens spoorloos verdwijnt. Nog meer stukjes van de puzzel vallen in dit hoofdstuk op zijn plaats.

Hoofdstuk 5 is weer gericht op Maryse. Zij is gered uit een verschrikkelijke omgeving. Er wordt duidelijk wie een rol hebben gespeeld bij haar redding. Langzaam keert ze weer terug in de maatschappij, haar vader is geëmigreerd naar Amerika. Hij dacht haar nooit meer te zien. Anne zoekt weer toenadering, maar alles gaat erg stroef. Maryse haar kijk op de wereld is veranderd en ze weet niet goed hoe ze een plekje moet veroveren. Blijft ze in Antwerpen of gaat ze naar haar vader? Wat moet ze met Anne? En wie is Alex? Wil ze wraak nemen op degenen die haar gekwetst hebben of staat ze daarboven? Terwijl ze worstelt met deze vragen, komt het hele verhaal samen.

Tot de duivel het schip keert is een heerlijke roman met in ieder hoofdstuk een ander perspectief. Langzaam wordt een beeld geschetst van deze periode van de laat negentiende, begin twintigste eeuw in Antwerpen. De zeden en gebruiken, de rol van de vrouw, verstandshuwelijk versus (verboden) liefde en hoe de verschillende personen hiermee omgaan. Alles is prachtig in elkaar verweven, zodat de lezer uiteindelijk het hele verhaal kent. De schrijfstijl is beeldend, je ziet als het ware voor je hoe Antwerpen er toen uitzag. Een heel mooi debuut van deze schrijfster en het smaakt naar meer, veel meer!