geloofwaardig plot met spanning en onverwachte wendingen.,Drie keer is scheepsrecht. Harlan Coben heeft dat maar weer even bewezen. Na het lezen van zijn derde stand alone ben ik volledig overtuigd, Coben is één van de besten! Zijn eigen stijl en realistische karakters maken zijn werk een genot om te lezen.

Je loopt naar de kast, pakt een mueslireep en het wordt zwart voor je ogen. Twee weken later ontwaak je uit een coma na een schietincident, is je vrouw dood en je dochtertje ontvoerd. Deze opeenstapeling van ellende is de keiharde realiteit voor chirurg Marc Seidman. Samen met zijn ex-vriendin Rachel stelt hij alles in het werk om zijn dochtertje terug te vinden. Dit lijkt een onmogelijke opgave als hij tegen de wens van de ontvoerders in de politie inschakelt. De kidnappers weten te ontkomen met het losgeld en verdwijnen vervolgens spoorloos. Marcs enige kans om zijn kind terug te krijgen gaat aan zijn neus voorbij. De wetenschap dat hij het zelf heeft verpest, draagt hij als een loden last. Anderhalf jaar later nemen de ontvoerders ineens toch weer contact op. Weer is de eis twee miljoen dollar en dit keer is Marc vastbesloten om zijn tweede kans tot een goed einde te brengen

Geen tweede kans is weer een klein meesterwerkje van auteur Harlan Coben. De man schrijft fantastisch! Zijn boeken zijn doorspekt met humor en ontnuchterende zelfreflecties van zijn hoofdpersonen. Menselijke relaties in al hun gezonde en ongezonde vormen voeren de boventoon.

Coben breekt in zijn boeken vaak op verfrissende wijze met de traditionele heldenvertolking van hoofdpersonen. Ze zijn niet superieur, megasterk en onoverwinnelijk. Zijn karakters zijn echt Jan, Piet en Klaas van om de hoek. Gewone mensen, met al hun fouten en gebreken die af en toe wat klunzig overkomen. Hierdoor is het erg gemakkelijk om je te identificeren met de hoofdpersonen en betrokken te raken bij het verhaal. Cobens vertelwijze in de ik-vorm (gezien door de ogen van Marc Seidman) draagt daar tevens positief aan bij. Daarnaast weet hij ook nog eens een vlot, geloofwaardig plot neer te zetten met spanning en onverwachte wendingen. Als een passagier in een rijdende trein raas je door het verhaal heen. Voor een kopje koffie en een tussenstop is geen tijd. Pas op het eindstation gaan de deuren open naar de buitenwereld en kun je het roer weer van Coben overnemen. Ik wil elke thrillerfan aanraden kennis te maken met Harlan Coben. Hij is te goed om te negeren!