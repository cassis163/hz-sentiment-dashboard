Steffen Jacobsens tweede vertaalde thriller in de serie met Jensen & Sander is een schot in de roos, hij publiceert echter al boeken sinds 2008.
In Trofee was Michael Sander de belangrijkste van het duo, maar nu leren we Lene Jensen beter kennen. Een speciaal duo deze twee. Ze hebben allebei hun persoonlijke besognes, ze zijn er beiden zowel fysiek als psychisch door getekend. Vooral Lene heeft het nu moeilijk om haar leven weer op rails te krijgen en haar werk te kunnen doen. Haar werk helpt haar echter hierin, ze kan Ain niet loslaten. Hierdoor krijgt ze langzaam maar zeker weer grip op haar leven. Interessante personages dus.
Het verhaal is ook nu weer zeer knap geconstrueerd. Vanaf de eerste bladzijde zit je in het verhaal en word je meegesleurd. En het boek blijft steeds weer verrassen en is spannend. Heel veel actie ook. En daarbij dan nog heel erg bij de tijd. Recentelijk zijn er toch heel wat bomaanslagen gepleegd, Parijs vorig jaar en nu in maart in ons eigenste land, in Brussel. De gevolgen van zulke aanslagen laat zich lang voelen. Jacobsen heeft dat zeer treffend beschreven in zijn boek. Hij bekijkt het issue vanuit alle standpunten.
Vergelding is een meer dan goed boek. Jacobsen kan zó deel uit maken van de top van thriller auteurs. Het is niet alleen maar spanning en actie maar het boek heeft dan ook nog eens een schitterende en verrassende plot én interessante personages. Er is een derde boek in de serie verschenen, laat die vertaling, de Nederlandse dan toch, maar aanrukken.