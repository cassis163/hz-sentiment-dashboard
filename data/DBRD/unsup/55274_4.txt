We maken kennis met Sally, getrouwd en 2 kids. Sally heeft een drukke baan en komt redelijk overspannen over. Een jaar eerder heeft ze tegen haar man gelogen over een reis. Ze moest eigenlijk voor haar werk op stap, wat onverwacht niet doorging. In plaats van dit te melden aan haar man, kneep ze er toch een weekje tussenuit in een luxe Spa resort.
Daar leert ze Mark Bretherick kennen. Ook Mark is getrouwd en ook hij heeft een dochter. Mark en Sally hebben een heerlijke week samen, maar besluiten elkaar wijselijk niet meer te zien.
Dan wordt er een gezinsmoord gepleegd in een nabijgelegen dorp. Slachtoffers zijn de vrouw en dochter van Mark. De Geraldine en Lucy waar Mark het over heeft gehad zijn vermoord. Echter is dit een hele andere Mark dan de Mark die Sally heeft leren kennen in het resort. Iets klopt er niet en Sally gaat op onderzoek. Wat er tussen Mark en Sara is gebeurd moet geheim blijven, zodat Sally genoodzaakt is zich zich in allerlei bochten te wringen.
De vrouwelijke lezers van Hannahs boeken kunnen zich vast en zeker indenken wat Sally vervolgens doet om het overspel verborgen te houden.
De dagboekfragmenten van Geraldine zijn ronduit schokkend. Uit alles blijkt echter dat Geraldine die nooit geschreven zou hebben over haar dochter. Welke zieke geest heeft dit dan wel geschreven? Maar misschien heeft Geraldine alleen maar mooi weer gespeeld, en had ze inderdaad een hekel aan haar dochter en het moederschap?
Er lopen verschillende verhaallijnen door elkaar heen, maar dat maakt het boek alleen maar spannender. Je wilt alleen maar doorlezen en weten hoe het afloopt.
Het onderwerp gezinsmoord wordt uitvoerig uitgediept. We leren dat het meestal mannen zijn die dit soort misdrijven plegen. Meestal heeft dit een financiële reden. Vrouwen moeten heel erg depressief zijn willen ze een soortgelijk misdrijf plegen. De psychologische aspecten van het verhaal worden goed uitgediept, en dat maakt het tevens onheilspellend. Je zou je bijna kunnen voorstellen waarom iemand zijn gezin uitmoordt. Een heel eng idee.
De personages worden mooi omschreven. Je leert ze gedurende het verhaal beter kennen, en ook hun relaties worden goed neergezet. Moederziel is een ijzersterke psychologische thriller die je in één ruk uit wilt lezen.