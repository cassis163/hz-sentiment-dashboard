Dit achtste deel van de Nic Costa serie van David Hewson speelt wederom in Italië, in Rome, waar de G8 bij elkaar komt. Een Rome dat nu eens niet te kampen heeft met verstopte straten met veel verkeer, maar waar na alle wegblokkades en veiligheidsmaatregelen al snel de straten verlaten zijn.
De boeken van David Hewson, en zeker de boeken uit de Nic Costa serie, hebben (bijna) altijd een historisch of kunsthistorisch aspect in zich. In dit boek overheerst echter het politieke gekonkel en de chaos die door terroristen wordt veroorzaakt. Een beetje een teleurstelling als je fan bent van de boeken met overwegend historische en kunsthistorische elementen.
Het boek leest echter wel als een trein; doordat er steeds kleine hints en beetjes informatie duidelijk worden in het verhaal én door de perspectiefwisselingen tussen het politieteam enerzijds en de terroristen anderzijds. Je wilt als lezer daarnaast ook graag dat het goed gaat met de leden van het politieteam en dat is niet altijd het geval.