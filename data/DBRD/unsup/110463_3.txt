Je maakte deel uit van het meest beroemde zangduo in Nederland, maar dan valt het besluit dat het mooi is geweest. De verteller van Onderweg met Roadie staat op het randje van de afgrond als de professionele breuk met zanger Bob een feit is. Het zwarte gat van de vergetelheid lonkt. Een ontsnapping in drank en drugs ligt op de loer totdat een vriendin hem om een gunst vraagt. Met een aanstaande verhuizing naar Los Angeles is het de bedoeling dat Roadie, haar dingo die enigszins op leeftijd is, ook in de glamourstad van de Verenigde Staten terechtkomt. Een reis met het vliegtuig is echter geen optie, vanwege het tere gestel van het geliefde huisdier. Ziet hij het zitten om samen met Roadie naar de VS te reizen?

Het is de kans op een uitweg, maar tegelijkertijd een keiharde confrontatie met hemzelf. Samen met de eigenwijze viervoeter reist hij door de Verenigde Staten om daar regelmatig in aanraking te komen met bizarre voorvallen. De rol van Junkie XL spelen, geopereerd worden door een dubieuze dierenarts en het meest intieme concert van Art Garfunkel aanschouwen. Een reis met uiteenlopende opdrachten in het gezelschap van een viervoeter, die inderdaad de beste vriend van de mens blijkt te zijn. Het is niet alleen een gevecht om aan de juiste kant van de Verenigde Staten te komen, maar vooral een gevecht waarin hij zichzelf tegenkomt.

Thomas Acda (1967) maakte samen met Paul de Munnik jarenlang deel uit van cabaret- en zangduo Acda & De Munnik. Daarnaast speelde hij in verschillende speelfilms en televisieseries. In september zal hij te zien zijn in de verfilming van Bureau Raampoort, naar de boeken van Simon de Waal. Onderweg met Roadie is zijn debuutroman.

De verteller maakt van de gelegenheid gebruik om tijdens zijn roadtrip terug te blikken op zijn bestaan en de daarbij behorende ingrediënten: vergane vriendschappen, de dood, mislukte relaties, succes en de daarop volgende diepe dalen. Thomas Acda presenteert het verhaal in zijn debuutroman als een soort dagboek waarin heden en verleden regelmatig door elkaar heen lopen. Voeg daar de nodige verwijzingen naar televisieseries (‘…Walter Whites zwager zit bovenop me…’) en speelfilms aan toe en de lezer is in een milde vorm van de speelfilm The Hangover beland.

Is het toeval dat de verteller enige overeenkomst heeft met de schrijver zelf? Niet bepaald. Op een nonchalante manier neemt hij zijn eigen persoon op de hak en giet dit in een boekvorm. Toch is het niet altijd duidelijk waarom Acda dit boek geschreven heeft. Is het een langgekoesterde wens die in vervulling gaat of is het een statement richting alle andere BN’ers die ook een boek geschreven hebben?

Onderweg met Roadie is een tikje melancholisch, rijkelijk gevuld met anekdotes uit het leven van een popster en met droge humor. Af en toe leest het als een lang gesprek aan een bar waarbij de gasten elkaar sterke verhalen vertellen onder het genot van een ijskoud biertje. Totdat één van de gasten aan de toog vraagt: ‘Vertel nu eens, grote popster, hoe is het nou?’