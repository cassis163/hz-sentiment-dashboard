Een culinaire gids met een gele softcover trekt sowieso al de aandacht, maar bij het openslaan van dit boek merk je dat Barbara Serulus en Johanna Goyvaerts zich met hart en ziel aan deze gids gewijd hebben.

Antwerpen bestaat uit verschillende wijken, de ene al wat beruchter dan de andere, maar iedere wijk heeft zeker een bepaald soort charme. Van Borgerhout tot de stationsbuurt (en al wat er tussen ligt), tot ver buiten de stad kan je je hartje ophalen aan de lijst van bakkers, eet- en drankcafé’s, ijssalons, markten, restaurants, slagers, snack-tea-koffiebars, viswinkels en noem maar op. De auteurs hebben in Heerlijk Antwerpen dit duidelijk aangegeven door icoontjes, adressen en websites te vermelden bij iedere zaak. Iedere wijk krijgt een eigen hoofdstuk toebedeeld met supermooie foto’s.

Als geboren en getogen Sinjoor dacht ik wel alle lekkere en leuke adresjes in Antwerpen te kennen tot ik de culinaire gids Heerlijk Antwerpen bekeek. Niets is minder waar en met grote ogen (en met het water in de mond) ontdekte ik zoveel nieuwe plekjes. Mijn vriend kreeg al de melding dat we toch een keertje meer moeten gaan wandelen en op zoektocht moeten naar al deze lekkere adressen.

Heerlijk Antwerpen is niet alleen opgesteld voor de toerist, maar net als ik zullen er veel Belgen versteld staan van al deze heerlijke zaken die vermeld staan in deze gids.
Kom je voor het eerst (of misschien al wel verschillende keren) in Antwerpen, is Heerlijk Antwerpen een must have om je verblijf onvergetelijk te maken en met een gelukzalig gevoel – en een volle maag – terug huiswaarts te keren.