Toen ik vanmiddag bij de Action was, zag ik dit boek liggen voor slecht 1.88€. Ik bekeek de achterkant, dacht dat het "wel okee" zou zijn, nam het mee en begon er een paar uur later in. Nooit had ik verwacht dat ik zo opgeslokt zou worden door het verhaal en het in één ruk uit zou lezen!

Mama Gaella wordt op een dag wakker in een psychiatrische inrichting, waar haar wordt verteld dat ze verdacht word van poging tot moord op haar zoontje Lukas. Tegelijkertijd weten wij al dat dit een mislukte huurmoord is geweest waarvan Michael één van de schuldigen was (en nee, dit zijn écht geen spoilers!). Wat hebben deze zaken met elkaar te maken? Waarom wordt er zo makkelijk aangenomen dat Gaella haar zoon dit heeft kunnen aandoen? Waar ís haar zoontje? Waarom is Michael wie hij is?

Echt, vanaf pagina één zat ik in dit verhaal. Ik had nog nooit iets van Hilde vandermeeren gelezen, maar ik weet nu al dat dit absoluut niet mijn laatste boek van haar was. Het is ontzettend boeiend en vlot geschreven en ik kon dan ook echt niet anders dan doorlezen. Ondanks dat het lijkt alsof ik spoilers heb verklapt, is dit totaal niet zo. Mijn mini-plot beslaat namelijk misschien de eerste 2 hoofdstukken. En de hoofdstukken zijn vrij kort, dus reken maar uit :-).

Na een paar hoofdstukken dacht ik dat ik alle informatie eigenlijk wel tot me had gekregen en was ik stiekem nieuwsgierig hoe het boek me verder nog geinteresseerd zou kunnen houden. Nou geloof me, dat is écht goed gelukt! Het is een kat- en muisspel tussen een wanhopig moeder, een huurmoordenaar en het "huurmoordenaarsbedrijf" Scorpio (is dat een woord?!, met aan het hoofd Dolores). Wat een wendingen maakt dit boek! Heerlijk!

De POV's wisselen tussen Gaella, Michael, Dolores, Lukas en nog een paar personen. Op zich verwarrend genoeg zou je denken, maar echt nergens wordt het warrig! Echt heel goed gedaan, want meestal heb ik er wat moeite mee om in een verhaal te komen (en te blijven) als je zoveel verschillende gezichtspunten te lezen krijgt.

Wat een onverwachts, tof boek. Aanrader voor iemand die een leuke thrill in een avondje wil hebben waar genoeg emoties aan te pas komen. 4-4,5*.