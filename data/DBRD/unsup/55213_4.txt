De vastgoedmoorden is de eerste thriller van de Vlaming Peter-Paul Dirickx, vastgoedmakelaar van beroep. Bijgevolg spelen lege huizen een grote rol in het verhaal, huizen waarin wel eens het lijk wordt aangetroffen van een mooie jonge deerne. Dat gebeurt tweemaal in een huis dat verkocht wordt door makelaar Herman Van den Bergh. Hoofdinspecteur Max Pittoors hoeft niet ver te zoeken naar verdachten: Van den Bergh was geen geliefd man, vooral niet bij zijn collegas, zoals Ronald De Ridder. Of heeft bankbediende Kerremans, het allereerste personage dat ten tonele wordt gevoerd, er wat mee te maken?

Mocht dit het scenario zijn van een zondagavondreeks à la Flikken, je zou er nog wat mee kunnen aanvangen. Perfect als afsluiter van een lui weekend, het laatste ontspannende uurtje voor een nieuwe hektische werkweek. Het verhaal is flinterdun, maar dat gebeurt wel meer op TV. De nauwelijks uitgewerkte personages kan je moeiteloos inpassen in een langlopende serie. En naderhand kan je opscheppen tegen familie en vrienden: ik zei het nog dat die het geweest is. Maar wat werkt op tv, werkt daarom nog niet in boekvorm. Om in de vastgoedsfeer te blijven: het is niet om over naar huis te schrijven.