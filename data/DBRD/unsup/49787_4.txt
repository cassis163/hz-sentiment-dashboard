Rudi Vranckx is dé journalist en expert van de VRT met betrekking tot het Midden-Oosten. Van Marokko, Palestina en Israël via Libanon, Syrië en Irak tot Pakistan en Afghanistan: hij is er overal geweest. Sinds enkele jaren brengt hij ook internationale reportages op het VRT-scherm over andere regio's en internationale thematieken. Hij is tegenwoordig een veelgevraagd spreker in België over het Midden-Oosten en het internationale moslimterrorisme, een taak waar hij zich echt voor geroepen voelt.

In oktober 2015 verscheen van hem het boek Oorlog om de geesten, vlak vóór 13 nov 2015 (Parijs) en 22 maart 2016 (Brussel). Zijn getuigenissen, verslagen, analyses,... kunnen niet actueler zijn.
Vooraleer Oorlog om de geesten te lezen, greep ik echter eerst terug naar dit boek, 'Geesten van het avondland. De roots van moslimterrorisme.' uit 2006 dat ik een tijd geleden al las, maar dat ik nu wilde opfrissen en wil ik ook nog eerst Stemmen uit de oorlog (2008) lezen. Deze boeken nu na elkaar lezen, is hopelijk zeer leerrijk in een periode als deze.

In dit boek gaat het nog over Al Qaida, Osama Bin Laden, de desastreuze oorlogen in Afghanistan en Irak na 9/11, en hoe gefrustreerde en achtergestelde jongeren in de armen gedreven worden van fundamentalistische recruteerders voor nieuwe terreurorganisaties en hoe resten van de GIA (Groupe Islamique Armé uit Algerije) en andere 'oudere' terreurbewegingen de kiemen leggen in de Europese landen voor de aanvallen in Madrid, Londen en de 'Hofstadgroep' en de moordaanslag op Theo Van Gogh in Nederland. Maar ook Haditha, Gaza en Bagdad komen aan bod en de vele doden en verdwijningen dààr. Het lijkt al weer zo lang geleden nu dat onze pers het voortdurend heeft over IS, het 'kalifaat', de Syrische burgeroorlog, de vernieuwde aanvallen in Europese hoofdsteden, de vluchtelingencrisis en haar excessen...

Het is een neerslag van vele verslagen van reizen en interviews met betrokkenen van allerlei partijen, zoals politiediensten, familieleden, fundamentalistische imams, onderzoekers, enz. Er komen zo veel namen in voor dat je ze moeilijk allemaal kan volgen, maar sommige springen er uit en finaal blijken er onverwachte linken te zijn tussen verschillende terreurcellen. Het leest bijna als een spannend verhaal maar dit is wel de angstwekkende realiteit waarmee we nu al jaren moeten leven. Vranckx analyseert maar probeert vooral te begrijpen welke menselijke verhalen er achter zitten die bepaalde personen er uiteindelijk toe brengen om acties uit te voeren waarbij ze honderden mensen mee de dood in nemen. Dit boek is boeiend en relevant, uit kritiek waar nodig en steunt op zeer veel research.

In een klimaat van angst en onbegrip waarin we nu leven, kunnen we maar beter wat moeite doen om te leren begrijpen hoe ver het zo is kunnen komen. Er zijn veel boeken over geschreven. Toegankelijke lectuur over deze thema's in het Nederlands taalgebied mag je zeker bij Rudi Vranckx zoeken, een geëngageerde, gedreven en gedegen journalist.

Voor de categorie: Een non-fictie boek