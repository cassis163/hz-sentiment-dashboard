De prachtige vormgeving is het eerste dat opvalt. Uitgeverij De Geus heeft besloten het tweede in het Nederlands vertaalde boek van de Deense Jens Henrik Jensen als hardcover met losse omslag in de boekwinkels te leggen. Goed besluit, want het geeft De hofnar van Moermansk letterlijk wat extra gewicht. En dat past bij de inhoud van deze thriller die zich afspeelt in de wereld van geheime diensten, milieuzwendel en de Russische maffia.

Een lid van de Zweedse ambassade in Madrid wordt overvallen vlakbij het appartement van CIA-agent Jan Jordi Kazanski. Hij bleek naar hem op weg met fotos van een in de Barentszzee gevonden bovenarm met een bijzondere tatoeage. Kazanski wordt naar het mistroostige Moermansk in het uiterste noordwesten van de Russische Federatie gestuurd om uit te zoeken wie er bij deze arm heeft gehoord. Hij gaat undercover als zeeman Sergej Loenev en komt in contact met de bizarre onderwereldfiguur Aleksandr Matishov, alias De Hofnar, rechterhand van Maxim Maximov. Deze Maximov blijkt een dubieuze rol in de verwerking van nucleair afval te spelen. Hiermee lijkt Kazanski de
sleutel naar de oplossing te hebben gevonden, maar hij moet alle zeilen
bijzetten om naast de speurtocht naar het slot zowel De Hofnar als de
Russische geheime dienst uit handen te blijven.

De hofnar van Moermansk is een intelligente thriller. Het complexe verhaal is zorgvuldig geschreven en hierdoor zeer geloofwaardig. Wel is het in het begin even doorbijten, want het niet hebben gelezen van het eerste boek van Jensen met Kazanski, De Heks van Kraków, is een gemis. Het lijkt erop dat Jensen er van uit is gegaan dat de lezer al bekend is met de geschiedenis van de hoofdpersoon, waardoor het aanvankelijk lastig is om je met hem te kunnen identificeren. Ook de politieke beschouwingen en het grote aantal personages en organisaties maken het een boek waar je je aandacht bij moet houden. Geen vederlichte vakantieliteratuur, maar een thriller waar op geloofwaardige wijze het morele failliet van Rusland aan de kaak wordt
gesteld. De mooie, treffende beschrijvingen van situaties en personages en de knappe plot maken De hofnar van Moermansk zeer lezenswaardig. Jens Henrik Jensen is opnieuw een bewijs voor de hoge kwaliteit van de Scandinavische misdaadliteratuur.