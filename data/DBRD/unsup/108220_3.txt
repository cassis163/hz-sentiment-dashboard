De Man Booker Prize 2015 werd gewonnen door Een beknopte geschiedenis van zeven moorden van Marlon James. De jury van de Man Booker Prize noemde het boek ‘een klassieker van deze tijd’. Toch vergt het lezen heel wat, al helemaal omdat de ruim 700 pagina’s tellende pil niet echt beknopt te noemen is.

Marlon James werd in 1970 geboren in Kingston, Jamaica en is naast auteur ook docent Engels en Creative Writing. Zijn nieuwste roman vertelt over zijn geboorteland. De gebeurtenis die centraal staat in Een beknopte geschiedenis van zeven moorden is de aanslag die in 1976 op Bob Marley (in het boek ‘de Zanger’) gepleegd werd. Marley overleefde op miraculeuze wijze de 56 kogels die in zijn huis werden afgevuurd.

Complex
James vertelt het verhaal rond de aanslag en laat daarbij geen enkel facet onderbelicht. Hij verweeft criminaliteit, politiek, geschiedenis en muziek met elkaar en geeft een overzicht van de verhoudingen in Jamaica in die tijd. Of eigenlijk: tijden, want het verhaal is ingedeeld in de jaren 1976, 1979, 1985 en 1991. De auteur geeft een inkijkje in de grote mannen van de politiek en die uit de getto’s, maar de enorme waslijst aan personages in verschillende tijden en plaatsen maakt zijn werk complex en ingewikkeld.

Taalgebruik
De personages vertellen hun verhaal allemaal vanuit een ik-perspectief. De monologen zijn vaak in een duizelingwekkende stream-of-consciousnesstechniek geschreven. Alle verschillende personages hebben hun eigen manier van praten. In de Nederlandse vertaling is hard gewerkt om de verschillen te handhaven. In het gangstertaaltje wordt ‘de’ vaak vervangen door ‘die’: ‘Brother, leg die pistool neer.’ Uitdrukkingen en scheldwoorden blijven ook gehandhaafd. Vooral r’asscloth, bombocloth, pussycloth, bloodcloth en battyman komen veel voor. Het is een knappe poging die de geloofwaardigheid van het verhaal in het Nederlands verhoogt.

Alle dreigementen, moordpartijen en andere grofheden komen na een tijdje wel allemaal op hetzelfde neer, maar worden gecompenseerd door de vlotte dialogen. James weet de spanning vast te houden en levert een indrukwekkend en ingewikkeld literair werk, waar je alleen maar u tegen kunt zeggen.

[Deze recensie verscheen eerder (2015) op CLEEFT]