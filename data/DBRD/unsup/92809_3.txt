Amy, Stacy, Jeff en Eric. Zomaar vier Amerikaanse aankomende studenten die een poosje doorbrengen op het strand in Mexico. Zon, zee, zand en verder niets. Natuurlijk leren ze de andere toeristen een beetje kennen. Vooral een groepje vrolijke jonge Grieken en een Duitser, Mathias. De Grieken spreken geen Engels en de Amerikanen uiteraard geen Grieks, en dus lachen ze veel met elkaar en communiceren ze met handgebaren. Mathias is in Mexico omdat zijn broer deel uitmaakt van een expeditie. Als hij al een poosje niets van zijn broer gehoord heeft, besluit hij hem op te gaan zoeken. Gewoon, een dagtocht. De vier besluiten met hem mee te gaan en op het laatste moment gaat ook een van de Grieken, die ze maar Pablo noemen omdat ze zijn naam niet kunnen uitspreken, ook mee.
Het hele stel komt aan in het dorp vanwaar ze naar de opgraving kunnen lopen. Hier worden ze echter buitengewoon vijandig ontvangen. Als ze toch doorlopen, slaat de houding van de dorpsbewoners om: nu mogen ze niet meer weg. Ze worden de heuvel met de ruïne opgedreven. En dan begint de ellende pas goed.
Scott Smith schreef eerder A simple plan, succesvol verfilmd met o.a. Billy Bob Thornton. Ruïne is in hetzelfde tempo geschreven. Een traag begin met veel sfeerbeschrijving waarna de spanning er langzaam maar zeker inkomt. Helaas wordt Ruïne nergens écht heel erg spannend. De zes jonge mensen overkomen de vreselijkste dingen, maar heel veel tijd wordt ook verdaan met gespeculeer en inkijkjes in de gedachten van de hoofdpersonen. Als gevolg hiervan komen ze geen van allen goed uit de verf. Het blijven allemaal tamelijk platte figuren. Dat betekent dat het soms wat moeilijk is om de aandacht bij het verhaal te houden. Alleen de jonge Griek, waar al in een vroeg stadium iets onprettigs mee gebeurt, komt vanwege dat feit, beter uit de verf.
Wat er nu allemaal aan de hand is op die heuvel en hoe het zo gekomen is, daar komt de lezer niet helemaal achter. Qua sfeer lijkt dit boek nog het meeste op The Blair Witch Project. Wie dat goed vindt zal je dit boek ook bevallen. Zo niet, dan is het een aardige leeservaring maar meer ook niet.