Wonderlijk knap hoe Mohamed El Bachiri het verdriet om het verlies van zijn vrouw om weet te zetten in een indrukwekkende oproep. Een oproep tot de jihad nog wel… Na diverse interviews en speeches op de televisie en TEDx bijeenkomsten is er nu dit boekje. Teksten en uitspraken van El Bachiri zijn door David Van Reybrouck verzameld en opgetekend.

De liefde van El Bachiri voor Loubna, zijn vrouw, houdt hem overeind en deed hem de jihad van liefde verklaren. Een jihad die de waarheid niet opdringt en die het antwoord zou moeten zijn aan hen die verdeeldheid zaaien, geweld en terrorisme propageren.
‘In klassiek Arabisch betekent het woord jihad ‘inspanning’. De jihad is gebruikt om troepen te motiveren, oorlogen te voeren. Maar de eerste betekenis is: de inspanning tegen jezelf, tegen je hartstochten, je driften. Het echte jihadisme is een inspanning naar jezelf, naar je gedachten. De jihadist zoekt naar kennis, doet zijn best om anderen te ontmoeten, ook als die daar niet voor openstaan. De jihadist zoekt naar kennis, doet zijn best om anderen te ontmoeten, ook als die daar niet voor openstaan.’

Het zou prachtig zijn wanneer deze gedachten wereldwijd gedeeld en onderschreven zouden worden. Gedachten als deze:
‘Alleen een dwaas wil niet in vrede leven.’
‘Altijd erkennen dat de ander in de eerste plaats een mens is. Altijd empathie proberen op te brengen voor zijn standpunt, zonder onmiddellijk te oordelen.’
‘Geloof kent geen dwang’.