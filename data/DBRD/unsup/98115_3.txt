Temperance Brennan, de forensisch antropologe met de mooie naam, werkt met veel plezier in Canada. Ze heeft de afgelopen jaren goed Frans leren spreken en zij en haar kat zijn helemaal thuis in Quebec. Toch merkt ze tijdens de gebeurtenissen in Fatale Keuze dat er bepaald nog wel veel verschillen zijn tussen de bewoners van deze wereldstad en andere steden. En dat ligt niet alleen aan hun taal. Rivaliserende motorbendes trachten elk op hun eigen manier de drugshandel in de stad in handen te krijgen en als Temperance betrokken raakt bij het onderzoek naar deze onfrisse praktijken, heeft ze het moeilijk om geaccepteerd te worden in de wereld van de Canadese rechercheurs.
Het werk wordt so wie so al bemoeilijkt omdat Tempe ineens opgescheept zit met haar neef Kit, die besluit dat hij even genoeg heeft van zijn ouders en dus maar in de logeerkamer bij Tempe trekt. Als dan plotseling Andrew Ryan, de vriend van Tempe, in de krant verschijnt onder de kop 'drugshandelaar' in plaats van 'rechercheur' moet Tempe er alles aan doen om haar hoofd koel te houden.
Een gedegen stukje werk dit boek, met robuuste beschrijvingen van de rivaliserende motorbendes en een kalme maar gevoelvolle betrokkenheid bij de moord op jonge kinderen. Tempe is een vakvrouw maar gelukkig is ze niet volmaakt; ze moet ook wel eens haar koelkast uitmesten omdat er te veel oude etenswaren in rondzwerven...
Soms een beetje lastig te volgen vanwege de vele personages, maar over het geheel genomen dus een goed gevoel achterlatend.