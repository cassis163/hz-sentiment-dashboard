In het eerste deel van in totaal vier delen staat de familie Cazelet centraal in de periode van voor de tweede wereldoorlog, eind jaren dertig. Op een zeer uitgebreide en bloemrijke manier wordt de familie aan je voorgesteld. Je maakt kennis met de generaal William en de baronie Kitty, hun ongetrouwde dochter Rachel, oudste zoon Hugh en zijn vrouw Sybil met hun kinderen Polly, Simon en William, tweede zoon Edward met zijn vrouw Viola (Villy) en hun kinderen Louise, Teddy en Lydia en de jongste zoon Rupert met zijn tweede vrouw Zoë en de kinderen Clarissa (Clary) en Neville. Daarnaast komt ook het gezin van Villy’s zuster Jessica met haar man Raymond en hun kinderen Angela, Christopher, Nora en Judy aan bod.

In eerste instantie lijken ze het allemaal perfect voor elkaar te hebben, maar in de loop van het verhaal wordt wel duidelijk dat schijn bedriegt. Langzaamaan blijkt dat de oorlog diepe wonden heeft achter gelaten, worden geheimen onthuld en worden ook de mindere karaktereigenschappen pijnlijk duidelijk. Ook de vraag of er wel of niet weer een oorlog uit zou breken speelt een grote rol in de levens van de familie Cazelet, waar ieder op een eigen manier mee omgaat.

De schrijfster heeft een zeer bloemrijke stijl van schrijven waardoor je helemaal het verhaal ingezogen wordt en je je een levendige voorstelling kan maken van het reilen en zeilen van deze intrigerende familie. Vooral de belevingswereld en de verwondering van de kinderen is fantastisch neergezet. Door de grote families met al hun bedienden is het prettig dat de schrijfster uitgebreid de tijd neemt om ze stuk voor stuk te introduceren, toch is het dan alsnog een aanrader om er een stamboom naast te houden.
Het verhaal kabbelt rustig voort dus verwacht niet te veel actie en snelheid, maar wel intriges, geheimen en prachtige beschrijvingen van wat er in iedereen omgaat tot aan de kleding die men draagt en het eten wat gegeten wordt.