Wat een prachtig boek! Met deze debuutroman zet Edward Hogan zich wel meteen in de kijker. Een evenwichtig geschreven verhaal met een diepgang en met karakter- en sfeerbeschrijvingen die de meest ervaren schrijvers niet zouden misstaan. Het wereldje van de falconiers en van de dierenparken wordt en een paar penseelstreken heel goed neergezet; de mensen die daarin figureren zijn levensecht. Zo zullen ze inderdaad in werkelijkheid zijn.
Je gaat gaandeweg sympathiseren met alle hoofdfiguren; ook met mensen in beroepsgroepen waar je je normaliter verre van zou houden. Je leert een wereld kennen waarvan je het bestaan alleen maar kon vermoeden.
Tegen zo'n roman loop je toevallig aan. Mij gebeurde dat althans: in een winkel met tweedehands boeken trof ik dit exemplaar aan. Haveloos, de achterkant met de 'flaptekst' ontbrak zelfs, maar iets intrigeerde me en ik dacht 'waarom niet'. En blij dat ik ermee ben: een pareltje!