Dit verhaal kwam op mij over als een zeer realistische weergave van wat er gebeurd zou zijn als koningin Wilhelmina inderdaad was overleden. Het boek is uiteraard fictief maar de verhoudingen tussen de politieke partijen, de procedures tijdens vergaderingen en de manier waarop besluitvorming plaatsvindt zijn gebaseerd op hoe het begin vorige eeuw echt ging. Daardoor komt het verhaal zeer geloofwaardig over.

De schrijver vertelt heel gedetailleerd. Procedures worden handeling voor handeling uitgelegd en gesprekken worden tot in detail weergegeven. Hoewel dit niet altijd even makkelijk leest, geeft dit wel een goed beeld over hoe regeringszaken verliepen in de tijd waarin het boek leest. Ook wordt goed duidelijk dat de geschiedenis inderdaad ook heel makkelijk anders had kunnen lopen.

Hoewel de toon van dit boek zakelijk is, is het zeker niet gevoelloos. Het verdriet van koningin Emma over de dood van haar dochter, de frustraties van de nieuwe koning over zijn beperkte macht en de enorme twijfels van de beoogde president van de nieuwe republiek werden voor mij bijna tastbaar. Het zijn ook menselijke fouten en onzekerheden waardoor het in dit boek niet goed afloopt met het koninkrijk.

Doordat dit fictieve verhaal gesteund wordt door bekende feiten en de punten die van de werkelijke geschiedenis afwijken heel logisch volgen uit dingen die wel gebeurd zijn werd dit voor mij een heel boeiend en plausibel verhaal. De vele details zorgen dat je continu je aandacht bij het verhaal moet houden, maar maken het verhaal ook historisch accuraat en uiteindelijk beter te begrijpen.

Ik vind dit een zeer fascinerende alternatieve historie. De vermenging met werkelijke feiten maakten het voor mij nog interessanter. Ik geef dit boek vier sterren.