Wat een schitterende cover! Het boek springt direct in het oog door de ijsblauwe kleur. De titel staat er met grote letters op vermeld. Onderaan staat "verbeeldingsroman". Het is de eerste keer dat ik dat woord tegenkom, het past bij het verhaal. De subtiele 1 naast de titel "Wintercode" geeft aan dat het een serie betreft en er meerdere delen zullen komen. Op de flaptekst staat dat het een trilogie wordt.

De cover is door Pen Stewart zelf ontworpen. In het boek zelf staan prachtige afbeeldingen die te maken hebben met het verhaal. Bijna elke afbeelding heeft een korte beschrijving. Stuk voor stuk hebben de afbeeldingen, elk ook ontworpen door Pen Stewart zelf, te maken met het verhaal. Alvorens het boek te lezen is het al een genot om door het boek te bladeren.

Het boek is opgedragen aan de schrijver Wim Stolk, bij lezers beter bekend als W.J. Maryson. Voordat het verhaal begint staat is er een citaat uit het boek "Meestermagiër, het derde zwaard: Vloch" van W.J. Maryson.

Ik heb van Pen Stewart meerdere boeken gelezen, waaronder twee verhalenbundels, en wat mij nu ook weer opvalt, is hoe gemakkelijk de schrijfster je weet te pakken met haar schrijfstijl en hoe vlot het verhaal leest. Ze heeft een prachtige schrijfstijl. Ze schrijft dermate beeldend dat je het verhaal zo voor je ziet. Ook heeft de schrijfster veel aandacht besteed aan de karakters. Ze zijn zeer goed beschreven en hebben diepgang. Als je eenmaal aan een boek of een verhaal van haar begint, kun je niet anders dan doorlezen. Je ziet het verhaal vanaf het eerste moment voor je door de gedetailleerde beschrijvingen van zowel de karakters als de omgeving. Nu ook met Wintercode: het verhaal pakt je vanaf het eerste moment en je wilt niet stoppen met lezen.

Op de wereld waar het verhaal zich afspeelt wonen buiten mensen een aantal andere rassen. Pen Stewart heeft voor dit verhaal een aantal zeer interessante volkeren bedacht. Om een voorbeeld te geven: de chirock. Een chirock heeft een krachtig gezicht, lange soepele ledematen met menselijke handen en lange intrekbare klauwen. Chirock zijn zeer sterk, razendsnel en hebben bijna onbreekbare botten. Daarnaast bevatten ze een eigenaardige vacht: de haren verschaffen hen bijna onzichtbaarheid doordat ze dezelfde kleuren als de omgeving kunnen aannemen.

Stukje bij beetje kom je steeds meer te weten over de wereld die Pen Stewart gecreëerd heeft. Je leert de verschillende volkeren kennen, de politieke kwesties die spelen, de oorlogen die zijn gevoerd, de gevaarlijke tegenstanders die een gevaar vormen voor de vrede die er op dat moment is. Ondanks dat het fantasy is, is het een zeer realistisch aandoende wereld. Ik vermoed dat dit komt omdat de schrijfster veel tot in detail beschrijft en veel bijvoeglijke naamwoorden gebruikt. Hoe verder je in het verhaal vordert, des te meer krijgt de wereld vorm. Ondanks de vele details leest het verhaal zeer vlot en aangenaam.

Zoals gezegd bevat het boek prachtige afbeeldingen, die door Pen Stewart zelf gemaakt zijn. Bij het begin van elk nieuw hoofdstuk staat een afbeelding. Onder elke van deze afbeeldingen staat een stukje met achtergrondinformatie over het komende hoofdstuk. Een originele manier om deze informatie, die van belang is om het verhaal goed te kunnen volgen, met de lezer te delen.

De plot van het verhaal is erg goed. Tijdens het lezen van de verschillende verhaallijnen kom je er steeds meer achter wat er nou precies speelt. Eenmaal aangekomen op het eind valt alles samen en zie je waar de schrijfster naar toe heeft gewerkt. Het is zoals Chloë tegen het einde van het verhaal zegt: "Hoe blind ben ik geweest! Hoe blind waren we allemáál geweest!" (pagina 404).

Pen heeft met Wintercode een origineel en intrigerend fantasyverhaal geschreven. Ik kijk erg uit naar het tweede deel en ik ben benieuwd of Pen Stewart dit niveau weet vast te houden. Ik geef het graag 5 sterren.