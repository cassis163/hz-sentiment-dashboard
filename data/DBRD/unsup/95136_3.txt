Een fijn huwelijk, een roman van Paul Peijnenburg. 3***

De cover toont een houten tafel gedekt met twee placemats met op één daarvan een leeg bord geflankeerd door vork en mes. In eerste instantie zegt de cover mij niet zoveel maar na het lezen van het boek spreekt het boekdelen.

*******

Het is Kerst. Familie de Heer komt bijeen voor het jaarlijkse Kerstdiner. Miep heeft een tot in detail samengesteld menu voorbereid. Heel haar familie komt eten. Haar kinderen, haar broer en zussen met partner en kinderen. En haar vader. Miep is structureel en punctueel en er mag niets mis gaan vanavond. Maar de avond die zo gezellig had moeten worden valt van begin tot eind in het water. Haar broer is te laat, haar kinderen en haar schoonbroer zijn spoorloos en haar vader zit op zijn klaagstoel. Gegeten wordt er niet veel. Gedronken en gesard des te meer. Een tragisch voorval leidt uiteindelijk tot de openbaring van een compromitterend familiegeheim. En of er überhaupt nog gegeten gaat worden is nog maar de vraag.

*******

Paul Peijnenburg beschrijft op een vlotte en luchtige manier een alledaags gezin met hun pluspunten en hun gebreken. Het gezin komt in situaties terecht die voor veel mensen herkenbaar zijn. Ondanks dat Kerstmis een familiefeest zou moeten zijn kunnen de frustraties dusdanig oplopen dat er onderlinge spanningen ontstaan. Het tragische voorval wat plaats vindt is iets minder gebruikelijk maar zeker niet onmogelijk. De daaruit voortvloeiende gevolgen en het uitkomen van geheimen maakt het tot een uniek verhaal. De persoonlijke levens van de familieleden zijn gedetailleerd omschreven waardoor je je goed in kunt leven in ieder van hen. Al met al een zeer vermakelijk boek wat ik grotendeels met een glimlach gelezen heb.

*******

Paul Peijnenburg, geboren in 1960 te Utrecht, begon als 15-jarige als dorpreporter bij het onvolprezen Brabants Centrum in Boxtel. Hij wist dat het bij schrijven zou blijven. In de daaropvolgende jaren verschenen zijn schrijfsels in de kranten van Brabant Pers, Flair en het legendarische clubblad Vesta Nieuws. Nadat hij van 1988 tot 2000 zelfstandig copywriter was trad hij in dienst bij Derix Hamerslag netwerkbureau voor redactionele producties, tekstwerk en communicatie-advies. Hier leende hij zijn pen en toetsen aan de meest uiteenlopende onderwerpen met een voorliefde voor de zorgsector. Vanaf 2013 werkt hij weer als zelfstandig tekstschrijver. Daarnaast schrijft hij romans. In 2015 verscheen zijn debuutroman Oallavag'gi.

*******