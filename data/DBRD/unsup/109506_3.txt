Poeh, het boek zojuist uitgelezen en ik moet zeggen: het maakt absoluut indruk. Wat een vreselijk verhaal. Wat een mooi verhaal. Wat een indrukwekkend verhaal. En alles daar tussen in, is denk ik van toepassing op dit boek. Tegenwoordig zeggen we wel eens tegen elkaar dat we nu in een vreselijke tijd leven, maar wat de mensheid elkander toen aan deed is ook ronduit afschuwelijk geweest. In dit boek word je dus geconfronteerd met de slavernij en de gruwelijkheden hierom heen. Je volgt Cora, maar ook andere personages worden belicht in hoofdstukjes waarin hun verhaal wordt verteld. Ik vond het boek onder andere hierdoor moeizaam lezen. En omdat ik de beschreven situaties zo afschrikwekkend vond heb ik het niet met plezier gelezen. Ik kon me niet (wat ik graag doe) ontspannen bij dit boek. Soms zag ik er tegenop om door te lezen. Ik had het niet willen missen, maar ik ben blij dat ik het boek uit heb.