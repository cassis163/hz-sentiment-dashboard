Het schandaal van Venetië is het tweede deel van de Carnivia-trilogie van Jonathan Holt (1963), die na een studie Engelse literatuur zijn maatschappelijke carrière begon als toneelschrijver en tegenwoordig creative director is van een van Engelands grootste reclamebureaus. Holt is een italofiel, zoals al bleek in deel 1, Het labyrint van Venetië, dat doorspekt is met gedetailleerde wetenswaardigheden over de cultuur en historie van Italië en specifiek Venetië. De auteur geeft aan dat deel 1 de hoofdpersonen introduceert, dat deze in deel 2 in een gezamenlijke race tegen de klok belanden en in deel 3 gedwongen worden elk een andere partij te kiezen.

Op de Amerikaanse legerbasis nabij Venetië worden menselijke resten gevonden. Tezelfdertijd wordt de 19-jarige Mia Elston, dochter van een Amerikaanse legerofficier, ontvoerd. Werk aan de winkel voor  kolonel Aldo Piola en de zijnen, waartoe niet meer Kat Tapo gerekend mag worden, die vanwege een akkefietje in deel 1 zo ver mogelijk uit Piola’s buurt gehouden wordt. Maar Kat zou Kat niet zijn als ze daar niet iets op wist te vinden. Tweede luitenant Holly Boland gaat zich ook met de zaak bemoeien, evenals Daniele Barbo, de man achter Carnivia.com. Het viertal is compleet en bindt vanuit verschillende disciplines met vereende krachten de strijd aan tegen Mia’s ontvoerders. Het team stuit tijdens het onderzoek naar de verblijfplaats van het meisje op geheimen die menig betrokkene liever niet wereldkundig ziet worden. Welke rol speelt het leger in dit kat-en-muisspel op hoog niveau, wie beschermt wie en waarom, zijn de CIA en/of de kerk betrokken?

“Het schandaal van Venetië is een actuele thriller over mensenrechten en omstreden verhoortechnieken die wereldwijd worden toegepast door de Amerikaanse overheid.” Aldus de cover van het boek. Het is echter meer, Het schandaal van Venetië is een regelrechte aanklacht tegen de praktijken die de Amerikanen toepassen jegens hun gevangenen in onder andere Guantanamo Bay. President Obama heeft weliswaar in 2008 beloofd het beruchte strafkamp te sluiten, tot op heden is dat niet gebeurd. De CIA hanteert een protocol waarin beschreven staat hoe ver je mag gaan bij het aanpakken van gevangenen, zonder het etiket ‘marteling’ opgeplakt te krijgen. Mia’s ontvoerders werken volgens dit protocol. Shockerend, in de wetenschap dat fictie en realiteit nauw verweven zijn! Ter illustratie: “Het tegen de muur gooien is een van de meest effectieve technieken omdat het de gevangene (naakt, kap over het hoofd) fysiek uitput en er een angstgevoel ontstaat wanneer de gevangene weet dat ze op het punt staat opnieuw tegen de muur gegooid te worden. Zo nodig volgt er een klap in het gezicht. Een gevangene kan twintig tot dertig keer achter elkaar tegen een muur worden gegooid tijdens één sessie. De tijdsduur tussen sessie één en sessie twee hoeft niet langer te zijn dan één uur. …” Maximaal dertig dagen lang. Onmenselijk wreed.

De gevangenschap van Mia is het kernprobleem in deze thriller. Daaromheen lopen meerdere verhaallijnen, die zodanig sterk zijn dat ze elk voor zich overeind blijven. Jonathan Holt geeft een lesje (hedendaagse) geschiedenis om U tegen te zeggen, evenals in Het labyrint van Venetië, deze keer echter niet tenenkrommend langdradig, maar kernachtig en ter zake doend voor de onderbouwing van het spannende verhaal. Zijn liefde voor Italië blijkt onder andere uit zijn beschrijvingen van overheerlijke maaltijden. De virtuele wereld Carnivia.com vervult een centrumfunctie en stelt Barbo voor dilemma’s. Piola, Tapo en Boland moeten omzichtig te werk gaan tijdens het onderzoek, ze stuiten her en der op lange tenen en ingewortelde gebruiken. Hun privélevens zijn interessante bijzaak, op facebook zou je het ‘het is ingewikkeld’ noemen.

Jonathan Holt is een bekwaam auteur. In een schrijfstijl waar niets op af te dingen valt en met kennis van zaken stuwt hij je voort in de eerder genoemde race tegen de klok en weet hij te overtuigen. Holts visie getuigt van intelligentie en inzicht. Zeer acceptabel, zoals hij zijn kijk op de materie over het voetlicht brengt. Top!