Vrouwen zijn grillig, onvoorspelbaar en vaak ook dol op foute mannen. Wie dat in de praktijk nooit ondervonden heeft, kan het in de wereldliteratuur moeiteloos naslaan. Door de eeuwen heen zijn er in tal van variaties op het Beauty and the beast gegeven boeken en korte verhalen geschreven waarin vrouwen ruimhartig hun rokken optillen voor mannen die dat eigenlijk niet verdienen. De sprookjes van 1001 nacht getuigen ervan, de avonturen van Cassanova en Raspoetin, de speels erotische verhalen van Guy de Maupassant, Alberto Moravia, Jan Cremer, en ga zo maar door. Dat de vrouwen die fysiek genot verkiezen boven veiligheid en geborgenheid veelal getrouwd zijn of op het punt staan te trouwen vormt geen enkele belemmering.
Het gegeven is zo oud als â€œde daadâ€™ zelf. Wie nog een nieuw verhaal rond dit thema wil verzinnen moet van goeden huize komen. Esther Verhoef, Simone van der Vlugt, Saskia Noort, Isa Maron en nog een paar honderd andere vrouwelijke auteurs, probeerden het met wisselend succes. Toch liet nieuwkomer Patricia Snel zich hierdoor niet weerhouden.
In haar boek Verblind stort de jonge Sophie Dercksen, leuke vrienden, mooi huis, verloofd en op het punt te trouwen, zich in de armen van Ben, de louche nieuwe eigenaar van een tennisclub. Een even charismatische als foute man die als een â€œloverboy op leeftijdâ€™ bezit neemt van Sophies lichaam en geest, maar die haar bovendien aanzet om op haar zolderkamer, onder haar naam en beheer, een wietplantage te beginnen. Uiteraard is Sophie niet de enige vrouw die door foute Ben geÃ«xploiteerd wordt. Een van de redenen waarom de verongelijkte Sophie steeds meer begint te twijfelen. Zij zit echter gevangen in een crimineel netwerk waaruit ontsnappen onmogelijk is. Als zij hoort dat justitie de jacht op Ben en de beheerders van zijn wietplantages heeft geopend, moet Sophie de knoop doorhakken.
Het moet gezegd, Patricia Snel kan goed schrijven. Er zit vaart in haar verhaal, de karakters zijn clichÃ©matig (naÃ¯eve, verliefde vrouw versus berekende foute man), maar goed neergezet en de verhaallijnen zijn realistisch en helder. Het idee om een foute man te introduceren die een aantal vrouwen geld voor hem laat verdienen middels exploitatie van wietplantages aan huis is origineel. Maar dat veroorzaakt nog geen snerpende spanning. De charme van het boek, dat met name vrouwen bijzonder zal aanspreken, is het erotische en psychologische spanningsveld tussen de verliefde Sophie, die haar huwelijksgeluk dreigt op te geven voor dierlijke seks, en de geraffineerde criminele zakenman Ben. Het zijn de oplopende emoties, en soms de expliciete seksscenes, die de spanningsboog van het boek gestalte geven. En ja, er raken wat mensen gewond en er vallen doden en er is een onderhuidse dreiging van nog een dode, maar daar draait het boek niet om. De kracht van Verblind zit in de scherpe analyse van menselijke verhoudingen, de zwaktes en krachten van de geest, de onweerstaanbare behoefte aan passie. Dat Hamburger-principe, fout maar o zo lekker, wordt tot in de perfectie uitgewerkt en maakt van Verblind een heerlijk relatieboek. Verhullend en licht verdovend, dat wel.