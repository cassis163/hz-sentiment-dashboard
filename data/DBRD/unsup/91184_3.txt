De hoofdpersoon in ‘Lekker fout’ is Kim. Kim werkt als secretaresse bij een administratiekantoor en heeft een zoontje. De relatie met de vader van haar zoontje bleek niet bestendig en dus gaat Kim, samen met haar zoontje Max, door het leven. Wanneer Kim op kantoor een gesprek opvangt dat niet voor haar oren bestemd was, verandert haar leven voorgoed.

Ze leert Angela kennen en via haar ook Julian, Erik en zelfs Fieke, een vrouw waar Kim tot voor kort een hartgrondige hekel aan had. Via Erik en Julian ontdekt Kim dat haar baas zich bezighoudt met duistere zaken; ze kan het slecht geloven. Pas wanneer ze hoort waarom haar voorgangster zo plotseling ontslag heeft genomen, dringt het besef door. Samen met Angela en Fieke ontdekt ze wat Erik en zijn vrienden zo krampachtig voor hen geheim houden. Er gaat een nieuwe wereld voor Kim open en gaandeweg het traject, waarin ze helpt haar baas te ontmaskeren, ontstaan er romantische gevoelens tussen haar en Erik.

“Ik doe wat hij zegt. De eerste paar minuten zegt hij helemaal niets, pas nadat ik een andere weg insla en dus volledig buiten het zicht ben van de loods draait hij zich naar mij toe.”

Met ‘Lekker fout’ levert Van den Elsen een ware chicklit af. Spanning, humor en romantiek gaan hand in hand in dit boek. Van den Elsen heeft weliswaar een vlotte manier van schrijven; haar stijl en taalgebruik laten hier en daar nog wat te wensen over.

“Erik en Jaap trekken een bivakmuts over hun hoofd. Ze zijn volledig in het zwart gekleed en dus kun je nu alleen hun ogen nog zien. Binnen no time zijn ze over de muur geklommen, heeft Jaap de deur open en is het alarm uitgezet.”

De karakteriseringen van de diverse personages zijn leuk maar niet overal even geloofwaardig. De dialogen zijn van een spontane natuurlijkheid.

Kortom, weliswaar geen hoogdravende lectuur, maar wel degelijk een plezierig lezende chicklit waar menig liefhebber van dit genre een aantal fijne leesuren mee zal beleven.

Over de auteur
Marijke van den Elsen (1975) is geboren in Boekel. Ze studeerde Technische Bedrijfskunde aan de Universiteit Twente. Marijke is getrouwd en heeft drie kinderen. Momenteel woont ze met haar gezin in Panama (Zuid-Amerika). In 2009 kwam haar eerste boek 'Leuk voor één nacht' uit. 'Lekker fout' is een zelfstandig te lezen vervolg op: 'Vamp on heels' en 'Vamp in love.

Uitvoering
Uitgeverij Ellessy
ISBN 9789086603633
Paperback

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/