Een pageturner, zo staat te lezen op de cover en na het lezen van Moordscènes kun je deze klassificatie slechts beamen. De voor mij onbekende auteur Kevin O'Brien heeft met dit boek niet de meest originele thriller, maar wel een zeer filmisch en sterk gecomponeerd verhaal op papier gezet.

Het leven van Hannah, de hoofdpersoon in het boek, wordt door een gevaarlijke stalker volledig op zijn kop gezet. Wanneer bekenden van haar één voor één worden afgeslacht, naar voorbeeld van bekende thrillerklassiekers (bijvoorbeeld Rosemary's Baby, Psycho, Bugsy) en zij hiervan vooraf op de hoogte wordt gebracht, dan is de spanning niet meer te stoppen. O'Brien is er goed in geslaagd je continu te laten twijfelen aan de verschillende vrienden van Hannah waardoor het tot op het laatste moment onduidelijk blijft wie de dader is.

Het verhaal klopt, blijft redelijk geloofwaardig en bevat leuke personages. Dit alles maakt Moordscènes tot een behoorlijke thriller, goed voor een aantal uurtjes leesplezier.