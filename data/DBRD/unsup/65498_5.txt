Wat heerlijk is het als je het nieuwe jaar kan starten met een vijfsterren-waardering! En meer dan terecht. Horen, zien, zwijgen zal menig thriller-fan kunnen bekoren.

Het eerste wat opvalt is de bijzonder lay-out. Je doet het boek open en dan krijg je een naam en een tijdstip. Dit begin drukt direct een stempel op het gevoel waarmee je het boek leest. Een stuk afstandelijkheid in het begin misschien. Dat verandert later wel, als je meer over Porter te weten komt.

De hoofdpersonages in deze thriller zijn goed gekozen en tot op zekere hoogte voldoende uitgewerkt. Er zit niet erg veel psychologie in en die slaat vaak op de moordenaar, wanneer het aan bod komt. Toch leer je de personages wel voldoende kennen om er een soort band mee op te bouwen.

De snelheid zit er goed in. Je wil en moet en zal als lezer doorlezen. Dat is een erg goed teken en het boek laat dat ook prima toe. De schrijfstijl bevat geen ingewikkelde zinnen of moeilijke woorden, waardoor het lezen zou vertragen.

Verrassingen om elke hoek, dat is wat Horen, zien, zwijgen je geeft. Een speelse manier van omschrijven, maar niettemin veel gruwelijke details, dat is wat J.D. Barker je geeft.
Een snufje ongeloofwaardig, maar dat wordt mooi ingepakt en meegenomen in het verhaal. Het is maar hoe je het brengt he...