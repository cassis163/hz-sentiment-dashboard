In Anna Karenina neemt Tolstoj ons mee naar het Rusland op het eind van de 19de eeuw. Gedurende enkele seizoenen volgen we het leven, lief en leed, van een aantal adellijke Russen, met veel romantiek en een nog grotere dosis drama.

Bovendien leren we de Russische maatschappij van die tijd beter kennen. Komen aan bod: de verschillen tussen man en vrouw, de (noodzakelijke) landbouwhervormingen, de politiek, de modernisering van het land, de problematiek van boeren en arbeiders, het verschil tussen stad en platteland, het uitgangsleven, de adellijke omgangsvormen, de jacht, de klederdracht…

Het allerbelangrijkste thema in dit boek is evenwel de positie van de vrouw. En ook al ben je het niet eens met de moraliserende boodschap van Tolstoj – want die is er zeker –, toch blijft dit een bijzonder boeiend boek.

Het is een boek dat je op het juiste moment moet lezen. Voelt het aan als te saai en te langdradig, dan kan een paar jaar wachten soelaas brengen, je voelt het wel wanneer het klikt met dit boek.

Het boek bevat ook enkele minder boeiende stukken die veel korter hadden gekund, en ook wat rommelige stukken af en toe, stukken met te veel herhaling.

En dan zijn er ook de vertalingen van dit boek. Die wijken soms zo veel van elkaar af dat de vraag kan worden gesteld of we Tolstoj lezen of een vertaler.

Anna Karenina is een meesterlijk werk. Kies een geschikt moment, neem je tijd en kruip in dit boek. Het is de moeite meer dan waard.