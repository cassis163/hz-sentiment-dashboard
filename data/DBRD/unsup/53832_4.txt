Het Suikervogeltje vertelt het verhaal van twee Rotterdamse weesmeisjes die op uitnodiging van de voc naar Kaapstad komen om te dienen als bruid voor de werknemers van de compagnie en de vrij burgers die zich er hebben gevestigd. Vooral de geschiedenis van de zeventienjarige Ariaan ontvouwt zich: hoe zij niet alleen voor zichzelf, maar ook voor haar jongere zusje Willemijn de beslissing neemt om naar het onbekende, rauwe Afrikaanse continent af te varen. Eenmaal aangekomen worstelt zij met haar keuzes bij het zoeken naar een echtgenoot, het harde, afgezonderde boerenleven, het omgaan met ongelijkheid en slavernij en het schuldgevoel tegenover haar zusje, die jarenlang spijt blijft houden dat zij Rotterdam ooit heeft verlaten.
Als lezer word je letterlijk vervoerd naar De Kaap, waar je je door Vijverbergs zeer beschrijvende stijl helemaal in waant, en waarbij zij de zintuigen niet ongeroerd laat. Niet alle personages hebben even veel diepgang, en hier en daar vallen er tussen de hoofdstukken wat gaten, maar de historische details over het leven in het zeventiende-eeuwse Zuid Afrika overtuigen, en geeft blijk van de grondige kennis en liefde van de auteur voor dit land. Vooral de tweede helft van het boek zorgt ervoor dat je steeds meer het verhaal van Ariaan wordt ingezogen, en ontroert het. Mooie historische roman, gebaseerd op ware gebeurtenissen die zich afspelen rond personages die werkelijk hebben bestaan. Een aanrader voor een ieder die belangstelling heeft in de geschiedenis van Zuid Afrika ten tijde van de voc.