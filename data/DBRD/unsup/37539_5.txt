Ik was een van de gelukkigen die het boek vast vooruit mochten lezen, dank aan de uitgever Ambo-Anthos hiervoor.
Wat een geweldig boek! Het verhaal gaat over de Fluisterman die jaren geleden bij kleine jongens aan het raam fluisterde en ze daarna meenam. Voor de moord op die verdwenen jongetjes is destijds iemand opgepakt, maar nu verdwijnt er weer een jongen. Daarnaast is er Tom Kennedy, een schrijver die na de dood van zijn vrouw achterblijft met een 6-jarig zoontje Jake. Hij vindt het moeilijk om de juiste toon te vinden bij de jongen, die het liefste alleen is of met zijn fantasievriendinnetje. Hij hoopt dat een verhuizing hen allebei goed zal doen, maar dan gebeuren er allerlei vreemde dingen en ook Jake hoort gefluister bij zijn raam....
De politieman die de laatste verdwijning onderzoekt, zoekt de verbanden tussen 20 jaar geleden en nu. De moordenaar van destijds zit immers nog steeds vast. Zit er verband, heeft hij er alsnog iets mee te maken?
Boeiend ook zijn de dialogen tussen vader en zoon, en de moeizame pogingen van Tom om contact met zijn zoon te krijgen, terwijl Jake liever met zijn (ficitieve?) vriendinnetje praat.
De schrijver schakelt vlot tussen de verschillende gebeurtenissen en houdt daardoor de spanning erin. Toen ik er in begonnen was heb ik het in één ruk uitgelezen! Ik kan dit boek iedereen die van spannende boeken houdt aanbevelen!