Van Bauer verscheen eerder Rusteloos land en Opgesloten. Haar derde boek speelt opnieuw in Exmoor, met personages uit haar vorige boeken zoals Jonas Holly en Steven. Kennis van de vorige boeken is niet nodig voor het volgen van het verhaal, maar is wel aan te raden om de subverhalen beter te begrijpen.

Kinderen verdwijnen in Exmoor, waarbij steevast een briefje wordt achtergelaten met de tekst: ‘Je houdt niet van ze’. Inspecteur Reynolds heeft slechte herinneringen aan de zaak die hij in Opgesloten heeft behandeld en staat niet te popelen om terug te gaan naar Exmoor om te onderzoeken wat er met de verdwenen kinderen is gebeurd. Hij wordt opnieuw geconfronteerd met de politieagent Jonas Holly die sinds Opgesloten in de rouw is om zijn vermoorde vrouw.
Steven is de jongen die in Rusteloos land de dood van zijn oom onderzocht. Zijn broertje Davey heeft dezelfde nieuwsgierigheid als Steven. Als er een beloning wordt uitgeloofd voor een tip die naar de ontvoerder leidt, dan verzint Davey een plan om deze in de val te lokken. Met alle ellende van dien.

FINDERS KEEPERS richt zich voornamelijk op de personages en hoe ze omgaan met alles wat hen overkomt. Bauer is in staat hen levensecht neer te zetten, waarbij voornamelijk de interactie goed getroffen is. Daarnaast weet Bauer het verhaal goed op te bouwen. Ergens voorbij de helft van het boek komt de lezer te weten wat de beweegredenen van de ontvoerder zijn en voert ze de spanning langzamerhand op, tot ze op het eind enkele indrukwekkende en onontkoombare scènes over de lezer uitstort. FINDERS KEEPERS is een thriller om na het lezen even van bij te komen en daarna reikhalzend uit te kijken naar het volgende deel. (Door: Anne Terwisscha)