Nadat Verraad, het tweede deel van de serie ‘De Royals’, de lezer weer een klapper van een open einde voorschotelde, begon het wachten op het derde deel Geheimen. Erin Watt wist haar lezers daar weer reikhalzend naar uit te laten kijken, want het drama in de Royals-familie was weer om van te smullen.
Net zoals in Verraad wisselt het perspectief tussen Reed en Ella, die weer te maken krijgen met relatieproblemen. In Verraad werd Brooke dood gevonden, en Reed is door zijn affaire met haar de hoofdverdachte. Dit zet de relatie tussen de tortelduifjes flink onder druk, want heeft Reed haar vermoord? En zo ja, wat gebeurt er als hij naar de gevangenis gaat? Ella en Reed worstelen hier beide op hun eigen manier mee, en door het wisselende perspectief is het voor de lezer duidelijk dat de twee niet volledig op een lijn zitten…
Gelukkig is de aantrekkingskracht tussen Ella en Reed onverminderd, zo ook in het derde deel van ‘De Royals’. De smachtende blikken tussen het stel zijn voelbaar en de lust spat ervanaf. Hoewel er nog veel dialoog is, bevat Geheimen een stuk meer spannende scenes dan de voorgaande delen, zeker wanneer Ella besluit dat het tijd is om zich helemaal aan Reed te geven…
Maar dan is er ook nog de kwestie van Steve, de vader van Ella. In Verraad bleek hij plotseling opgestaan uit de dood, maar moet Ella daar wel zo blij mee zijn? Steve lijkt voornamelijk een vaderrol op zich te nemen door regels op te stellen voor zijn nieuwe dochter, die daar niet van gediend is. Toch krijg je gaandeweg sympathie voor de man die zó zijn best lijkt te doen om de verloren tijd in te halen.
Naast de familie zijn weinig bijrollen weggelegd voor de bijfiguren in de ‘De Royals’-serie. Dit is jammer, een aantal personen wordt bij naam genoemd maar verdwijnt weer in het niets. Er is een aantal bijrollen weggelegd voor de standaard bijfiguren, zoals de beste vriendin, de stiefmoeder en de bitchy klasgenoot die prom queen wil worden. Het verhaal draait volledig om Ella en Reed, de rest is slechts bijzaak.
Geheimen komt vrij langzaam op gang, de eerste helft van het boek kabbelt voort en leunt voornamelijk op de gebeurtenissen uit het vorige deel. Pas naar het einde van het verhaal wordt het gebruikelijke tempo uit de eerdere delen geëvenaard. Hierdoor leest Geheimen minder snel weg dan Verleiding en Verraad.
Desondanks heeft Erin Watt weer een boek geschreven dat je bijblijft, waardoor je weer uitkijkt naar het volgende deel. Het vierde deel Fallen Heir zal het verhaal van de Royals-familie vanuit een nieuw perspectief laten zien, namelijk dat van Easton. De serie is verslavend en de Royals-broers blijven je hart veroveren.