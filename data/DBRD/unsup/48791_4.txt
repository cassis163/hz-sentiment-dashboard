Het verhaal leest vanaf het eerste begin vlot en het tempo blijft hoog gedurende het hele verhaal. Mina is een nieuwe leerling op de Judasschool. Oorspronkelijk woonde ze met haar vader in regio 10 in Groot-Brittannië, maar vanwege omstandigheden is zij samen met hem overgeplaatst naar regio 14, een voor Onzuiveren harde regio, om daar een nieuwe start te maken.



"Onzuiver" gaat over een samenleving waarin schoonheid en goede genen allesbepalend zijn. Genetisch gemanipuleerde mensen en kinderen zijn verheven boven de rest. Deze G.E.P.s bepalen de regels in deze samenleving. Onzuiveren hebben genen die volgens de regels waardeloos zijn en dus onbruikbaar. Onzuiveren hebben zelfs een eigen uniform om hen te onderscheiden van de rest: een zwart tuniek met een zwarte hoofddoek.

Het gedrag van G.E.P-kinderen t.o.v. Onzuiveren is regelrecht onbeschoft. Onzuiveren worden beschouwd als minderwaardig. Onzuiveren die zich niet aan de regels houden, krijgen te maken met zeer zware straffen. Sommigen zelfs met de dood tot gevolg.

Zelfs het onderwijs dat Onzuiveren volgen is compleet anders dan het onderwijs aan G.E.P.s. Zo krijgen de G.E.P.s les in alle vakken zoals wij die ook kennen van school. De lessen voor de Onzuiveren bestaan echter uit praktische lessen, zodat de Onzuiveren later in dienst te kunnen zijn van de elite, als bijvoorbeeld dienstmeisje of kok.

Het is een intrigerende gedachte, een kind op maat gemaakt. Persoonlijk moet ik er niet aan denken dat ik mijn eigen zoon had kunnen laten "ontwerpen" en genetisch perfect had kunnen laten maken voor de op dat moment geldende schoonheidsidealen. Het is zó onnatuurlijk. De wetenschap is helaas al ver op het gebied van genetische manipulatie, op dit moment om ziektes te kunnen bestrijden, maar ooit zullen wetenschappers te maken krijgen met de vraag waar de grens ligt wat ethisch en moreel nog verantwoord is.

Het boek bevat een beschrijving die mooi weergeeft hoe de kinderen die genetisch gemanipuleerd zijn er uitzien in de ogen van de Onzuiveren:

"Ondanks de verschillen in kleur hadden de G.E.P.s van hun kruin tot hun tenen iets dat overeenkwam. Ze waren allemaal zo perfect dat hun gezichten samensmolten tot een geheel."

Er vindt op school een heftig incident plaats en tot haar grote verdriet staat Mina machteloos. Dit is het begin van een aantal gebeurtenissen die Mina doen beseffen dat zij, net als G.E.P.s het recht heeft op een echt leven. Haar houding zorgt ervoor dat ze in de problemen komt en al gauw heeft Mina geen andere keus dan te vluchten samen met haar vrienden. Deze vlucht is razend spannend beschreven en ik merkte dat ik regelmatig door de spanning mijn adem inhield bij het lezen ervan.

"Onzuiver" is een spannend en fascinerend verhaal, vooral vanwege de thema's zoals klonen, racisme en het zich verzetten tegen de gevestigde orde. Ik heb genoten van dit originele verhaal en geef het graag 4 sterren.