Ooit moest Joona Linna zijn geliefden achterlaten vanwege Jurek Walter, een seriemoordenaar met een zeer hoge intelligentie.

Het onderzoek naar de misdaden van Jurek Walter wordt heropend wanneer een van Walters dood gewaande slachtoffers na 13 jaar levend opduikt. Wanneer deze man zegt dat zijn zus, met wie hij samen verdween, ook nog in leven moet zijn is het zaak om zo snel mogelijk achter haar verblijfplaats te komen.

De enige persoon die hen kan vertellen waar zij zich bevindt is Jurek Walter. Het probleem is alleen dat deze man zo gevaarlijk is dat hij zijn dagen moet doorbrengen in een volledig geïsoleerde cel in een psychiatrische inrichting. Toch zal iemand zijn vertrouwen moeten winnen in de hoop dat hij de vindplaats van het slachtoffer prijsgeeft. Daarom wordt er besloten dat er iemand zal gaan infiltreren. Alles wordt in het werk gesteld om dit te realiseren maar men heeft de intelligentie van Jurek Walter duidelijk zwaar onderschat..

Hoewel het verhaal voor mijn gevoel wel een beetje moeilijk op gang kwam, weer een nagelbijtend spannend boek van dit schrijversechtpaar.

Maar wanneer het verhaal eenmaal op gang is, is het ook niet meer te houden. Stoppen met lezen is bijna geen optie meer. Het verhaal kent een aantal zeer verrassende wendingen met een plot dat je direct doet uitkijken naar het volgende boek.

Het wat moeilijk op gang komen heeft het een ster gekost, maar de 4 sterren die er nog overblijven zijn zeer wel verdiend.