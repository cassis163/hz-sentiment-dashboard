Barend Vossen, zonderling en zoon van een vermeende collaborateur uit de Tweede Wereldoorlog, wordt dood aangetroffen in zijn huis. Moord of zelfmoord? Even later wordt Robert Dewilde, zoon van een verzetsheld, brutaal afgeslacht aan de Damse Vaart. Een familievete? Onenigheid over een erfenis? Of een koelbloedige afrekening? Het geheim bevindt zich in een doos in Elounda op Kreta waar destijds de serie ‘Who pays the Ferryman?’ werd gedraaid. Of speelt er nog een ander motief? ‘Alleen ik weet het…’

Pieter Aspe is weer zijn onnavolgbare zelf. De doos is een thriller die vlot leest en bulkt van de gebeurtenissen. Dat is ook de reden waarom ik Pieter Aspe zo graag lees: er zitten weinig of geen dode momenten in zijn verhalen. Mysteries, intriges, misdaden, verwikkelingen,… volgen elkaar in sneltempo op.

Dit boek gaat trouwens over een thema dat in bepaalde middens/families nu nog steeds sterk leeft, namelijk hoe om te gaan met hun oorlogsverleden, de collaboratie en de smet die dit over de familie heeft geworpen, zelfs zoveel jaren na de oorlog.

Na zoveel Van In’s (de 36ste al!!!) blijft Pieter Aspe nog steeds origineel en boeiend uit de hoek komen!