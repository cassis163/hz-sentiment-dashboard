De zondares van Petra Hammesfahr vertelt het verhaal van Cora Blender. Ze is getrouwd, 24 jaar en heeft een kind. Tijdens een familie-uitstapje naar een meer  het is zomers heet  gaat ze door het lint. Ze was van plan zichzelf die middag te verdrinken, niemand wist dit - maar het loopt anders. Ze steekt een badgast neer met een schilmesje. Hij zat in de buurt en zij stoorde zich nogal aan zijn gedrag. Commissaris Grovian start het onderzoek en ondervraagt Cora. Wat bezielt deze vrouw? Hoe komt een jonge moeder tot deze daad? Wie is Cora Blender eigenlijk en wat is haar achtergrond? En waar komt die enorme woede vandaan? Langzaamaan worden deze en andere vragen beantwoord. Coras verleden wordt gereconstrueerd aan de hand van haar eigen warrige gedachten, herinneringen en door een meer objectieve reconstructie. Ze heeft gaten in haar geheugen - er is veel verdrongen  als gevolg daarvan slaat ze soms wartaal uit. Een vrouw in nood met veel onderdrukte emoties. Een kat in het nauw maakt rare sprongen.

Petra Hammesfahr heeft een psychologische misdaadroman geschreven waarin een trauma met een fileermesje wordt ontleed. Stukje bij beetje wordt het verleden van Cora ontsloten. Een verleden met een moeder die aan godsdienstwaanzin lijdt, een zusje met een ernstig hartfalen en een vader die het gezin niet op de rails kan houden. Hoe desastreus of bepalend kunnen jeugdervaringen zijn? Dat is een prominent thema in De zondares. Een ander onderwerp is dat verdrongen herinneringen ooit moeten doorbreken. En wat gebeurt er dan? In hoeverre klopt je eigen werkelijkheid met de objectieve realiteit. Een psychothriller - volgens de uitgever, een rake typering. De schrijfster ontrafelt : minutieus, gedetailleerd, intelligent, geloofwaardig en trefzeker.

Voor wie houdt van gedetailleerde ontwarring van de raadsels van de menselijke geest is dit een fantastisch boek. Voor wie vaart wil zal het wellicht betekenen dat het op sommige momenten even doorbijten is. Het middenstuk is vrij taai en soms gaan gedetailleerde beschrijvingen ten koste van het tempo. De uiteindelijke ontknoping is verrassend tegen het licht van de beginsituatie. De leefwereld en het geheugen van Cora Bender worden overtuigend ontsloten na veel zijsprongen en dwaalsporen. Knap geconstrueerd en mooi geschreven.