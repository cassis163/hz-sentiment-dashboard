Nina Satijn is fotografe en vindt veel steun bij haar oma Emma, die haar voornamelijk heeft opgevoed na de dood van haar moeder.
Nina’s vader Boudewijn is minister van Justitie en Veiligheid en is druk bezig met zijn campagne om premier te worden. Hij is hertrouwd met Marsala en samen hebben ze een dochter, Merlot.
Op korte tijd worden drie vrouwen vermoord, waaronder de oma van Nina. Al snel komt er een verdachte in beeld, maar Nina is overtuigd van zijn onschuld. Ze doet er alles aan om dit te bewijzen. Boudewijn zet juist alles op alles om te bewijzen dat de verdachte schuldig is. Het wordt een kat en muis-spelletje, waarbij uiteindelijk de echte dader bekend wordt. In de loop van het verhaal blijkt dat de familie bepaalde geheimen uit het verleden heeft. Daardoor wordt je steeds op het verkeerde spoor gezet.
Het verhaal is erg boeiend geschreven. Het bestaat uit korte hoofdstukken waarbij ieder hoofdstuk wordt beschreven vanuit de gedachtes van wisselende hoofdpersonen. De hoofdstukken eindigen spannend waardoor je steeds verder wilt lezen om te weten te komen wat er verder gaat gebeuren.
‘In de familie’ is een boek dat ik met plezier heb gelezen en ik zal het zeker aanraden aan andere lezers.