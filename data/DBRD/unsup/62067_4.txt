Julian Gough is een Engelse tekst- en toneelschrijver, dichter en muzikant. Dankzij zijn dochters begon hij een boek te schrijven waarin hij Winnie The Poo en documentaires over het wilde dierenrijk wilde combineren. Zo is de serie Beer & Konijn tot stand gekomen. Dit boek is het eerste in de reeks.
Het verhaal begint met een diefstal. Beer wordt wakker als iemand er met haar zalm, kevereitjes en honing vandoor gaat. Ze ontdekt dat het helemaal nog geen tijd is om wakker te worden uit haar winterslaap. Ze maakt gebruik van deze kans om voor de eerste keer een sneeuwpop te maken, en zo ontmoet ze Konijn.
De tekeningen zijn zo goed als paginavullend en gaan vergezeld van een paar regels tekst. De tekeningen en tekst complementeren elkaar mooi en zorgen ervoor dat het verhaal interessant blijft. Elke keer als de bladzijde omgeslagen wordt, krijg je weer een nieuw tafereel te zien. De tekeningen zijn in grijstinten gemaakt, maar door de blauwe achtergronden en  blauwe accenten lijkt het geheel heel kleurrijk. Als lezer ervaar je de tekeningen daardoor helemaal niet als zwart-wit. De tekeningen van Beer zijn gewoon vertederend. Het contrast met het knorrige Konijn is groot en dat maakt dit verhaal voor kinderen zeer aantrekkelijk. Ze hoeven niet bang te zijn voor Beer, want ze is de goedheid zelve, en lieve schattige konijntjes kunnen ook nare trekjes hebben. Jim Field is de illustrator van dit verhaal. Hij werkt als onder andere ook als karakterdesigner en filmanimator. Hij heeft gewerkt aan zeer diverse projecten, waaronder veel kinderboeken, maar ook muziekvideo’s. Hij won de Roald Dahl Funny Priz met zijn eerste prentenboek ‘Cat’s Ahoy’.
De stukken tekst bevatten korte, duidelijke zinnen. Er worden woorden verklaard, zoals 'zwaartekracht', op een manier die voor het doelpubliek van 5+ erg duidelijk is. Het gebruik van hoofdletters geeft aan waar de (eventuele) voorlezer nadruk mag leggen op de woorden. De tekst wordt daar nog levendiger van. Doordat het verhaal doorspekt wordt met wat spanning en wat informatie blijft het boeien.
Er zitten verschillende wijze lessen in dit boek. Al denkt Konijn nog zo slim te zijn, hij heeft ook vrienden nodig! Samen heb je meer plezier en kan je veel meer bereiken. Hij leert dat je niet moet liegen tegen vrienden, omdat ze elkaar vergeven.
Beer & Konijn: Een onverwachte vriendschap is een ontroerend verhaal, met mooie illustraties die erg levendig zijn. Zowel voorlezer als kind kunnen hier van genieten. En misschien zelfs, dat beiden er nog veel van kunnen leren!