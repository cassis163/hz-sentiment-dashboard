De Indiase bruid is een ontroerend mooi liefdesverhaal wat ook mooi zou moeten eindigen. Maar dat gebeurt helaas niet. Gunder Joman vindt zijn grote liefde, Poona, in India. Wanneer zij hem volgt naar Noorwegen kan hij haar door omstandigheden niet van het vliegveld halen. Poona verdwijnt van de aardbodem en wordt de volgende dag gruwelijk vermoord gevonden. Werk aan de winkel voor inspecteur Sejer.

Het is ongelofelijk knap hoe Karin Fossum erin is geslaagd het liefdesverhaal door het hele boek heen vast te houden. De rouwende Joman, een stille vijftiger, wordt heel treffend beschreven. Ook de beslotenheid van het kleine dorp waar hij woont en de onwil van mensen om kwaad of goed van elkaar te spreken komt goed naar voren. En daar tussendoor speurt Sejer naar de moordenaar.
Het einde vond ik wat onbevredigend maar laat ruimte voor interpretatie door de lezer zelf. Maar het is ook het minst overtuigende deel van het boek.
Al met al heb ik genoten van dit boek.