Twaalf jaar nadat Jenna’s tweelingzus door Noord-Koreaanse spionnen is ontvoerd, blijft Jenna zoeken naar aanwijzingen dat haar zus nog in leven is. Ze raakt op de radar van CIA, die haar vraagt om bij hen toe te treden. Wanneer blijkt dat Jenna’s zus is opgesloten in een speciaal strafkamp, besluit Jenna deel te nemen aan een geheime en gevaarlijke missie in Noord-Korea. Er volgt een levensgevaarlijk spel, met onverwachte hulp van een hooggeplaatste Noord-Koreaanse diplomaat die zelf door zijn regime wordt opgejaagd.

Ster van het Noorden is een razend spannend boek geschreven door D.B. John. De auteur is journalist, wat goed te merken is in het verhaal. Je leest wel een fictieverhaal, maar alles klopt nauwkeurig, elke plaatsbeschrijving en gebeurtenis komt echt over. Dit wordt in het nawoord nog eens bevestigd, waarbij alles feiten in het boek nog eens worden opgesomd.

Het boek bestaat uit meerdere verhaallijnen. Je volgt afwisselend Jenna, Cho en mevrouw Moon. Ieder apart, totdat na een tijd de verhaallijnen met elkaar worden vermengd. Iedere verhaallijn krijgt evenveel aandacht, is even belangrijk en even spannend. Dat maakt het verhaal zo sterk en zorgt ervoor dat je steeds verder wilt lezen.

De personages zijn ook zeer goed uitgewerkt. Je leert Jenna beter kennen en volgt haar in haar zoektocht naar haar zus. Ook Cho, een Noord-Koreaanse diplomaat die problemen heeft met zijn regime, en de marktverkoopster mevrouw Moon leer je beter kennen. Alle personages ontwikkelen en evolueren gedurende het verhaal, en er zijn ontwikkelingen die je vooraf niet had verwacht. Dit maakt het verhaal nog beter, en tilt het geheel naar een heel hoog niveau.

Voor mij is Ster van het Noorden een ijzersterke thriller, waar fictie en feiten in elkaar verwikkeld zijn. Je krijgt een duidelijk beeld van hoe Noord-Korea is, en dat doet je soms naar adem happen. Met daarbij nog een super spannend verhaal, kan ik alleen maar zeggen dat dit een knap staaltje schrijfwerk is van D.B. John. Een boek dat zeker in de top 3 van beste boeken van 2018 behoort! Deze Ster van het Noorden verdient de volle 5 sterren***** van mij dus! Intussen kijk ik uit naar een eventueel vervolg rond Jenna en co!