Enige tijd terug vroeg auteur Thea Dubelaar me om haar voorleesboekje van een recensie te voorzien. Het leek me een enige kans om eens uit mijn comfortzone te stappen en haar uitgave met volle overgave te gaan doornemen. Het deed me meteen terugdenken aan de boekjes die ik als kleine jongen destijds van mijn ouders had gekregen. Het verhaal van Prulletje is een verhaal over verwondering en respect voor wat anders is, maar dan op peuter- en kleutermaat. Het boek is voorzien van een stevige hardcoverkaft die meteen met een kleurenpracht de jonge lezertjes (of luisteraars) weet aan te spreken. Het is zo'n boekje dat voor altijd een speciale plaats in je boekenkast kan krijgen, zo eentje dat je eigenlijk zou willen knuffelen voor het slapen gaan. Het verhaal is lekker eenvoudig en wordt heel goed ondersteund door duidelijke illustraties, waardoor op elke pagina heel wat valt te beleven voor de kinderen die het verhaal in het boek meevolgen. Zelfs later wanneer die kleine luisteraars hun eerste letters en woordjes leren lezen, kan het boek nog een leuk item zijn, dat hen uitdaagt om nieuwe woorden te leren kennen. EÃ©n minpuntje is wel dat de rijmstructuur binnen het verhaal niet consequent wordt toegepast. Het jambisch ritme wordt af en toe met de voeten getreden. Maar dat zal de kleine spruit natuurlijk worst wezen wanneer mama of papa de mooie prentjes met een leuk verhaal voordraagt. Een tof boekje om cadeau te doen met de komende feestdagen.