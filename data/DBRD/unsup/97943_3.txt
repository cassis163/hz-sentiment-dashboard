- Duitse versie gelezen: Die Falle -

Een hoofdpersoon die al elf jaar haar huis niet verlaten heeft is bij voorbaat intrigerend. Wat is er aan de hand met Linda Conrads? Op tv ziet ze een man, die ze meent te herkennen als de moordenaar van haar zus. Linda is tamelijk zeker van haar zaak en probeert deze man in de val te lokken. Slaagt ze daarin, of wordt ze het slachtoffer van zíjn spelletjes?

Het klinkt zo goed in de boekbeschrijving, maar de leespraktijk wijst anders uit. Beetje saai. Dat euvel ondervangen psychologische thrillers dikwijls met onverwachte (gedachte)wendingen waardoor je als lezer op het verkeerde been komt te staan, Die Falle bevat echter slechts minimale verrassingen. Richting finale wordt het eventjes spannend ... helaas kiest auteur Melanie Raabe voor de gemakkelijkste weg om een misdaadverhaal te beëindigen. Wie de moordenaar is, blijft zogenaamd lang geheim, maar is niet moeilijk te raden, want het verhaal is zo doorzichtig als wat. Van Linda krijg je de kriebels, wat een raar mens - los van hetgeen er in het verleden voorgevallen is. Zij wekt geen sympathie. De man evenmin.

Die Falle is leuk bedacht en mooi doch eenvoudig geschreven, maar het verhaal had beter uitgewerkt kunnen worden. Er doen te weinig mensen mee, waardoor het 'spel' zich slechts tot enkelen beperkt. En graag meer logica dan toeval, waarbij wel het grootste toeval is dat Linda na elf jaar toevallig naar een zender kijkt waarop 'de man' toevallig een programma presenteert. En graag een helder motief, de vlaag van waanzin overtuigt niet.
Het boek gaat als een nachtkaars uit, met tegen het einde een zoetsappig fragment dat niet past bij de rest. Een teleurstellende plot, maar een plezierig boek om te lezen. "Vor mir liegt die Welt." is de slotzin. Tja, daar kun je alle kanten mee op.

[spanning 2, plot 2, leesplezier 4, schrijfstijl 3, originaliteit 4, psychologie 3]