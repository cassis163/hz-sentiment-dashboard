Het leven van Amber Kaufmann, violiste, veranderd volkomen wanneer het dode lichaam van de 17-jarige Lena Miller gevonden wordt. Haar man Kurt, Ambers manager, wordt ervan verdacht meer van het meisje en haar verdwijning te weten. Lena Miller verdween bijna 3 jaar geleden op mysterieuze wijze. Ze was de dochter van een bekende Britse politicus en speelde net als Amber viool.
De golf van negatieve publiciteit die volgt nadat Kurt is opgepakt heeft grote gevolgen voor de carrière van Amber. Ze gaat op zoek om de waarheid te achterhalen voordat het te laat is…


Bestsellerauteur Patricia Snel (1967) groeide op in Gouda en studeerde Italiaanse taal- en letterkunde en kunstgeschiedenis in Leiden. Na haar studie werkte zij enkele jaren voor een marketing en communicatiebureau, richtte ze diverse bedrijfjes op en reisde o.a. een half jaar lang door Zuid-Amerika en Afrika. Patricia brak definitief door in Nederland met de zeer succesvolle thriller ‘De expat’. Andere werken van haar zijn ‘Verblind’, ‘De intrigant’ en ‘De jacht’.
Patricia haar nieuwste thriller ‘De violiste’ verscheen eind maart 2016.


Bij een oud treinstation in Crouch End stuit een zwerver op de stoffelijke resten van een mens als hij onder het station een slaapplaats voor de nacht zoekt. Uit nader onderzoek blijkt het het lichaam van de 17-jarige Lena Miller te zijn die bijna 3 jaar geleden op onverklaarbare wijze is verdwenen. Lena was de dochter van de destijds bekende politicus Jack Miller en zijn vrouw Marjory. Ze studeerde ten tijde van haar verdwijning aan de Koninklijke Academie voor Strijkinstrumenten waarvan Kurt Kaufmann toentertijd de directeur was.
Amber Kaufmann, violiste van beroep, wonende te Amsterdam en getrouwd met Kurt Kaufmann, krijgt het slechte nieuws te horen tijdens een plots onderbroken interview dat ze geeft aan de BBC. Amber schrikt erg aangezien Lena Miller net als Amber violiste was en destijds les gekregen heeft van haar man Kurt.
In Londen hoort Luke O’Connor via een nieuwsuitzending dat er een lichaam gevonden is dat geïdentificeerd wordt als Lena Miller. O’Connor leidde in die tijd het onderzoek naar het verdwenen meisje. Om onduidelijke redenen werd hij van de zaak gehaald en werd het door Scotland Yard overgenomen. Omdat deze gebeurtenis O’Connor echter nooit losgelaten heeft gaat hij op eigen houtje weer aan de slag om het raadsel op te lossen.
Als Kurt verdacht en opgepakt wordt heeft dat grote gevolgen voor de carrière van Amber. Om het tij te keren moet ze de waarheid achter Lena’s verdwijning achterhalen. Een waarheid met verstrekkende gevolgen…


‘De violiste’ is een verrassende en goed uitgewerkte thriller met de nodige spanning. Het boek begint met een paar mooie citaten.

The truth is never simple and rarely pure.
Oscar Wilde

You have to learn the rules of the game and then you have to play better than anyone else.
Albert Einstein

Het verhaal sleept je meteen mee vanaf de allereerste pagina. Patricia Snel heeft de personages mooi neergezet en goed uitgediept. Het verhaal wordt vertelt vanuit verschillende personages maar is gemakkelijk te volgen. De verschillende verhaallijnen in het boek komen gaandeweg bij elkaar en gaan samen verder met een spetterend eind als gevolg. Ik had aardig mee gepuzzeld maar werd aan het einde toch nog verrast. Het verhaal is boeiend en vlot geschreven en leest gemakkelijk weg.
De cover is mooi maar niet gepast voor een thriller. Je zou eerder een roman verwachten.
Al met al weer een mooie thriller waar ik meerdere uurtjes leesplezier aan heb beleefd.