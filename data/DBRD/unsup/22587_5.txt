Een prachtig en sfeervol prentenboek.

Toen ik dit boek voor het eerst bekeek werd ik gelijk betoverd. Wat een mooi boek over Kerstmis! De omslag is direct het visitekaartje van het boek. Er staat een sfeervolle kerstboom op met de titel in gouden letters en een linnen rug. Je hebt gelijk het kerstgevoel te pakken. Het is net een cadeautje dat je uitpakt. De illustraties zijn dan ook mooi en lief, ze zijn zacht van kleur en beslaan de beide bladzijden. Ze passen perfect bij Kerstmis, natuurlijk een witte kerst met vrolijke mensen en dieren. De zachte tekeningen zijn sfeervol en de tafereeltjes zijn liefelijk. Je ziet een schattig dorpje bedekt met sneeuw, kinderen die een sneeuwpop maken, er is een ijsbaan en koorzang. En de herder met schapen ontbreekt ook niet. Allemaal ingrediÃ«nten die het kerstgevoel versterken. En natuurlijk is er ook een prachtig versierde kerstboom.

En hoe verrassend er komt geen tekst voor in dit boek, de illustraties vertellen hun eigen verhaal. Je kan je eigen fantasie erin kwijt. Dus wel een beetje creatief wezen. Gelukkig wordt je wel op gang geholpen, op de achterkant staat een stukje inleidende tekst:

Een heldere ster straalt in de winternacht. Het is Kerstmis. De eekhoorn en de haas gaan samen met alle andere dieren naar het dorp. Ze verzamelen kerstversiering. De mensen hebben eerst niets in de gaten, maar als de schemering valt volgen ze de dieren in een lange optocht door de sneeuw naar het bos. Samen zullen ze Kerstfeest vieren.

Dit is geen voorleesboek, maar een bekijk- en vertelboek. Elke keer kun je weer een ander verhaal bedenken. En hoe vaker je het boek inkijkt, hoe meer je ziet. Echt een mooi boek voor de feestdagen en geschikt voor jong en oud. Heerlijk samen de mooie illustraties bekijken en laat je kind ook maar vertellen, krijg je weer een heel ander verhaal.