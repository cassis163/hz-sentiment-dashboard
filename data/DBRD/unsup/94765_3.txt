Het is hartje zomer in de Algarve en een hittegolf houdt de gemoederen van de lokale bevolking en de Nederlanders die er zijn neergestreken, flink bezig. Maar de Nederlandse Anoek Huizing en haar Portugese vriendin Cesária zijn meer geïnteresseerd in de Hollywoodfilm die op dat moment in de regio wordt opgenomen. Het leven van de twee vriendinnen is erg verschillend: Anouk’s vader is rijk en de moeder van Casária is werkster. Omdat Casária wil sparen voor een studie gaat ze stiekem meewerken aan de filmen wordt ze verliefd op de knappe Amerikaanse hoofdrolspeler Robert Stevenson. Zijn tegenspeelster, de Nederlandse Emma DeWitt, is jaloers.

De mooie zomer wordt wreed verstoord door de vondst van een lichaam aan de voet van de klif op het uiterste puntje van de Algarve. Uit de autopsie blijkt dat het om een niet-natuurlijke dood gaat. Inspecteur Gabriëla Carvalho krijgt met haar collega Raimundo de zaak toegewezen en het duurt niet lang voordat zij een aantal verdachten op het oog heeft. Maar alles komt op zijn kop te staan wanneer een van de verdachten meer blijkt af te weten van een andere, veel oudere zaak: de verdwijning van Andreia, de zus van Gabriëla,.

Hittegolf bestaat uit twee delen. In het eerste deel staan Anoek en Cesária centraal. In het tweede deel Gabriëla en Anoek. Het is een zomers verhaal over het luxe leven van Anoek en haar vrienden en de gang van zaken op de filmset. De schrijfster zet je als lezer voortdurend op het verkeerde spoor en voert verschillende verdachten op. Daardoor blijf je wel lezen. Alle drie de hoofdrolspeelsters zijn ook wel erg naïef. Want ga je naar een verlaten plek in het donker? En confronteer je de dader in je eentje met je bewijsmateriaal? De personages blijven, zoals in elke Vermeer-thriller, vrij vlak.

Suzanne Vermeer is het pseudoniem van auteur Paul Goeken, die in 2012 overleed. All-inclusive (2006) was het eerste boek op naam van Vermeer en werd direct een bestseller. Na Goekens dood hield de uitgeverij het pseudoniem Suzanne Vermeer aan en verschijnt er jaarlijks een zomer- en een winterthriller. De auteur van deze succesvolle boeken is geheim.
Hoewel de boeken standaard geen hoge scores krijgen van recensenten, verkopen de thrillers enorm goed. Verwacht van ‘Hittegolf’ ook geen ingewikkelde verhaallijnen, spanning of een verrassend plot. En ook de dialogen zijn emotieloos, waardoor je je niet erg kunt inleven in de personages. ‘Hittegolf’ is wel een lekker leesbare vrouwenthriller voor op het strand of naast het zwembad.