Voor Johanna Lime mocht ik “Schimmenschuw” lezen en recenseren waarvoor mijn hartelijke dank.

Samenvatting
Kamilla speelt voor waarzegster bij het circus. Als ze in het moeras valt komt ze in een andere wereld terecht, op een andere planeet en in het verleden. Ze is door een tijdpoort heen gegaan en op Chyndryo terecht gekomen. Het blijkt dat de Avatars voor haar een speciale opdracht hebben. Als ze terug wil keren naar haar eigen wereld zal een opdracht moeten vervullen. Ze moet bij de zeven matriarchen om een punt van de zevenster vragen. De zevenster heeft ze nodig om tijdpoort te activeren die haar terug kan brengen naar haar eigen wereld. De matriarchen staan hun deel van de ster niet zomaar af. Als de complete ster in verkeerde handen valt kan dit nadelige gevolgen hebben voor Chyndyro. Kamilla en haar nieuwe vrienden moeten verloren artefacten terug brengen naar de matriarch en ruil voor een deel van de ster. Dit is echter niet zonder gevaar.

Leeservaring
Het verhaal leest heerlijk weg. Een vlotte soepele schrijfstijl voert je mee naar een mooie fantasy wereld. Je wordt meegenomen naar een andere planeet waar magie en mythische wezens zoals draken een rol spelen. Vriendschap en vertrouwen zijn thema’s die in het hele boek een belangrijke positie in nemen.
De personages zijn goed uitgewerkt. Je kunt je prima een voorstelling maken van hoe ze er uit zien en hun karakter.
Ieder hoofdstuk heeft een titel zodat je al een beetje weet dit deel van het verhaal zich afspeelt. Dit maakt je nieuwsgierig naar de avonturen die de hoofdpersonen door maken. Hoewel je in grote lijn wel kunt voorspellen waar het verhaal over gaat (de punten van de zevenster bij elkaar brengen zodat Kamilla weer huiswaarts kan keren) is het toch een mooi avontuur. Je weet immers niet wat Kamilla en haar vrienden allemaal mee gaan maken.
De cover van het boek is prachtig. Mooie kleuren die ook iets mysterieus uitstralen in de kristallen bol. De cover nodigt al uit om dit boek op te pakken en te lezen. Een heerlijk boek voor de fantasy liefhebber.