In 2011 verscheen de auteur zijn debuut, Voor ik ga slapen, en werd gelijk een wereldwijde bestseller. Toen bleef het enige jaren stil rondom deze auteur. Hadden we hier te maken met een ééndagsvlieg? In 2014 werd Voor ik ga slapen verfilmd en nu in 2015 is er eindelijk het langverwachte tweede boek van deze auteur, met de titel Tweede Leven.


Twee weken geleden, op 2 februari verscheen het boek als ebook en vandaag (17 februari) ligt het in de boekhandel.

In tweede leven draait het om Julia, woonachtig in Londen. Op een dag krijgt ze te horen dat haar zusje, woonachtig in Parijs door geweld om het leven gekomen is. Hoe goed kende ze haar zusje, die blijkbaar een dubbelleven leidde, en in hoeverre lijkt zij en haar leven op dat van haar zusje? Julia doet alles wat in haar macht ligt om het mysterie rondom wat er met haar zusje gebeurt is te ontrafelen. Uiteraard brengt zij hiermee zichzelf en het leven van de mensen die zij lief heeft ook in gevaar.

Vele fans die laaiend enthousiast waren over het eerste boek, keken reikhalzend uit naar het tweede boek van deze auteur. Zelf was ik over Voor ik ga slapen iets minder enthousiast. Dit mede door het vele aantal herhalingen in het boek wat mij op een gegeven moment begon te irriteren. Maar het hoorde erbij, want de hoofdpersoon was immers haar geheugen kwijt.
Mijn interesse werd gewekt toen er eindelijk een tweede boek aangekondigd werd, met allereerst al een prachtige cover en daarnaast een pakkende ‘flaptekst’. Heeft de auteur zich in de loop der jaren ontwikkeld? Wat mij betreft wel! Met Tweede Leven wordt een krachtig, overtuigend en ontzettend spannende thriller neergezet. Een thriller die op mij een verslavende uitwerking had. In no-time had ik het boek verslonden. Daar waar het eerste deel nog vrij kalmpjes begint en ik nog niet helemaal overtuigd was, maken de overige vier delen van het boek dit helemaal goed! Watson heeft een ontzettend goeie schrijfstijl waardoor je aandacht geen moment verslapt, omschrijft alles mooi en heeft oog voor detail en ijzersterke karakters. Hoe goed ken jij je eigen vrienden en familie en leiden veel van ons tegenwoordig in deze wereld net als de hoofdpersonen in het boek ook niet een tweede (virtueel) leven?

Daar waar sommige thrillers naar mijn idee naar het einde toe nog wel eens ontsporen, doet Tweede Leven dit absoluut niet en is mijns inziens een perfecte thriller geworden met een prachtig plot!
Een dikke aanrader die van mij dan ook het maximale aantal van 5 ★★★★★ krijgt, de tot nu toe meest spannende thriller van 2015!
Ook dit boek mag wat mij betreft verfilmd worden en ik hoop dat de auteur ons dit keer niet weer 4 jaar laat wachten op zijn volgende boek.