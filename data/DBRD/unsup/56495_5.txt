Mijn naam is Tessa. Ik ben op zoek naar een nieuw leven.
Met deze mysterieuze zin begint ‘Ken mij niet’. Het vertelt het verhaal over een meisje dat op negenjarige leeftijd wordt ontvoerd en jarenlang wordt vastgehouden door haar kidnapper. Hij onderwerpt haar keer op keer aan allerlei vernederingen. Uiteindelijk weet ze te ontsnappen maar is dan inmiddels verworden tot een jong volwassene.

De jonge vrouw leeft het leven volgens de kansen die zich voordoen en verandert meerdere malen van identiteit wanneer het erop lijkt dat haar ontvoerder haar op het spoor komt of wanneer haar daden haar daartoe dwingen.

“Mijn naam werd dus Alice. Ik werd kennelijk als peuter gestolen van mijn moeder. Zolang je iemand bent, vraagt niemand zich af wie je eigenlijk zou kunnen zijn.”

De titel van dit tweede boek van Nadine Barroso is uiterst goed gekozen. De hoofdpersoon doet er namelijk alles aan om te voorkomen dat de mensen die in haar nabijheid komen, haar niet werkelijk leren kennen. Begrijpelijk, ze leeft een leven van vluchten en verbergen.

De mysterieuze sfeer die er over de hoofdpersoon en haar verleden hangt weet Barroso uiterst kundig te vatten. Het verhaal wordt deels verteld door een derde en deels door de hoofdpersoon zelf, die telkens een andere identiteit aanneemt. Barroso weet bovendien op heel subtiele wijze de vele emoties te vatten en over te brengen. Dat is een hele kunst aangezien de hoofdpersoon juist niet goed in staat lijkt haar emoties te tonen, maar daar op gehele eigen wijze mee omgaat.

“Ze liet het park achter zich en wandelde langs het water. De weg lag een eindje verderop parallel langs de rivier. Er waren nauwelijks nog bomen, die leken alleen te zijn gespaard in het park van het stadje. Het viel haar nu op hoe het water op deze plek kabbelde tegen de oever en ze genoot van het geluid. Haar glimlach werd steeds breder naarmate ze dichterbij haar huidige werkplek kwam.”

Van haar fraaie en verzorgde schrijfstijl gaf Barroso al blijk in haar eerste roman maar die lijkt in ‘Ken mij niet’ nog verder ontwikkeld. Prachtig samengestelde zinnen vullen pagina na pagina, zonder dat het te poëtisch wordt. De schrijfstijl van de auteur sluit naadloos aan bij het verhaal en de mysterieuze sfeer die Barroso haar boek heeft meegegeven.

Waarom gaat de jonge vrouw, na haar ontsnapping niet direct terug naar huis? Waarom gaat zij zwervend en onder diverse identiteiten door het leven? Weet zij uiteindelijk de weg terug naar haar ouderlijk huis te vinden? Je leest het in ‘Ken mij niet’!

“Ik voel me soms een vreemde, in de buitenwereld. Niet alleen hier op de campus van de uni maar in deze microwereld lijken die dingen juist uitvergroot. Iedereen wil maar worden gezien, erkend, bevestigd en bewonderd. Ik zie jonge vrouwen die altijd maar alleen aantrekkelijk willen zijn. Altijd maar begeerd, alsof dat de enige manier is waarop ze gezien zullen worden. En dat terwijl ze hier zijn om te studeren, te leren, wellicht een vak te leren. Ik zie niets verhullende kleding, ik zie uitdaging, ik zie seks. Betekenisloze alcohol doordrenkte seks. Je kunt me niet wijsmaken dat deze meiden dit leuk vinden. Gebruiken en gebruikt worden. Zonder dat ze het zich goed en wil kunnen herinneren. Is dat feesten? Is dat genieten van je seksualiteit? Is dat je uitleven? Of is dat simpelweg er mee instemmen dat je geen knip voor je neus waard bent. Dat je een wegwerpvoorwerp bent.”

Barroso heeft zich wat mij betreft met deze tweede roman definitief een zeer verdiende plek verworven in de Nederlandse literaire wereld. Chapeau!

Over de auteur
Nadine Barroso (1981) is getrouwd en moeder van drie zonen. Ze studeerde Engelse Taal en Cultuur in Leiden en deed een Lerarenopleiding in geboorteplaats Rotterdam en in Groot-Brittannië. Bovendien woonde ze een aantal jaar in Moskou. Ze verwerkt graag ideeën over de maatschappij, ouderschap en spiritualiteit in haar boeken.

De uitvoering
Uitgeverij Aspekt
Paperback
ISBN/EAN: 9789463381468

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, literair agent, tekstschrijver, recensent en boekmarketeer.
http://ht-c-communicatie.nl