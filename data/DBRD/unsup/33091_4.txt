We kennen Mirjam Hildebrand natuurlijk al van het eerste deel van Voorlopers. Dit frisse YA debuut van de Haarlemse psychologe en schrijfster deed het heel goed en won onlangs dan ook de Jonge Jury Debutantenprijs 2018. Bij het dichtslaan van Voorlopers 1 was al duidelijk dat er een deel 2 aan zat te komen en afgelopen mei was daar dan eindelijk De kracht van Velen.
Mirjam neemt de lezer weer mee naar het dorpje Precursor in Zuid- Frankrijk. Na de zomervakantie maakt Emma zich klaar om samen met haar vader Simon weer op weg te gaan naar de veilige haven voor de zogenaamde Voorlopers, mensen die al een stapje vooruit zijn in de evolutie en daardoor speciale krachten hebben. Emma zal worden ingewijd en kan daarna gaan deelnemen aan de lessen voor de bijzondere bewoners. Hun vertrek wordt echter bespoedigd door een aantal vreemde ziektegevallen in Precursor. Wat is er aan de hand met de oudste bewoners van het dorp? Is het een virus of hebben we hier van doen met een uit de hand gelopen medisch experiment? Aan Emma en haar vrienden in het dorp de taak om orde op zaken te stellen.
De kracht van velen is weer een fijn boek. De prettige schrijfstijl van Mirjam Hildebrand is ook in dit deel weer helemaal aanwezig. Mirjam kan de lezer echt meenemen in het verhaal; de emoties van de personages spatten bijna van de bladzijden af en nemen bezit van je waardoor je soms hardop zit te lachen of juist zit te huilen. Het maakt ook dat het boek heel gewoon aandoet, alsof het de gewoonste zaak van de wereld is dat de bewoners van Precursor telepathisch met elkaar kunnen praten of kunnen communiceren met dieren. Een kniesoor die dan nog een punt maakt van het toch ietwat volwassen taalgebruik.
Voorlopers 2 is een verhaal over verlies, hoop, verdriet, liefde en saamhorigheid. De avonturen van Emma en haar vrienden laten zien dat vooroordelen te overwinnen zijn als je je maar open stelt voor een ander. Ik kreeg daar een heel warm gevoel van.