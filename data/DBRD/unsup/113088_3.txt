Wat moet je doen als je na het maken van een spelfout in de gevangenis wordt gezet? Het onbedoeld beledigen van de profeet betekent een grote verandering in het leven van de dertienjarige Aster. Na de dood van haar broer is Aster de enige hoop van haar familie. In plaats van haar uit te huwelijken sturen haar ouders haar naar de middelbare school. Dit geeft haar meer kans op een goede opleiding en een carrière. Na enkele dagen valt Asters droom echter in duigen en ontdekt ze dat de moslimschool geen fijne plek is voor een christen. Ze wordt gepest en na het maken van een toets wordt ze onterecht beschuldigd van blasfemie. Te midden van een woedende groep mensen wordt Aster overgebracht naar de gevangenis en wacht ze haar proces af.

Schrijfster Rosanne Hawke heeft al vierentwintig boeken op haar naam staan en veel van haar boeken gaan over sociale kwesties in Pakistan. Hawke weet veel over de situatie in dit land omdat ze tien jaar lang hulpverlener en lerares in het Midden-Oosten was. Haar nieuwe roman Pauwblauw (2016) is gebaseerd op het leven van de Pakistaanse Asia Bibi. Deze Pakistaanse christen werd in 2010 ter dood veroordeeld omdat ze was beschuldigd van godslastering. Deze zaak heeft internationaal veel aandacht gekregen, maar ondanks de vele pogingen om haar vrij te krijgen zit Bibi nog steeds vast.

Pauwblauw is de bijnaam die Aster in de weken voor haar opsluiting op het internet gebruikte. De pauw staat symbool voor Asters karakter, namelijk haar schoonheid en onschuld. Later in het verhaal worden pauwenveren verzameld als symbool van vernieuwing en geduld. De nicht van Aster, Maryam, gebruikt de bijnaam Pauwblauw voor haar campagne om Aster vrij te krijgen. Via haar blog probeert Maryam genoeg handtekeningen te verzamelen en schrijft ze over het onrecht dat Aster en andere mensen is aangedaan. Maryam krijgt van veel mensen steun, maar op haar blog ontstaan ook veel discussies en wordt ze geconfronteerd met uiteenlopende meningen over gevoelige onderwerpen, zoals godsdienstvrijheid.

Het verhaal van Pauwblauw zal helpen om lezers te confronteren met de alledaagse gebeurtenissen in Pakistan, zoals de opsluitingen van onschuldige mensen in gevangenissen en de oneerlijke processen. De sfeer van de roman, de beschrijvingen van het alledaagse leven van Aster in de gevangenis en haar gedachtes zorgen ervoor dat de lezers meer begrip voelen voor Asters situatie. Daarnaast bevat de roman een krachtige boodschap die door Maryam op haar blog wordt verwoord: "We moeten ons meer verdiepen in het leven van anderen, om te voorkomen dat we te veel worden opgeslokt door ons eigen leven, en om anderen beter te kunnen begrijpen."

Over het geheel genomen mist de roman echter kracht en dit komt vooral door de simplistische schrijfstijl van Hawke. De schrijfster haalt in haar roman diverse actuele thema’s naar voren, maar ze werkt deze thema’s niet genoeg uit om een blijvend effect te creëren. De discussies op de blog van Maryam zijn bijvoorbeeld gekunsteld en voegen weinig waarde toe aan het verhaal. Daarnaast kan de lezer moeite hebben met het open einde van de roman, want het wordt niet duidelijk wat er met Aster gaat gebeuren. Het abrupte einde laat de lezer dus met een onvoldaan gevoel achter. Dit alles neemt niet weg dat Hawke een roman heeft geschreven die de lezer aan het denken zet over belangrijke thema’s en die aantoont dat literatuur een krachtig middel kan zijn om een stap richting bewustwording over actuele problemen in andere landen te maken.