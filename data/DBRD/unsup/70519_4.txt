Wanneer je een goed boek gelezen hebt en dit boek wordt verfilmd dan wil je meestal ook de film graag zien. Maar wanneer je een goede film gezien hebt, dan wil je vaak het boek niet meer lezen. In dit geval had ik een heel andere ervaring. Nadat ik de spannende series The Killing 1 en 2 gezien had, begon ik met het lezen van de boeken. Ik was geheel verrast door de impact die een verhaal op je kan maken. Intriges, spanning en een vleugje romantiek, echt fantastisch! Alles komt in goede proporties aan bod.
Ook in dit tweede boek van David Hewson hebben we te maken met Sarah Lund, een eenzame gescheiden vrouw die na haar ontslag bij de politie van Kopenhagen is overgeplaatst naar het havenstadje Gedser, waar zij een slecht betaald baantje bij de grenspolitie heeft aanvaard in een uithoek van de wereld. Nadat er een jonge vrouw mishandeld en vermoord wordt aangetroffen in Mindelunden, een memorial park in Ryvangen in Kopenhagen, heeft het hoofd van de afdeling Moordzaken Lennart Brix geen andere keuze dan Lund terug te vragen om deze moord op te lossen.
De persoon van Lund wordt werkelijk fantastisch neergezet en ook de andere personages mogen er zijn. De politieke intriges en de geheimzinnigheid van het Deense leger vormen een spectaculaire combinatie met de twee vicepolitiecommissaeren in de personen van Lund en haar collega Ulrik Strange voor wie zij toch wat warmere gevoelens lijkt te krijgen. Het verhaal jaagt je razend snel door de bladzijden heen. Werkelijk een uitblinker en zéér aan te bevelen.