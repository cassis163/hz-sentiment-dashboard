Ivy Maron is bijna achttien en zit op de modevakschool. Vanaf het moment dat ze de mysterieuze Sander ontmoet, ontstaat er langzaamaan een afstand tussen Ivy en haar beste vriendinnen. Ze lijkt wel een dubbelleven te leiden en volgens haar omgeving heeft Sander haar compleet in zijn macht. Als ook Ivy's veilige thuissituatie voor altijd dreigt te veranderen en ze het idee heeft dat ze bij niemand meer terecht kan, maakt ze gevaarlijke keuzes.
Kan iemand Ivy nog redden of is het al te laat? Haar beste vriendinnen snappen niet waarom ze ineens zo veranderd is. Ivy laat niks merken over haar situatie. Haar vriendinnen proberen haar uit te horen maar Ivy is eigenwijs en maakt zelf haar keuze.
Het karakter van Ivy wordt in het verhaal goed beschreven, je merkt aan alles dat ze nog erg jong en naïef is. Ze is makkelijk te overtuigen en in te palmen. Het spreekwoord “liefde maakt blind” is hier zeer zeker van toepassing. Op sommige momenten wil je echt als een moeder tegen haar inpraten en haar waarschuwen. De karakters van Kim en Marsha zijn ook goed beschreven zodat je je met elk van hen kan identificeren. Ook bij Marsha had ik soms het idee dat ze gewaarschuwd moet worden. Het karakter van Sander blijft oppervlakkig maar gezien de verhaallijn is dit logisch en verklaarbaar.
Het verhaal is goed opgebouwd, de hoofdstukken zijn niet te lang. Ik moet wel even in het verhaal komen. In het begin had ik het idee dat het een chicklit was in plaats van een thriller doordat het vooral over shoppende meiden gaat. Het is in het begin niet geheel duidelijke wat de rol van Sander is. Uiteindelijk wordt het boek wel spannender maar echt een superspannende thriller vind ik het niet. Dit komt vooral doordat Ivy naïef, eigenwijs en soms zelfs een beetje bot is en hetgeen er gebeurt in het verhaal voor mij niet spannend genoeg is om te blijven boeien. Het plot is niet voorspelbaar.
Het verhaal leest vlot en de schrijfstijl van Chinouk Thijssen is prima.
3 sterren