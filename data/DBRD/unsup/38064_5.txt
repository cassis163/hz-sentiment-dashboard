Wat is de werkelijkheid? Dat blijft in deze prachtige roman een vraagteken..
Het verhaal zit ingenieus in elkaar. Het is een vernuftig weefsel van identiteiten waarvan gaandeweg het boek vordert het steeds onduidelijker wordt of het wel de personen zijn wie je denkt dat ze zijn.
Uitgangspunt is een manuscript van Adam Walker. Het begint met een ontmoeting die veel invloed op zijn leven heeft gehad. Veertig jaar later, als hij doodziek is, schrijft hij over deze belangrijke periode in zijn leven. Het manuscript stuurt hij naar een oude studievriend Jim, inmiddels een gevierd schrijver waardoor deze in het verhaal betrokken wordt.
Het verhaal begint in de ik-vorm, wordt vervolgd in de jij-vorm, is daarna geschreven in de hij-vorm, wordt afgewisseld met hoofdstukken door Jim en afgesloten met dagboekaantekeningen van Cécile. Deze structuur zorgt ervoor dat je met meer afstand kijkt en dat er een steeds wisselend perspectief ontstaat, boeiend!
Adam is heel open over alles en spaart zichzelf niet: ‘het dwong me om mijn eigen morele zwakte onder ogen te zien, om te erkennen dat ik nooit degene was geweest die ik had menen te zijn, dat ik minder goed, minder sterk, minder moedig was dan ik mezelf had gewaand. Afschuwelijke, onverbiddelijke waarheden. Ik walgde van mijn lafheid..’ Erg mooi en liefdevol zoals Auster/Adam schrijft over Gwyn, Margot en het overleden broertje Andy. Op de nagedachtenis van dit broertje zweert Adam op 12-jarige leeftijd om het leven te leven als een goed mens. Ook dit heeft gevolgen voor de keuzes die hij later maakt.
‘Born verdient het om gestraft te worden, en voor de eerste keer in zijn leven wil Walker bloed zien. Het plan vereist een geoefende leugenaar, een sociaal acrobaat die bedreven is in de schone kunst van de dubbelhartigheid, en aangezien Walker geen van beide is, weet hij dat hij de slechtste kandidaat is voor de taak die hij zichzelf heeft toebedeeld. Hij zal van meet af aan gedwongen zijn tegen zijn eigen natuur te handelen, hij zal telkens weer uitglijden en vallen bij zijn worsteling om vaste voet te krijgen op het gevechtsterrein dat hij in gedachten heeft uitgezet’.