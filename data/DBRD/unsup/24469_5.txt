Met haar tweede boek in de serie Rani Diaz heeft deze talentvolle auteur alweer een pareltje van een thriller uit haar vlotte pen getoverd. Het verhaal grijpt je bij de keel vanaf de eerste blz. en laat je niet los tot de spannende en onverwachte ontknoping en blijft zelfs nog nazinderen, nadat de laatste blz. is omgeslagen, mede omwille van het delicate onderwerp dat als een rode draad doorheen het verhaal loopt.
Ijzersterke plot en zeer realistisch beschreven in korte hoofdstukjes met veel dialogen. Het eigenwijze en gedreven hoofdpersonage, Rani Diaz, haar "teddybeer" collega Simons en norse overste, Van Damme, worden in Tirtha verder uitgediept, en het lijkt wel of de lezer hen persoonlijk kent en zich zo perfect kan inleven in het verhaal. De hierarchische werkomgeving en stressvolle situaties waarin politie-mensen vaak moeten werken zijn tot in de perfectie getypeerd.
Ook in dit boek komt de uitgebreide technische background van de schrijfster op medisch en forensisch gebied de geloofwaardigheid van het verhaal ten goede. En hier en daar zijn er als bonus voor de lezer zelfs enkele Oosterse wijsheden op subtiele wijze verstopt.
In tegenstelling tot veel typische thrillers die de formule: "ontdekking van een misdrijf, zoektocht naar/het uiteindelijke localiseren van de dader" hanteren , focust Tirtha net zoals Mara bovendien op zowel slachtoffers en hun omgeving als de motieven en gedachtengang van de daders. Dit zijn voor mij de geknipte elementen om dit boek als een "3-dimensionale thriller" te beschouwen. Door de vele (onverwachte) gebeurtenissen en personnages is het verhaal vrij complex, maar dat maakt het juist zo boeiend.
Sterre Carron is een opmerkelijk schrijverstalent en mag voor mij nu reeds haar plaats opeisen tussen gevestigde internationale topauteurs, zoals Tess Gerritsen, Karin Slaughter, Patricia Cornwell,...