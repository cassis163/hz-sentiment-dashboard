Yaa Gyasi (1989) is geboren in Ghana en groeide op in Huntsville, Alabama. Ze volgde de Iowa Writers' Workshop en woont in Berkeley, CaliforniÃ«.
Met "Weg naar huis" (oorspronkelijke titel: "Homegoing") schreef ze haar debuutroman. Het boek is genomineerd voor de
PEN/Robert W. Bingham Prize for Debut Fiction en de Goodreads Choice Awards Best Historical Fiction.

"Geschiedenis is het vertellen van verhalen."

"Weg naar huis" vertelt de verhalen van zeven generaties. We starten in de tweede helft van de 18e eeuw. De stiefzusjes Effia en Esi groeien los van elkaar op en weten niet van elkaars bestaan.
Effia wordt uitgehuwelijkt (wij zouden nog altijd zeggen 'verkocht') aan een officier onder de Engelse kroon. Met andere woorden een Britse slavenhandelaar. Het feit dat hun zoon van gemengd bloed is, zichtbaar aan de huidskleur, brengt hem meteen in de positie van tussen twee volkeren in staan. Ook op zijn nageslacht zal dit uitwerking hebben.
Esi wordt door een rivaliserende stam gevangen genomen en verkocht aan de Britse slavenhandel. Een gegeven dat op zijn beurt zijn doorslag heeft op de generaties na haar.

Gyasi schrijft in een zeer toegankelijke stijl. Elke twee hoofdstukken beschrijven, vanuit de de derde persoon, een volgende generatie onder de twee stiefzussen. Er worden dan ook grote sprongen in de tijd gemaakt. Eveneens is inherent hieraan dat de karakters vlak blijven. Maar het gaat Gyasi niet direct om de karakters. Ze wil een weergave geven van het verloop van de zwarte geschiedenis. Laten zien hoe deze voor elke generatie de basis legt voor de daarop volgende.

"Hoe moest hij (...) duidelijk maken dat hij (...) greep wilde krijgen op het besef van tijd, het besef deel te hebben uitgemaakt van iets wat zo ver terugvoerde, wat zo onbevattelijk groot was dat het maar al te makkelijk was om te vergeten hoe zij, en hij, en iedereen, zich ertoe verhield - niet als buitenstaander, maar als deelnemer."

Om dit te laten zien neemt Gyasi ons mee door de geschiedenis: stammenstrijd en slavernij, de Burgeroorlog in Amerika, kolenmijnen, volksverhuizingen als gevolg van een wetgeving die vrij gelaten slaven vogelvrij verklaart, onafhankelijkheidsstrijd. Het is allemaal in vogelvlucht. Maar om te weten en begrijpen wie je bent en hoe je hier bent gekomen, de weg naar huis te vinden, is het nodig terug te gaan door al die generaties.

Om niet te verdwalen in de hoeveelheid van namen, staat er voorin het boek een stamboom. Wat een toevoeging zou zijn geweest, is als de hoofdstukken niet enkel een naam bevatten, maar ook een jaartal. Soms staat er ergens is een hoofdstuk wel een tijdnotering vermeld, maar voor het tijdsbesef zou een meer concrete vermelding helpend zijn.

"Wie kwaad doet - of jij het nou bent of ik, of het een moeder is of een vader, of het iemand is uit de Goudkust of een witte - wie kwaad doet is als een visser die een net in het water werpt. Hij houdt slechts een of twee vissen, genoeg om te eten, en de rest gooit hij terug, met het idee dat ze gewoon doorleven alsof er niets is veranderd. Maar niemand vergeet dat hij ooit gevangen is geweest, ook niet wanneer hij weer vrij is. Maar toch, Yaw, moet je jezelf toestaan om vrij te zijn."