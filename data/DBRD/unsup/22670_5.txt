Karin Slaughter leverde met Nachtschade haar eerste thriller af. Een gruwelijk spannend debuut waarin we kennismaken met kinderarts en parttime patholoog-anatoom Sara Linton, haar ex en politiecommissaris Jeffrey Tolliver en de eigenwijze politie-agente Lena Adams. Wanneer het stadje Grant County wordt opgeschrikt door de wrede verkrachting en moord op een jonge, blinde lerares worden veel oude wonden opgereten en veel nieuwe wonden veroorzaakt. Nachtschade heeft werkelijk alles in huis om met recht een van de beste debuten van de afgelopen jaren genoemd te mogen worden. Mooie personages, een aangrijpend plot en een niet te stuiten spanning zijn de belangrijkste ingredienten van het boek. Waarom dit boek het predicaat 'literaire thriller' ontgaat mij volledig. Slaughter beschrijft met een scherpe pen de weerzinwekkende gruwelijkheden en de gevoelens van de hoofdpersonen in een stijl die het best te vergelijken is met Val McDermid op haar best (Het profiel, De sirene).

Nachtschade is geen tussendoortje. Het blijft aan je knagen en kost je je nachtrust. IJzersterk en zenuwslopend. Vijf sterren!