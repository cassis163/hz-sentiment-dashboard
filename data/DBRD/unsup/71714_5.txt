Dit lijvige boek van Nele Neuhaus is weer een ware pageturner. In Wie wind zaait krijgen we te maken met klimaatpolitiek, windenergie, geld, macht en corruptie.
Neuhaus heeft diverse verhaallijnen in haar boek gebruikt, het is even een kwestie van goed je aandacht erbij houden maar dat is bij deze schrijfster geen probleem. Ze schrijft op een bijzonder vlotte manier over mensen van vlees en bloed die zomaar je vrienden of buren kunnen zijn. Dit is het vijfde boek in de Bodenstein en Kirchhoff serie. Echter, dit deel is pas het derde boek wat in Nederland is verschenen.
Het boek begint met de dood van de nachtwaker in het kantoor van Windpro. De firma Windpro wil een windmolenpark bouwen in het dorp maar dit stuit op veel verzet in het dorp. Korte tijd later wordt de boer die voorzitter is van het burgerinitiatief tegen windmolenparken, gevonden in zijn tuin, hij is evenals zijn hond op beestachtige wijze vermoord. Deze boer, Ludwig Hirtreiter heeft een stuk land in het bezit die noodzakelijk is voor de firma Windpro. Zonder dit stuk land geen windmolenpark. Maar er zijn meer mensen in het dorp die Hirtreiter niet konden luchten of zien. Veel motieven maar het spoor is moeilijk te herleiden.
Redenen genoeg voor Pia Kirchhoff om een onderzoek te starten naar deze vermeende moorden. Niets is zoals het lijkt en vele verwikkelingen zijn in het spel. Voor Pia en haar team een moeilijke klus om te klaren. Bodenstein raakt persoonlijk bij deze zaak betrokken en dat zet de verhouding tussen hem en Pia op scherp.
Tot aan het eind toe blijven we in spanning hoe deze complexe zaak zich zal ontwikkelen, de ontknoping is verrassend. Nele Neuhaus weet mij wederom te verassen en te boeien, daarom krijgt dit boek van mij vijf sterren.