Sinds The Miniaturist wist ik al dat Jessie Burton kon schrijven. Maar waar ik haar debuut nogal traag vond (hoewel zéér sfeervol), schakelde ze met haar tweede, The Muse, een tempo hoger en gaf ze ons twee geweldige verhaallijnen in plaats van eentje. Aan de ene kant ontmoeten we Odelle, een aspirerend schrijfster in London in de jaren '60, en aan de andere kant volgen we schilderes Olive en haar gezin in de jaren '30, aan de vooravond van de Spaanse burgeroorlog. Op het eerste zicht hebben de twee vrouwen niets met elkaar te maken, maar langzaamaan ontdek je dat hun levens elkaar veel meer raken dat eerst het geval leek.

Ik het enorm genoten van The Muse, en dan vooral van de boeiende en imperfecte vrouwelijke personages die zo centraal staan in dit boek, en wiens rol als kunstenaar wordt verkend. Dit hoofdthema wordt verder vermengd met een beetje romantiek, de Spaande Burgeroorlog als intrigerende historische achtergrond, en de nodige geheimzinnigheden. Deze ingrediënten vormen samen een meeslepende historische roman. Enkel het nogal mooi afgeronde einde had wat mij betreft iets meer aan de verbeelding mogen overlaten, maar dat is de enige bemerking die ik zou kunnen verzinnen!