Mijn eerste kennismaking met een boek van Ellen de Vriend. Een veelzijdige vrouw. Ze heeft een aantal verhalenbundels op haar naam staan, maar ook reisboeken en een YA-thriller. Daarnaast is ze journalist en eindredacteur bij dag- en weekbladen en ze heeft een eigen tekstbureau.
De erfgename speelt zich af in Zeeland. Afwisselend wordt het verhaal verteld door Britt en door Mara. Britt, een rijke succesvolle vrouw, gehuwd met de charmante en knappe Richard. Samen hebben ze 3 dochters. Britt runt 4 koffiebars, Richard was accountant, maar doet nu de administratie en gezamenlijk hebben ze een druk bestaan. Mara daarentegen moet elk dubbeltje omdraaien. Haar werk in een hotel levert niet genoeg op om dubbele lasten te bekostigen nu haar moeder in het verpleeghuis ligt. Sinds kort heeft ze een vriend die haar een flinke som geld belooft. Maar daar moet ze wel iets voor doen. Door alle drukte van Britt en Richard besluiten ze een weekendje weg te gaan met zijn tweeën naar een bed en breakfast in Zeeland. Als Britt de volgende ochtend, na het halen van broodjes, terugkomt is Richard verdwenen. En zo gebeuren er meer eigenaardigheden. De hoofdpersonen worden goed uitgewerkt. Britt is een rijke, succesvolle vrouw, ze heeft alles over voor man en kinderen, maar ook is ze naïef en goed van vertrouwen. Mara, onzeker, verdrietig en vol zorg over haar moeder, die ze elke dag bezoekt in het verzorgingstehuis. En Richard, die ogenschijnlijk zo charmant is, blijkt egoïstisch en verdorven te zijn. De karakters van de 3 dochters van het stel komen niet zo duidelijk naar voren. Ze reageren niet of nauwelijks op de verdwijning van Richard. Ze geloven de verklaring van hun moeder, maar treden hiermee niet naar voren. Het boek leest prettig weg en de onverwachte ontknoping is wat ver gezocht, maar past wel goed bij de titel. Al met al geen thriller maar wel een boek dat zorgt voor een aantal uren leesplezier.