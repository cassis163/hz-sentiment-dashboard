Lisa Unger (1970) heeft als kind onder andere in Nederland en Engeland gewoond. Nu woont ze met haar man in Florida en is full-time schrijfster.

Lisa Unger flikt het hem weer. Deze 'koningin van de psychologische thriller', zoals op de voorkant van het boek staat, heeft met Verdronken hart een geweldig nieuw boek aan haar oeuvre toegevoegd.

In Verdronken hart spelen drie vrouwen de hoofdrol: de oude, gevoelsarme Birdie, die maar niet snapt waarom mensen het liefst zo ver mogelijk uit haar buurt zijn en die zich alleen thuisvoelt op het familiebezit Heart Island. Birdie's dochter Kate is in tegenstelling tot haar moeder een hartelijke echtgenote en moeder die tijdens het jaarlijkse familie-uitje naar Heart Island haar moeder wil confronteren met het door haar geschreven boek, dat is gebaseerd op de dagboeken van Birdie's moeder en zus. Wat zal de altijd vinnige en kleinerende Birdie daarvan vinden? En dan is er nog de jonge serveerster Emily die, na het maken van de zoveelste verkeerde keuze, nog maar één uitweg ziet: naar Heart Island, het eiland waar ze in haar kinderjaren een paar gelukkige weken heeft doorgebracht. Kan ze hier een nieuw begin maken en haar leven weer op het rechte spoor krijgen?

Het verhaal is als een vulkaan die langzaam tot leven komt. Aan de buitenkant is er aanvankelijk weinig opmerkelijks te zien en het boek begint als een gewone roman, maar van binnen rommelt het en wordt de druk langzaam opgevoerd. Af en toe is er een eruptie, bijvoorbeeld wanneer Emily betrokken raakt bij een overval, maar die dient slechts om de spanning op te voeren. Totdat alle personages op hun plaats zijn en het wachten op de uitbarsting begint. Het borrelt en kookt onder de oppervlakte door alle opgekropte emoties uit het verleden en de angst voor het heden. Wanneer de vulkaan dan eindelijk explodeert, verandert het landschap van de levens van Birdie, Kate en Emily voorgoed.

Verdronken hart is een goed opgebouwde psychologische spannende roman met interessante personages. De keuzes die ze maken, ieder vanuit hun eigen achtergrond, zet een reeks aan gebeurtenissen in gang die maar tot één ding kunnen leiden: een catastrofe waaruit niemand ongeschonden tevoorschijn komt.
Lisa Unger is al langere tijd één van mijn favoriete auteurs en met dit boek heeft ze die favorietenrol weer meer dan waargemaakt.