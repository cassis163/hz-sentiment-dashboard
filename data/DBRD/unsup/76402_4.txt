De kaft van het boek ziet eruit als een pulp-roman, en tot op zekere hoogte is het dat ook. Marten Mantel is geen bekende in het wereldje van sciencefiction, Lebowski is geen genre-uitgeverij. Maar het verhaal is wel degelijk sciencefiction, waarbij de draak wordt gestoken met enkele bekende gegevens als invasie van wormvormige buitenaardsen, afgelegen en geïsoleerd gebied (in dit geval Texel), helden, gillende vrouwen, romantiek, politiek geneuzel, het verdedigen van een 'laatste bolwerk', een duister bos, slachtoffers...
Het boek zit vol actie, waardoor het nooit saai wordt, en bovendien gebruikt de schrijver veel humor, met verwijzingen naar de tijdloze actualiteit. De schrijfstijl is losjes, gericht op een jong, niet-literair publiek en naar mijn mening af en toe wat slordig (niet in de zin van taalfouten, maar in de zin van 'het kan strakker, efficiënter, veelzeggender').
Opmerkelijk is dat na een tijdje het perspectief bij de buitenaardsen ligt, zodat je hun gedachtegang kunt volgen. Dat is essentieel om de bedoeling van het boek echt te begrijpen: wat zijn mensen toch idiote wezens (of in die richting, lees en interpreteer zelf). Juist dat achterliggende lijkt mij een uitstekend argument om dit boek op boekenlijsten van de middelbare school te plaatsen.
Als genreboek is het niet opgepikt door de genrefans, wat erg jammer is, want dit sciencefictionverhaal is een van de betere die ik de afgelopen jaren heb gelezen, vooral waar het maatschappijkritisch en satirisch betreft. Ik hoop dat Mantel in dit genre nog het een en ander laat verschijnen, want het is de moeite waard, waarbij ik hoop dat hij als schrijver nog groeit en zijn stijl minder slordig maakt. Als met al deed het me denken aan een kruising tussen Douglas Adams en Jan Bee Landman met een vleugje Katinka Polderman.

Boektrailers:
1. https://www.youtube.com/watch?v=4D6DA4fgPjo
2. https://www.youtube.com/watch?v=gRcj7uebtd4
3. https://www.youtube.com/watch?v=HFTk_RgwuuU