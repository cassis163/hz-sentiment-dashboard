Nadat zijn biografie 'Napoleon' enkele jaren geleden al een bestseller werd, is dit nu ook het geval met zijn nieuw boek 'De Bourgondiërs'. In Vlaanderen staat het al weken op de eerste plaats bij de non-fictie boeken. Maar ook in Nederland scoort het goed bij de meest verkochte boeken.

Het boeiende aan het boek is dat het meer is dan de geschiedenis van een bepaalde periode uit het verleden. In dit geval de geschiedenis van de opkomst en de glorietijd van de Bourgondische hertogen in de Lage Landen.
Uiteraard beschrijft dit boek de belangrijke historische feiten en de hoofdrolspelers en hun vaak nogal ingewikkelde verhoudingen daarin. Het heeft oog voor de machtsstrijd daarbij, die zowel op het slagveld als door huwelijken wordt uitgevochten.

Maar daarnaast heeft Bart Van Loo ook oog voor de vele kleinere anekdotes achter het grote geschiedenisverhaal, voor het liefdesleven van de voornaamste protagonisten, hun persoonlijke karakters, hun feesten. Sommige daarvan worden uitvoerig beschreven, zodat je een bijna levend beeld krijgt van hoe er het vaak aan toe ging.

Je krijgt vele interessante 'weetjes'; zo leer je van een aantal woorden de achtergrond van hun ontstaan kennen.

Bart Van Loo is zo naast een gedegen geschiedschrijver ook een echte verhalenverteller. Ik las ergens dat er zo meer mensen in het onderwijs zouden moeten staan. Geschiedenis als meer dan een opsomming van feiten, maar als een verhaal dat leerlingen kan boeien.

Toch boeit dit boek iets minder dan zijn de 'Napoleon' biografie. Maar dit is ergens logisch. Bij dit laatste draait het rond één hoofdfiguur met zijn turbulente levensloop en zijn verschillende veldslagen.
Hier heb je de vele namen, de onderlinge en regelmatig wisselende verbanden, die - ondanks de vlotte schrijfstijl van Bart Van Loo - maken dat je er je aandacht goed moet bijhouden.
Gelukkig zijn er achteraan enkele overzichten, die je - indien nodig - daarbij helpen.