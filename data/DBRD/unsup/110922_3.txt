Oeps, ik heb vast het een en ander gemist in gezond voedingsland want ik had nog nooit van Amber Albarda gehoord. Terwijl op de binnenkant van de achterflap van haar boek maar liefst vijf andere boeken van haar hand prijken. En daar is nu een zesde bijgekomen: Gezond Trakteren boekje met feestelijk lekkers voor kinderverjaardagen.

Amber Albarda is moeder, gediplomeerd voedingscoach en toegewijd chocoladeliefhebber, zo is te lezen op haar website. Suikervrije, tarwevrije, koemelkvrije en veelal glutenvrije recepten zijn een handelsmerk van haar. Knap om dan iets lekkers te toveren dat geschikt is om op te trakteren, want het moet natuurlijk wel feestelijk blijven. Daar is het boekje wonderwel in geslaagd mits je bereid bent naar de natuurvoedingswinkel te gaan om in te kopen. Daar zal je ingrediënten als biologische notenpasta, kokosbloesemsuiker en arrowroot vinden. Met behulp van een, twee of drie kersjes zijn de traktaties ingedeeld in moeilijkheidsgraad en benodigde knutseltijd. Er is een apart hoofdstuk met recepten voor de ‘echte’ kleintjes.

Kettingtraktatie
Kleine dametjes houden erg van kettingen. Een eetbare ketting is dan natuurlijk een prachtige traktatie. Rijg je favoriete gedroogd fruit aan elkaar of kies voor heel stevig vers fruit. Je kunt ook afwisselen met echt rijgmateriaal en er een mooie traktatie van maken. Hoe dan ook een gezellige en lekkere bezigheid.

Ingrediënten
alle mogelijke soorten gedroogd fruit
stevig vers fruit zoals druiven
de winegums van pag. 75
popcorn

Benodigdheden
rijgdraad en naald

Mijn dochter houdt echt alleen van melkchocolade en ik had veel van de ingrediënten niet standaard in huis, daarom hebben we in de herfstvakantie met veel plezier de snoepketting van druiven, popcorn en bananenchips gemaakt. Leuk idee om op een kinderfeestje als rustige activiteit in te lassen.

Al met al een heel fris boekje met mooie foto’s en alle producten in de fotoshoot zijn te koop via een aparte website. Daar vind je ook de gratis printables die je voor sommige knutseltraktaties nodig hebt. Wat me opvalt is het gebruik van noten in één van de lekkernijen voor de allerkleinsten: notenpasta’s komen in voedingsintroductieschema’s meestal pas met 9 maanden op het menu, hele noten nog later in verband met verslikken. Veel creatief en simpel lekkers staat er in; fruitrupsen, mandarijnenslakjes, popcornballen naast de ingewikkeldere quinoakrispies bijvoorbeeld. Het helpt wel als je van dadels en pure chocolade houdt want daar worden heel veel recepten mee gemaakt. Een verademing voor bewuste ouders die wel van een feestje houden maar hun kroost niet op knalkleurige suikerbommen willen (laten) trakteren.