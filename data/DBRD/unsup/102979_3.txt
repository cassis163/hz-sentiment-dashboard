Na een spelletje poker in een casino in Las Vegas staat Jefferson da Conceiçao zwaar in het rood bij de maffia. Omdat hij het geld onmogelijk kan terugbetalen, wordt zijn dochter ontvoerd. Jeff zoekt hulp bij zijn schoonbroer, de Nederlandse vermogenbeheerder Ruud Nooteboom. Die weet wel iets te verzinnen: een financiële constructie die niet alleen moet toelaten de maffia dubbel en dik terug te betalen, maar waarbij hij ook zelf wat in de wacht kan slepen. Maar daarmee doorkruist hij niet alleen het pad van de maffia, ook Europol begint interesse te tonen.

Gelukkig hoef je over niet te veel bagage te beschikken om mee te kunnen: waar nodig verschaft Cave voldoende informatie over put- en callopties. De man is dan ook beleggingsdeskundige: hij weet waarover hij het heeft. Maar ook de rest van het verhaal blijft niet achter. De optiekoning is een vlot geschreven verhaal over een kleine man die zich denkt te kunnen moeien met maffiazaken. De rol van de politie is weliswaar ietwat onorthodox, maar dat nemen we er graag bij. De optiekoning is een boek met vaart, geschreven met kennis van zaken.