De cover vind ik alleszins al prachtig. Ik heb het boek in e-bookvorm gelezen, maar de cover spreekt tot de verbeelding. Mysterieus, naar mijn gevoel een oude stad, moordenaar aanwezig op de cover, … Ook de kleuren zijn heel erg mooi. Een boek dat ik meteen zou oppakken in de boekhandel om van naderbij te bekijken, en waarschijnlijk ook zou kopen.

Het verhaal steekt goed in elkaar. Er worden verschillende plotlijnen gestart, die allemaal samen zullen komen in het verhaal. Het hoe en het wat zul je zelf moeten ontdekken, maar niets is onbeschreven gelaten.

Dat kun je gerust letterlijk opvatten. Alles wordt in detail beschreven, zonder dat het vervelend wordt. Ik hou ervan als iets beschreven wordt, zonder dat het overdreven wordt. Er moet ruimte worden gelaten om de lezer ook wat aan de verbeelding over te laten. Toni Coppers is daar een meester in.

Ook de personages werden naar mijn mening goed ontwikkeld. Oké, dit is al de vijftiende (15e!!!) Liese Meerhout-thriller, de meeste fans en lezers kennen haar personage al, en toch vind ik haar goed uitgewerkt, ook voor beginnende lezers. Je kan mee in haar hoofd kruipen. Wat er gebeurt met haar/hoe ze iets beleeft, kun je letterlijk vanuit haar oog- en standpunt zien en begrijpen (ik toch!). Dat vind ik wel een plus om te lezen. Dat is ook niet zo gemakkelijk als een verhaal vanuit een vertelstandpunt (derde persoon enkelvoud) verteld wordt. Ook hier is Toni Coppers wederom een meester in.

Het boek leest vlot, en is ook weer vlot geschreven. De spanning wordt geleidelijk aan maar goed opgebouwd. Je wilt steeds weten, “wat is er nu aan de hand?”, “hoe kunnen Antwerpen en Oxford nu in godsnaam verbonden zijn?”, “Zijn ze wel verbonden?” en “Wie heeft het nu in godsnaam gedaan?”. Er zitten telkens enkele verrassende elementen in, die tot nieuwe plotwendingen leiden. Een echte aanrader dus.