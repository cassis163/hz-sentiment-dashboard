De cover is opvallend, een vliegtuig dat richting de zon vliegt tegen een bewolkte lucht.
Daarboven in een rood vlak met glitter letters de titel: Bling Bling
In kleine letters de naam van de auteur en dat het om een thriller gaat.

Met zijn 528 bladzijden beslist geen klein boekje voor dit debuut!

Sergei Tokar werkt als koerier voor een diamantair uit Antwerpen, België.
Al vele jaren reist hij per vliegtuig de hele wereld rond om verkochte diamanten van België naar de nieuwe eigenaar, waar dan ook ter wereld te brengen.
Dat gaat altijd naar volle tevredenheid.

Maar dan op een dag, voelt hij zich tijdens de vlucht naar India al niet lekker, op Dehli-airport moet hij nog voor de pascontrole en douane nogmaals naar de wc. Terwijl hij daar is, wordt hij overvallen en krijgt een zware verdoving.
Ondertussen maken de overvallers met een slijptol de ketting van het koffertje aan zijn pols los.

Het lukt de daders om ongezien het vliegveld te verlaten, maar zowel de luchthavenpolitie van Dehli, Albertien – medewerkster van een Belgisch beveiliging bureau, als ook de Georgische maffia willen de daders zo snel mogelijk te pakken te krijgen.

Albertien wordt door de diamantair als zondebok aangewezen en nadat haar baas haar ontslaat besluit ze op eigen houtje naar India te gaan om te proberen de daders te achterhalen.
Want wat niemand wist, is dat zij een heel klein tracking-device in een van de doosjes met diamanten had geplakt.

Zal het haar lukken om de daders als eerste te vinden? En de diamanten terug te krijgen?

Maar dan…
Sergei is na zijn thuiskomst in België spoorloos.
Eduard Besson, Directeur Security van Jordan Juweliers in Parijs wordt samen met zijn vrouw in hun appartement in Parijs op brute wijze afgeslacht, nadat hij op onderzoek in Dehli is geweest.
Een verpleegster uit België wordt ontvoerd.
Wat is het verband? Is er een verband?
En wat spookt Albertien allemaal uit?
En dan hebben we ook nog Beerke Wagenmaker, Rechercheur Gerechtelijke Dienst te Zaventem

Dit sterke debuut van Jan Van Der Cruysse, is in het Nederlands geschreven, maar wel gelardeerd met een flinke portie Vlaamse woorden en zinnen.
Goed begrijpelijk, maar met een charmante knipoog.
Heel prettig is de inhoudsopgave voor in en de personenlijst achterin, zeker met de Indiase namen.
Boven iedere alinea staat heel duidelijk waar het zich afspeelt.

5 ***** sterren geef ik dit meesterlijk in elkaar zittende debuut.
Ik ben heel erg nieuwsgierig of Jan Van Der Cruysse nog meer boeken gaat schrijven en of hij dit hoge niveau vast weet te houden.