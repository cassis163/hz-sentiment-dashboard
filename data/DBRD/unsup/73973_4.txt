Dit verhaal gaat over de tweeling Lucy en Daniëlle, Lucy is een succesvol cabaretier, Daniëlle is door drugsproblemen aan lager wal geraakt.
Als op een dag de psychologe waar ze als kind onder behandeling waren, dood gevonden wordt, zijn ze beide verdacht.
Beide geven aan onschuldig te zijn, ze zijn immers zussen en kennen elkaar goed. Of toch niet? Lucy en Daniëlle hebben een gespannen relatie en een verborgen verleden…Hoe sterkt is zusterliefde?
Het verhaal leest vlot. Hoewel het in het begin van het verhaal nog wat rustig aan toe gaat en het verre van thriller te noemen is, zit er genoeg actie in om te willen doorlezen. Het vertelperspectief is helder al zitten er wel wat flashbacks in. Deze heb je echter nodig om het verhaal te kunnen begrijpen. De schrijfstijl is vlot en de zinnen zijn niet te lang.
Je kan je goed verplaatsen in het personage Lucy, haar karakter wordt goed beschreven. Dat van Daniëlle komt minder goed uit de verf in het begin van het boek maar later kan je je beter in haar verplaatsen. Het is moeilijk te zeggen voor wie ik meer sympathie heb, anders zou ik spoilers weggeven.
De stukken over het verleden van de tweeling vind ik het interessantst, omdat dit de basis voor het handelen van Lucy en Daniëlle is. Hierdoor begrijp je het hele verhaal ineens.
Het verhaal is geen bloedstollende thriller, maar een psychologische.Er is ruimte voor humor en spanning. De schrijfster is er in geslaagd de spanning op te bouwen tot het eind en ondanks dat je al een vermoeden hebt hoe het zal aflopen, komt er een plot dat je toch nog zal verrassen. Na het lezen van het laatste hoofdstuk blijf ik wel met die ene vraag zitten…