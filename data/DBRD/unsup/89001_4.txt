Nadat ik het zeer imponerende De Da Vinci code van Dan Brown in één spreekwoordelijke adem had uitgelezen, begon ik meteen aan Het Bernini mysterie. Eigenlijk had ik deze boeken in omgekeerde volgorde moeten lezen, aangezien Bernini, eerder werd geschreven, maar dat mocht de pret niet drukken. Net als De Da Vinci code is ook dit een zeer spannend boek dat werkelijk uitstekend in elkaar zit. De hoofdpersoon is wederom professor Robert Langdon en deze keer krijgt hij te maken met de moord op een wetenschapper die een ontdekking heeft gedaan die de wetenschap en het geloof met elkaar zou kunnen gaan verzoenen. De gruwelijke moord lijkt het werk van de Illuminati, de machtigste tereurbeweging die de wereld ooit heeft gekend. Het resultaat van de uitvinding van de wetenschapper blijkt een cilinder met antimaterie te zijn die door middel van accu's stabiel wordt gehouden. Deze cilinder is echter verdwenen en blijkt door de Illuminati te zijn verstopt ergens binnen het Vaticaan. De accu's zijn slechts opgeladen voor gebruik van 24 uur en daarna zal de antimaterie ontploffen met de kracht van een atoombom. Waarmee het bastion van het moderne geloof volledig zal worden vernietigd.

In een race tegen de klok krijgt Langdon het dringende verzoek naar het Vaticaan te vertrekken en daar aanwijzingen te gaan zoeken om de Illuminati te vinden en daarmee een catastrofe te voorkomen. Ondertussen worden er ook vier belangrijke kardinalen ontvoerd en dreigt de Illuminati deze publiekelijk te gaan executeren. In zijn race tegen de klok krijgt Langdon hulp van de dochter van de vermoorde wetenschapper, de mooie Vittoria Vetra.

Wederom is het Dan Brown gelukt om veel historische feiten en wetenswaardigheden uit de wereld van de kunst en het geloof met elkaar te verbinden en daar een prachtig en zeer spannend verhaal omheen te schrijven. In tegenstelling tot De Da Vinci code zijn een aantal gebeurtenissen echter wel wat ongeloofwaardig en vooral het moment dat Langdon een val zonder parachute uit een helicopter weet te overleven is mijns inziens een kleine smet op het geheel. Daarnaast blijkt de ongrijpbare moordenaar op het eind toch vrij simpel te pakken te zijn, maar een kniesoor die daar zijn plezier door laat vergallen. Want voor de rest is het één en al vuurwerk dat Dan Brown de lezers weet voor te schotelen.

Ik heb enorm genoten van Het Bernini mysterie en ik hoop dat Dan Brown zijn reeks met professor Robert Langdon gaat voortzetten. Naar mijn bescheiden mening is hij nu reeds de rechtmatige opvolger van Ludlum en kan hij de komende jaren gaan uitgroeien tot één van de allerbeste auteurs van thrillers uit de geschiedenis.