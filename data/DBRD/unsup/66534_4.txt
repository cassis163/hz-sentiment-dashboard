Dit absurde, grove maar toch ook erg humoristische boek van Marnix Peeters gaat over Mercedes Van De Cloot, de negende gravin van Blaasveld en haar gevolg. Ze is schrijfster en is druk bezig om een nieuw boek, “In elke vrouw schuilt haar moeder” te schrijven om zo een eind te maken aan haar financiële nood. Hierbij wordt ze bijgestaan door de roodharige Nigeriaanse vluchteling Jenesepa Oghenekohwo, tevens de ik-figuur in het boek, die in plaats van Frans keurig Nederlands heeft geleerd bij de blauwe benedictijnen in Nigeria. Zij dicteert en hij typt het verhaal uit en verfraaid het hier en daar naar eigen smaak.

Je wordt meegenomen op een reis vol avonturen die de Gravin noodgedwongen samen met Jenesepa, haar tweeling Isaac en Chavez die beide dwerggroei hebben, de doofstomme butler Albert Shiverdecker, de mondige huishoudster Helga Glatzer-Schneeberg en de pratende beo Yvette maakt. Het verhaal wordt afgewisseld met intermezzo’s van “In elke vrouw schuilt haar moeder”, een vlijmscherp betoog over de minpunten van de vrouw en dan vooral die van de moeders onder de vrouwen. Het wordt nogal duidelijk dat de Gravin, die het boek onder het pseudoniem Elliot T. Davenport schrijft, nogal een afkeer heeft van de vrouw.

Het boek is in het Vlaams geschreven waardoor er nogal veel woorden in voorkomen die voor een Nederlander niet bekend zullen zijn. Toch stoort dit niet omdat de context de betekenis altijd wel prijs geeft en zorgt het Vlaamse taalgebruik er juist voor dat de scherpe kantjes wat van de erg grove, vrouwonvriendelijke en racistische stukken afgaan en het hierdoor een erg humoristisch boek is. Het is wel een type absurde humor die je moet liggen. Sommige lezers zullen het hele boek met een lach op hun gezicht lezen, anderen zullen snel afhaken.