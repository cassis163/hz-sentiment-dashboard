Belinda Aebi is geboren uit een Belgische moeder en een Zwitserse vader. Haar eerste werk "Swiss Made" was een biografie van haar vader Manfred Aebi. Na dit boek had ze de schrijfmicrobe volledig te pakken.
Met Dubbelspel schreef ze haar debuut als misdaadauteur. De jonge sommelier Thomas Vandamme werd badend in het bloed, naakt en met afgesneden penis, aangetroffen op de stoep van een appartementsgebouw in Gent. Het is de taak van onderzoeksrechter Maud Gelderman en haar rechercheurs Max Dobbelaere en Gijs De Baets om dit ongeval te onderzoeken. Is het wel een ongeval? Kan het een zelfmoordpoging zijn of is het misschien wel moord? Al vrij vlug wordt Heleen Steyaert in verdenking gesteld. Hier begin je als lezer al na te denken, want na enkele bladzijden te hebben gelezen, kan dit niet de moordenaar zijn, want is het wel moord?
De manier waarop ze alle verhaallijnen uitstippelt is wel doordacht. De personages worden heel goed uitgediept en je voelt je echt meewandelen en ja soms meereizen. Het leest vlot en aangenaam. De sexuele episodes worden detaillistisch omschreven, maar het vormt een geheel met de rest. De sexuele uitspattingen zijn zeker niet storend. Het boek is ook leuk en ik durf wel zeggen, eenvoudig geschreven, maar met voldoende inhoud en soms wel wat spanning. De spanningsboog kon en mocht wel strakker zijn, maar dit is iets waar ze in haar volgende boeken heeft aan gewerkt. Wel bots je soms op een, naar mijn mening, onrealistisch gegeven of gebeuren, maar dit houdt het verhaal niet tegen. Je zou het kunnen interpreteren als een humoristisch intermezzo. Dat het Italiaanse onderzoeksgegeven niet volledig realistisch is, kan haar in dit verhaal worden vergeven. De nuances daarrond maken dit weer goed. Een plot vind je jammer genoeg niet echt terug. Het is uiteindelijk toch wel redelijk vlug duidelijk hoe het zal verlopen. Hier en daar moet er nog iets worden uitgeklaard en dit is volgens mij rafelig en slordig uitgewerkt. Ik heb dit boek wel graag gelezen. Het is een ontspannend boek die uiteindelijk toch de nodige ruimte creÃ«ert voor een vervolg.
Dit debuut krijgt van mij 3*