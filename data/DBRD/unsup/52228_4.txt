Cuno Groen is professor aan Nyenrode Universiteit. Als de jongste marketingprofessor van Nederland heeft hij al een aardige reputatie opgebouwd. Toch is dat niet genoeg. Als hij niet de promotie krijgt die hij verwacht te krijgen, zijn vriendin er vandoor gaat met een ander en blijk dat hij over zijn hoogtepunt heen is, besluit hij het over een andere boeg te gooien. Hij zoekt zijn heil in Cambridge, waar hij zich voorbereidt op het geven van een summer course over geluk. Hij stort zich op onderzoek om een eigen model te produceren. Ondertussen begeeft hij zich als night climber op een gevaarlijk pad en het is dan ook afwachten tot het fout gaat. Maar niet op de manier die je verwacht. De catastrofale gebeurtenis zet zijn leven in rep en roep. Gelukkig zijn fouten er om van te leren en dat is wat hij doet.

De geluksprofessor is erg fijn geschreven. Het verhaal is goed te volgen, enigszins voorspelbaar, maar dat doet niets af aan het leesplezier. De roman is doordrenkt met wijsheid. Doordat zo veel verschillende wijsheden aan bod komen, wordt er niet een aan de lezer opgedrongen. Het verhaal ontwikkelt zich in een intelligente zoektocht naar geluk, waarbij de auteur de lezer dwingt na te denken over zijn eigen geluk.

Mooi om te lezen is hoe de professor zich als oppervlakkige persoonlijkheid ontwikkelt tot een persoon met meer diepgang voor wie materialisme steeds minder belangrijk wordt. Fijn is ook hoe het boek gestructureerd is op een manier waarop die ontwikkeling nog beter zichtbaar is. Het is namelijk opgedeeld in de volgende vier delen: 'Winter – Succes', 'Lente – De zoektocht', 'Zomer – Road to happiness' en 'Winter – Rust'.

De geluksprofessor is een vlot geschreven, meeslepende roman die zelfs na het lezen nog even blijft hangen.