https://indeboekenkast.wordpress.com/2018/11/22/ordo-entia-openbaring/?fbclid=IwAR0yElD-MkhyiEgHXaNRgoBx5RQqLTWtcuP-JSG0Py-DXBev85VsAUcQIyw

Het boek viel me dadelijk op door zijn opvallende en prachtige cover. Toen ik de korte inhoud las, werd ik helemaal aangetrokken tot dit verhaal, dat je meeneemt naar de wereld van de mythische wezens. Ongeduldig begon ik te lezen en eigenlijk werd ik onmiddellijk het boek ingezogen.

Jeroen zijn vader stierf een tijd geleden. Wanneer hij een mysterieuze brief krijgt, wordt hij erg nieuwsgierig. Hij besluit om, ondanks zijn erg bezorgde moeder, toch in het holst van de nacht, naar de afspraak te gaan. Dit is het begin van een nieuw leven voor de jongen, die tot die dag dacht dat zijn vader stierf door een aanval van een straathond. Jeroen ontdekt dat zijn vader deel was van Ordo Entia. Dit is een geheime organisatie die zich inzet om het eeuwenoude evenwicht tussen de menselijke en mythische wereld te beschermen. Nu zijn vader er niet meer is, is zijn zoon blijkbaar de juiste persoon om zijn missie verder uit te voeren. Jeroen beslist uiteindelijk om in zijn voetsporen te treden en de moeilijke opleiding te starten. Zijn beslissing zorgt voor onverwachte complicaties en zijn taak is niet eenvoudig. Gelukkig leert hij op de academie ook andere deelnemers kennen. Met enkele krijgt hij een heel speciale band en samen gaan ze de strijd aan tegen het kwaad.

Ordo Entia is in het verleden opgericht om een andere wereld te beschermen, maar zoals altijd ligt het gevaar op de loer. De organisatie komt voor hete vuren te staan en moet op zoek naar creatieve en gedurfde oplossingen. Op deze bijzondere plaats komt deze tiener niet alleen in conflict met zichzelf en gevaarlijke wezens, maar ook allerlei duistere geheimen worden onthuld.

Ordo Entia deed me in eerste instantie sterk aan Harry Potter en andere magische verhalen denken. Gelukkig bleek de auteur over voldoende eigen fantasie te beschikken om niet in de herhaling te hoeven vallen. De opdrachten en vakken op school zijn apart en de wezens zijn speciaal of zelfs grappig. De personages springen van de bladzijden af en doen me afvragen hoe hun avonturen in de toekomst verder gaan. Naast de spannende momenten is er in dit boek ruimte voor humor, vriendschap, liefde en verraad.

Hoewel ik graag wat meer over de mythische wereld gelezen had, is Ordo Entia -Openbaring een goed uitgewerkt en spannend begin van een nieuwe serie. Het verhaal leest erg vlot weg en is niet te moeilijk, zodat ook jongere tieners het goed kunnen volgen. Met de doelgroep voor ogen zijn de karakters voldoende uitgediept en zeker niet stereotiep. Het verhaal is boeiend en goed opgebouwd. Misschien dat er in het tweede deel meer ingezoomd wordt op de magische wereld?

Hoewel ik graag meer gelezen had over de fabeldieren en hun magie, maakt het boek met zijn vlotte schrijfstijl me toch erg nieuwsgierig naar het vervolg van de serie.
Ordo Entia is een ya urban fantasy serie voor een groot publiek!

★★★★