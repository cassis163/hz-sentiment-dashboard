Robert Ferrigno, niet te verwarren met Lou Ferrigno alias de Hulk, een begenadigde schrijver. In 1947 geboren in Zuid Florida, heeft hij zich bezig gehouden met allerlei zaken, waaronder beroepsgokken. Van de opbrengst kon hij weer andere dingen opzetten zoals het punk rock blad The Rocket waarin door hem artiesten als Elvis Costello en Iggy Pop werden geïnterviewd. In een duistere periode leefde hij aan de rand van de maatschappij tussen alcoholisten, dieven en drugsdealers. Uiteindelijk, na een leven van 12 ambachten en 13 ongelukken is hij zich aan het schrijven van boeken gaan wijden. Gezien het succes in zijn vaderland, waar inmiddels 9 titels uit zijn pen zijn gevloeid, is het moment daar dat Nederland hem ook beter gaat kennen. Met zijn laatste boek, Gebed voor een moordenaar, is daar wel kans toe.
Wie kan zich voorstellen dat een belangrijk deel van Amerika is veranderd in een Islamitische staat? Ferrigno laat ons geloven dat dit in 2040 het geval is. Maar net als in andere maatschappijen het geval is, zijn ook hier verschillende stromingen actief. De Zwartjassen een religieus politiekorps, heerst met harde hand en deinst niet terug voor harde maatregelen en moord. Wanneer de wees en ex fedayeen Rakkin Epps door de politicus Roodbaard op pad wordt gestuurd om zijn plotseling verdwenen nichtje en vriendin van Rakkin, Sarah, te gaan zoeken, wordt hij hierin gehinderd door verschillende groeperingen waaronder de gevreesde Zwartjassen. Als het hoofd van dit korps een gewelddadige dood sterft en een keiharde leider  zijn plaats inneemt, lijkt het duidelijk dat Sarah groot gevaar loopt. Rakkin komt meerdere keren in de buurt van Sarah, maar echt vinden lukt hem niet. Wel wordt een bloederig spoor van moord en doodslag getrokken en is lange tijd onduidelijk of ze uit vrije wil is verdwenen of dat ze gedwongen is. En wat is de reden dat ze zich schuilhoudt en voor wie? De liefde die Rakkin voor haar voelt dwingt hem tot het uiterste te gaan in zijn zoektocht.
Het verhaal speelt zich geheel in de moslimgemeenschap af. Ferrigno laat de lezer kennismaken met de verschillende interpretaties van de koran, de haat tegen het Joodse volk en de katholieken. De moslims die een poging doen om de joden en katholieken tegen elkaar op te zetten. Hij beschrijft de ruzies in de regering tussen de moeftis, kaliefen en gematigde moslims. Er zit dus een stevige politieke en religieuze bodem in zijn verhaal. Met momenten is het moeilijk te verteren kost en wordt veel tijd gestoken in het beschrijven van het leven als een moslim. Soms is het thrillerdeel hier zelfs ondergeschikt aan en wordt het even op de tanden bijten om daar door te komen.
In de tweede helft komt de vaart er echt goed in als alle zoekenden steeds dichter bij elkaar in de buurt gaan komen. Het einde naderend, overheerst de crime de politiek en wordt het zelfs onvoorspelbaar en spannend. Een minpuntje is het lange tijd geheim houden van de kern van het verhaal. Een ander minpuntje is dat het boek wemelt van de kleine spellingsfoutjes. Verkeerd gekozen woorden, dubbel geschreven zinsdelen en foute spelling irriteren de lezer.
Dat alles maakt dat Gebed voor een moordenaar geen echte topper is, maar wel een goed boek.