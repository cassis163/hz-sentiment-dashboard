Jonas is alleen thuis omdat zijn ouders een week naar New York zijn. Op een ochtend wordt hij wakker, is het hele huis opgeruimd en ligt er een groot boek op tafel vol raadsels. Eigenlijk wil hij het boek laten liggen, maar uiteindelijk wint zijn nieuwsgierigheid. Vooral als het huis wat in het boek beschreven is echt verschijnt en niemand anders het blijkt te kunnen zien.

Vanaf het moment dat Jonas de tuin van het huis instapt, wordt zijn leven op zijn kop gezet. Jonas moét en zal het huis in gaan, maar de deur zit op slot. Dwalend door de tuinen, die steeds weer veranderen, komt hij iemand tegen die de deur kan openen voor hem. Of toch niet?

Eenmaal in het huis, komt hij de negen kamers tegen. Hij moet iedere kamer door om bij de volgende te komen, maar het avontuur begint al heel warrig, en met elke kamer die bij door wandelt wordt het verhaal alleen maar raadselachtiger. En dan is er ook nog Anna, het mooie maar mysterieuze meisje dat in het huis woont. Waarom voelt Jonas zich zo aangetrokken tot het huis, waarom moet hij al die testen doorstaan en wat heeft Anna er allemaal mee te maken?

Dit boek is ontzettend vaag, dat valt niet te ontkennen. Maar hoe meer je leest, hoe vager het wordt maar ook hoe spannender het wordt. Er worden prachtige verhalen verteld tussendoor door personages die Jonas tegenkomt die erg sprookjesachtig aanvoelen en allemaal een mooie boodschap bevatten. Het is bijna poëtisch te noemen af en toe.
In elke kamer wordt een prachtige wereld geschapen, die allemaal een hoog Alice-in-Wonderland gehalte hebben.

Je duikt samen met Jonas een onbekende, spannende en rare wereld in. Je leert de meest wonderlijke en vervelende mensen en wezens kennen. Dit boek is voor mij een échte aanrader. Het is een wonderlijk en bijzonder boek vol mooie quotes en verhalen. En met zijn 200 bladzijden, is het een heerlijk boek voor tussendoor om even helemaal weg te dromen!