Aan de echte fans van Jonathan Kellerman hoeven ze niet meer voorgesteld te worden: inspecteur Milo Sturgis en psycholoog Alex Delaware zijn voor hen oude bekenden. De mysterieuze vrouw is het 32e deel en zijn fans zullen er ook dit keer van smullen. Kellerman, zelf psycholoog van beroep, kan als geen ander in de huid van Delaware kruipen en hem tot leven wekken.
Alex en zijn vrouw Robin zitten in het Frauborg Hotel aan een romantisch diner als ze een vrouw zich merkwaardig zien gedragen. Ze kijkt zo vaak op haar horloge dat het wel lijkt alsof ze slachtoffer is van een mislukte afspraak. Ze besteden er verder geen aandacht aan en vertrekken, voldaan na een geslaagd etentje.
De dag erna zoekt Milo Sturgis de psycholoog op en vertelt hem over een vreemde moord op een vrouw. Haar gezicht werd aan flarden geschoten, maar met een kogel Ã©n een schot hagel. Dat lijkt erg merkwaardig, want dat betekent dat er twee wapens en wellicht ook twee moordenaars in het spel zijn. De identiteit van de vrouw is niet bekend, en er verschijnt een getekende foto in de krant. Alex wordt benaderd door een anonieme beller die verklaart dat ze het slachtoffer heeft herkend; het blijkt Tiara Grundy te zijn, alias Mystery, een gastvrouw die voorheen bij Gretchen Stengel heeft gewerkt en daarna via internet haar boterham verdiende. Het eerste aanknopingspunt is een feit en de speurtocht kan beginnen.
De verhalen van Jonathan Kellerman hebben een herkenbare opbouw. Een moordzaak is meestal aanleiding voor Sturgis en Delaware om er hun tanden in te zetten en door te gaan tot ze is opgelost. Hierin vullen en voelen beide vrienden elkaar naadloos aan. Waar Delaware het moet hebben van zijn supergevoelige en fijnbesnaarde vraagstellingen, bonkt Sturgis soms als de beroemde olifant door de even beroemde porseleinkast. Maar altijd hebben ze hetzelfde doel voor ogen: misdadigers opsporen en voorkomen dat er meer moorden worden gepleegd.
Ook De mysterieuze vrouw is wat dat betreft niets nieuws onder de zon, zij het dat ook dit 32e boek in de reeks rond Alex Delaware weer garant staat voor een aantal uren leesplezier. Laat de volgende delen maar komen.