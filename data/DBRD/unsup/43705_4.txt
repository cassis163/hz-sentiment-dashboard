Wilskracht, moed en volharding.
Dat zijn de centrale en steeds terugkerende woorden in het boek.

Mahmoud Shammosh een jonge professor wonend in Uppsala, Zweden, is een proefschrift aan het schrijven met als titel the Privatization of War. Het gaat over Amerikaanse en Britse private ondernemingen die voormalige legertaken overgenomen hebben en dientengevolge steeds meer bij oorlogshandelingen betrokken worden. Er is geen enkele parlementaire controle over deze handelwijze en daardoor is er steeds meer machtsmisbruik en escaleert het geweld.

Mahmoud heeft een mail gehad van Jagaroo die hem wil ontmoeten in Kabul en hem waarschuwt dat hij in de gaten wordt gehouden. Kort daarna wordt Mahmoud  benaderd door zijn oude legervriend Lindman , deze wil hem ontmoeten in Brussel, omdat hij geheime informatie uit Kabul heeft ,welke Mahmoud kan gebruiken in zijn proefschrift.
Tijdens de ontmoeting in Brussel wordt Lindman vermoord. en Mahmoud weet dat hij zelf ook gevaar loopt. Hij belt zijn ex-vriendin Klara Walldeen, een rechtkundige en assistente van een lid van het Europarlement. Ze helpt hem onmiddelijk.
In Brussel werkt ook Georg Loows bij pr bureau Merchant & Taylor, hij wordt door Digital Solutions uit de VS ingehuurd om documenten van de Zweedse Nationale Veiligheidsdienst te vertalen. Hij leest over Mahmoud, dat dat een gezochte terrorist is.
Hierna ontrolt zich een spannend verhaal met een spinneweb aan verbanden en intriges.

Het boek is opgebouwd uit kleine hoofdstukjes, beginnend met een datum en plaatsaanduiding en als eerste woord de naam van de personage waar het in dat hoofdstukje over gaat.. Het verhaal begint in juli 1980 met de ontploffing van een autobom in Damascus, Syrie en eindigd in april 2041.

Het boek is gebaseerd op het leven van een CIA agent die in Damascus zijn vrouw verliest bij een bomaanslag en met zijn kind overleefd maar in alle gedoe na deze aanslag gescheiden wordt van dat kind.

Ik vond het een prachtig verhaal en vooral in deze tijd ook wel actueel. Echter het is ook een zeer complex verhaal, doordat er vijf hoofdpersonages zijn en het zich op veel locaties over de hele wereld afspeelt, en er veel onderlinge verbanden zijn. Het feit dat de hoofdstukken zo kort zijn en er telkens gewisseld wordt van hoofdpersoon en locatie maakt dat het niet makkelijk leesbaar is. Vooral in de eerste honderd pagina's moest ik regelmatig terugbladeren om alles goed te kunnen begrijpen.

Het verhaal krijgt van mij vijf sterren, maar de eindwaardering komt uit op vier sterren omdat ik het een moeilijk leesbaar boek vond. Maar zeer zeker een aanrader!