Voordat Kiera Cass doorbrak met haar Selectie serie, had ze al een ander boek geschreven: Siren. In haar dankwoord noemt ze dit boek “het boek waardoor ik wist dat ik altijd wilde blijven schrijven.” Cass weet met Siren weer een magische, romantische sfeer neer te zetten.
Kahlen werd jaren geleden door de Oceaan gered toen ze bijna verdronk. In ruil voor haar leven is ze sinds die tijd een sirene: ze gebruikt haar stem om ontelbare vreemdelingen de diepte in te lokken. Haar stem is dodelijk voor iedereen die haar hoort, dus ze leeft een afgezonderd leven met haar zusters. Ze verhuizen van plek naar plek, tot ze Akinli ontmoet. Het is liefde op het eerste gezicht, hij is alles waar ze ooit van heeft gedroomd. Hiermee breekt Kahlen alle regels van de oceaan, maar ze is vastbesloten haar hart te volgen.
De cover van Siren is een heruitgave in de stijl van de Selectie serie en is weer prachtig. De dromerige sirene met haar jurk in de kleur van goud zand schept het beeld van Kahlen. In de proloog wordt meteen duidelijk hoe ze een sirene werd. De eeuwenoude mythes over sirenen worden in een nieuw licht gezet in het verhaal van Cass.
Het personage van Kahlen is prachtig neergezet; in plaats van de standaard mythische verleidster, die je verwacht bij een sirene, maar een meisje met dromen en hoop dat die ooit uit zouden komen. Extra leuk is dat Kahlen ook graag leest, hierdoor is ze een herkenbaar personage voor lezers. Over het lezen zegt ze “Voor mij vormden boeken een veilige plek, een wereld gescheiden van die van mij. Wat er die dag of dat jaar ook was gebeurd, er was altijd wel een verhaal waarin iemand zijn duistere dagen te boven kwam. Ik was niet alleen”.
Wanneer Kahlen onder een boom zit te tekenen, ontmoet ze Akinli. Vanaf dat moment is ze onrustiger dan anders, want Kahlen weet dat deze romance nooit zal werken. De ontmoetingen met Akinli zijn teder en vol gevoel geschreven. Hun liefde is gedoemd, maar de gesprekken zijn beladen terwijl je wacht en hoopt tot ze toegeven aan hun gevoelens; het is alsof je je adem in houdt onder water, wachtend op het moment dat je boven komt en de lucht in je longen kan zuigen.
Wanneer Kahlen besluit dat het beter is om uit de buurt van Akinli te blijven, is haar pijn voelbaar. Cass weet goed hoe ze emoties moet omschrijven en wanneer Kahlen’s hart breekt, breekt jouw hart ook. Maar Kahlen wordt steeds zieker van liefdesverdriet, en haar zusters zijn tot einde raad.

Cass neemt je mee in een emotionele rollercoaster, eentje waarvan je alleen kan hopen op een happy end. Siren is een prachtige, ontroerende modernisering van de oude mythe van sirenen.