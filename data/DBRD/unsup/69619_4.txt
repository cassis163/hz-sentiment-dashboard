De bundel In Opstand van Storm Publishers bevat drie korte, dystopische verhalen, die me stuk voor stuk wisten te verassen door hun originele toekomstvisies en verrassende plotwendingen. In deze review zal ik de verhalen apart bespreken, omdat ze zo verschillend zijn van elkaar en omdat ik elke schrijfster van eigen bodem natuurlijk een moment of fame gun ;)

De Rode Boodschapper
In het eerste verhaal maken we kennis met Emma, die net haar tweelingzus Sophie verloren heeft. Maar was haar zusje wel wie Emma dacht dat ze was? Dit verhaal van Marieke Veringa is heel verrassend en speelt zich af in een interessante wereld – een wereld waarin de Duitsers de Tweede Wereldoorlog hebben gewonnen. Hoewel de identiteit van de verrader er ietwat te dik bovenop lag, wist De Rode Boodschapper me van begin tot eind te boeien. Het eindigde helaas wel met een heel erg open einde en ik hoop dan ook dat er ooit nog eens een vervolg of een full-length story van verschijnt!

Het Eiland
Op het eiland gaan kinderen op 10-jarige leeftijd uit huis en zijn ze niet langer afhankelijk van hun ouders. Ze komen terecht in een huis vol kinderen en jongeren waar ze leren om te overleven en op zoek gaan naar een partner om het leven mee te delen. Persoonlijk trok dit verhaal van Jen Minkman me het minste aan van de hele bundel. Hoewel ik het idee achter het verhaal heel grappig en origineel vond, had ik het gevoel dat ‘de ware aard’ van Het Boek al iets te snel onthuld werd. Ook vond ik dat de wereld, met al die kinderen in één huis, verder uitgewerkt had kunnen worden. En aan het einde werd alles misschien ook iets te gemakkelijk en te snel opgelost.. Ik denk dat Het Eiland veel beter tot uiting zou komen wanneer het een compleet boek was. Het idee is er; alleen de uitwerking mist hier en daar gewoon nog iets..

Het Tribunaal
In het derde en laatste verhaal in deze bundel maken we kennis met Justa, die aan de beurt is om haar plaats te nemen in het Tribunaal en recht te spreken over een crimineel. Ook dit verhaal van de hand van Lis Lucassen zou ik graag als full-length story zien, omdat de details dan allemaal nog nét iets verder uitgewerkt kunnen worden. Maar dat is zeker geen punt van kritiek: de wereld waarin Het Tribunaal zich afspeelt vond ik zeer tof en origineel. De verschillende personages – zowel Justa, als Aron en Ernst – spraken me erg aan en voor mij was het onmogelijk om te pauzeren tijdens dit verhaal. Met stip mijn favoriete bijdrage in deze bundel!

Al met al heb ik heel erg genoten van In Opstand. Ik vond het fijn om kennis te maken met deze nieuwe auteurs en voor de verandering eens dystopia van eigen bodem te lezen. Van mij hadden deze verhalen veel langer mogen duren; de werelden en hun toekomstvisies wisten me mee te slepen en ik wil gewoonweg meer! Auteurs om in de gaten te houden, dus!

Deze recensie verscheen ook op Oog op de Toekomst.