Pieter Posthumus, medewerker van Team Uitvaarten van de Gemeente Amsterdam, kan de dood van twee onbekende mannen niet loslaten. In tegenstelling tot de politie, is hij ervan overtuigd dat er iets niet klopt. Op zoek naar de waarheid raakt hij verzeild in een wereld van terrorisme en geheime diensten. Met gevaar voor eigen leven blijft hij spitten in het verleden van de overledenen maar of dat nou zo verstandig is....

Heldhaftig is een boek waarin Amsterdam een grote rol speelt en waar de auteurs meer dan trots op lijken te zijn. De vele gedetailleerde beschrijvingen van de omgeving en de tussen de hoofdstukken door gedrukte Andreaskruisen, XXX, zoals in het Wapen van Amsterdam, geven het boek een bijzondere eigen uitstraling.
Door de vele personages, die als een vloedgolf op je af komen vond ik het in het begin best lastig om in het verhaal te komen en ondanks dat de schrijfstijl van Britta Bolt erg prettig is, moest ik hierdoor wel uiterst geconcentreerd lezen om de draad niet kwijt te raken.
Het is even een sprong in het diepe maar als je blijft trappelen is de bewonderingwaardige redding snel nabij. Vanaf het moment dat ik een beeld geschetst had van de personen en situatie ging het verhaal voor mij meer leven en kon ik er echt van gaan genieten. Het door Britta Bolt bedachte sympathieke personage Pieter Posthumus vond ik uniek. Het was heerlijk een keer een misdaadroman te lezen zonder een overwerkte rechercheur met problemen in de hoofdrol.
Hoewel ik Heldhaftig niet nagelbijtend spannend vond en het verhaal naar mijn mening te weinig emoties bevatte was ik toch onder de indruk van dit boek en bleef ik geboeid tot de laatste letter. Er waren voldoende wendingen in het verhaal, het einde was niet voorspelbaar en er bleef genoeg stof tot nadenken over toen het boek uit was. Ik ben dan ook erg benieuwd naar deel 2 van deze trilogie en hoop dat die niet al te lang op zich laat wachten. Leuk om gelezen te hebben en de zeker moeite waard! 3 sterren.