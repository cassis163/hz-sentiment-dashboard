Zuur was mijn eerste ervaring met het schrijftalent van Anja Feliers. Ik had al geregeld over haar kwaliteiten gehoord. Hoe goed ze kan schrijven bewijst ze in dit boek. In het begin van het boek wordt de titel eigenlijk al duidelijk. De puberende Cara krijgt tijdens een schoolfeest een agressief bijtend zuur in haar gezicht gegooid, wat de rest van haar hele leven zal beïnvloeden. Echter kan je de titel ook figuurlijk opvatten, omdat de levens van karakters in het boek niet over rozen lopen. Dat zou je ook als zuur kunnen zien.

Tijdens het verhaal word je al lezer aan de ene kant geïnformeerd hoe het met Cara gaat. Niet alleen hoe het met de genezing van haar wonden gaat, maar ook ze dit zelf psychisch ondergaat en over hoe de maatschappij omgaat met mensen die eerst 'the beaty' en op het andere moment 'the beast' zijn. Aan de andere kant krijg je een duidelijk beeld over wat er in het verleden is gebeurd dat de 'dader' van deze actie tot zijn of haar daad heeft gebracht. Aan het einde weet Anja Feliers de verschillende lijntjes prachtig samen te brengen.

Het verhaal leest heerlijk weg. De snelle afwisseling tussen heden en verleden zorgen ervoor dat je je aandacht er constant bij kunt houden. Anja Feliers is ook bij machte om verschillende emoties achter elkaar bij jou als lezer op te roepen. Op het ene moment lopen de rillingen over je rug als je voorstelt dat jij het slachtoffer zou zijn van deze 'zuur'-aanval. En op het andere moment bekruipen gevoelens van wraak, onmacht en agressie je. Een heerlijke mix voor mensen die van psychologische thrillers houden.

Rondom het slachtoffer Cara spelen verschillende karakters een belangrijke rol. Ze zijn eigenlijk vanaf het begin allemaal 'verdacht', maar langzaam vallen ze een voor een af en wordt (al is het pas vrij laat) duidelijk hoe de vork in de steel zit. Voor de echte liefhebber duurde dit verhaal net iets te lang. Aan het einde slaat het namelijk nog even om en dat is zonde. Het is niet helemaal duidelijk waarom het laatste stuk, zonder iets van het verhaal weg te geven, er nog aan toegevoegd is. De cover van het boek zegt achteraf erg veel maar laat ook veel aan de fantasie van de lezer over. Voor mij zit daar de naakte Cara, die zich verbergt voor haar lichaam waarvoor ze zich schaamt. Ze kan en wil zichzelf (nog) niet onder ogen komen.

Anja Feliers is een schrijver met veel potenties, dat heeft ze met dit boek zeker bewezen. Het is moeilijk om haar in een hokje te stoppen, maar als je van psychologische thrillers houdt die je als lezer geregeld koude rillingen bezorgd en ook redelijk hard kan zijn dan zul je hier zeker van genieten. Als je niet zo houdt van verhalen die erg dichtbij kunnen komen, dan kan je met Zuur beter nog even wachten.

Het was erg leuk Anja Feliers zelf op het Thrillerfestival in Zoetermeer ontmoet te mogen hebben en minstens zo leuk om haar meest recente thriller gelezen te mogen hebben. Knap werk! Het laatste stuk vond ik echter zonde en deed duidelijk afbreuk aan het overall plaatje. Vandaar vier (en geen vijf) dikke blinkende sterren voor Zuur wat mij betreft.