Vileine en spannende verhalen, aldus de achterflap van deze verhalenbundel. Vilein zijn de verhalen zeker, spannend soms ook. Niet altijd even realistisch, maar vaak vol humor, en ook erg ontroerend. De personages worstelen met eenzaamheid, isolement, het zich anders voelen, het buiten de maatschappij staan, op welke manier dan ook. De beklemming die dit met zich meebrengt weet de schrijfster met haar vlotte schrijfstijl zeer goed op de lezer over te brengen.

'Zo worden wij niet' verwijst naar 1 van de verhalen uit de bundel. Het herkenbare van een uitgeblust stel dat zo saai en voorspelbaar hun pensioen beleeft. Het echtpaar in dit verhaal wil z√≥ in elk geval niet worden. Uiteindelijk moet de vrouw concluderen dat ook zij zo zijn geworden, hoe hard ze dit ook probeerde tegen te houden.

Een verhaal dat er uit sprong in positieve zin is 'Cliniclowns'. De humor, de spanning, alles lijkt in dit verhaal samen te komen. Over het einde kan men nog even nadenken.

Een knap debuut. Zonder in herhaling te vallen zijn de verhalen stuk voor stuk origineel en verrassend. Of er ook echt een diepere laag onder zit valt te bezien, al moesten een paar verhalen wel drie keer gelezen worden om door te hebben wat hier nu echt gebeurde (waaronder 'Nageltjes : absurd en niet-realistisch). Vermakelijk waren de verhalen in elk geval sowieso. Na het lezen van deze originele verhalenbundel kijkt men in elk geval met smart uit naar de volgende.