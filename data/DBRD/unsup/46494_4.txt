Ik was erg benieuwd naar dit boek, maar ik was door de titel ook heel huiverig geworden. Ik las eerder het boek ‘Perfecte moeder‘ geschreven door Aimee Molloy en was hier niet bijster enthousiast over. En op de een of andere manier leg ik dan toch meteen een associatie met dit boek. Maar gelukkig onder het lezen merkte ik al snel dat mijn huivering voor niks was. Dit boek was heel anders dan het boek van Aimee Molloy en echt stukken beter. Het verhaal wordt verteld van uit Helena en Nelleke en springt ontzettend in tijd. Dit was in het begin wel een beetje wennen, want dan moest ik wel mijn hoofd erbij houden om te weten hoe het verhaal nu weer in elkaar zat, maar tijdens het verder lezen, werd het alweer snel duidelijk en was de verwarring alweer snel verdwenen.

Esther heeft het lef om taboes te doorbreken. Dit zagen we al in haar eerste boek, waarbij ze kon putten uit haar eigen gebeurtenissen. Dit is bij dit boek niet het geval, echter is dit absoluut niet te merken. De personages worden ook nu weer levensecht neergezet, waardoor je bijna het gevoel hebt alsof Esther dit zelf mee gemaakt heeft. Ondanks de heftige onderwerpen van o.a. verslaving en mishandeling leest het boek erg makkelijk weg en vlieg je door het boek. Dit zal ook mede komen door de korte hoofdstukken. Het boek laat duidelijk zien dat verslaving en mishandeling niet zo zwart-wit zijn als het altijd afgeschilderd wordt. Esther krijgt het voor elkaar dat je ondanks alles zelfs begrip voor de situaties op kunt brengen ondanks dat ik soms ook wel het gevoel had dat vooral Nelleke een schop onder de kont nodig had.
Wel vond ik het einde iets te ver gezocht en had dit wat mij betreft iets beter uitgewerkt mogen worden, maar ik snap wel de keuze waarom Esther voor dit einde gekozen heeft.

Dit boek laat duidelijk zien dat Esther dit boek met een bevlogenheid geschreven heeft en dit zou denk ik net zo’n groot succes kunnen worden als ‘Geen kind meer’ al is.

Daarnaast wil ik ook een compliment weggeven voor de layout van het boek. Al meteen toen het boek binnen kwam en ik er in bladerde viel me op dat het boek zo mooi afgewerkt was. Bijvoorbeeld het lettertype van de titel, het sierlijke van ‘Perfecte’ kom je ook bovenaan ieder hoofdstuk tegen, daarnaast is het lettertype dat gebruikt is erg aangenaam om te lezen.

Deze recensie is eerder verschenen op: Koukleum.nl.