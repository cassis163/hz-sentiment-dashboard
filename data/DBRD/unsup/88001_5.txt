De DDR, voorjaar 1989. Literatuurstudent Edgar Bendler wordt verlaten door zijn geliefde G. Met een gebroken hart en danig uit het lood geslagen vertrekt hij naar het eiland Hiddensee, een kolonie voor kunstenaars, vluchtelingen en drop-outs. Hij vindt onderdak in het restaurant Zum Klausner, waar hij aan de slag gaat als bordenspoeler.
Het verhaal ontspint zich vanaf dit punt uiterst langzaam in komische anekdotes, surrealistische passages en verkleurde foto's. Centraal staat de vriendschap tussen Bendler en de raadselachtige Alexander 'Losj' Krusovitsj. Deze Kruso is de tragische held van de roman; regelneef en spil in het netwerk dat vluchtelingen onderdak tracht te geven.
Het boek eindigt ontroerend met 'Afdeling verdwenen personen', de speurtocht van Edgar, 20 jaar later, naar de 174 die tijdens hun vlucht van Hiddensee naar Denemarken verdronken.
Het boek kreeg de Deutscher Buchpreiss 2015 plus een oneindige trits lovende recensies. Daar sluit ik me dan graag bij aan. Lezen, mensen!