Orlando Uitgevers heeft een goede neus voor het ontdekken en uitgeven van prachtige romans.

Toen god een konijn was vertelt over het leven van Elly en haar onverbrekelijke band met haar broer, haar ouders en haar vrienden. Elly is een gewoon Engels meisje met liefhebbende ouders, een geweldige oudere broer en goede vrienden. Enkele grote thema's spelen een belangrijke rol in het boek, zoals homosexualiteit, vriendschap, liefde, ziekte, verlies en religie. Maar Sarah Winman weet het zo te presenteren dat deze als terloops in het verhaal meegenomen worden. Ze maken gewoon deel uit van het leven van Elly zonder haar als onder een loodzware deken te verpletteren. Door de lichte, soms zelfs hilarische maar ook onverbloemde manier van beschrijven leest Toen god een konijn was als een gestroomlijnd verhaal dat je niet weg kunt leggen. Het ene moment kijk je als lezer glimlachend toe hoe Elly door het leven buitelt; het andere moment leef je met haar mee wanneer droeviger omstandigheden haar raken. En altijd is daar haar onverbrekelijke band met haar broer.

De hoofdpersonen in het boek figureren allemaal als satellieten rondom Elly. Haar broer en zijn vriend Charlie; haar vriendin Jenny Penny met het onhandelbare haar waardoor ze altijd en overal te laat komt (of gebruikt ze die smoes om haar onzekerheid te maskeren?) en die later om onduidelijke redenen het contact verbreekt; haar lesbische tante Nancy die een oogje op haar moeder heeft, hun vaste gast Arthur die permanent de cottage naast hun huis bewoont en natuurlijk haar ouders die op onconventionele wijze hun Bed & Breakfast runnen omdat ze toch geld genoeg hebben en liever een goed thuis voor hun gasten scheppen.
Alles wordt beschreven tegen de achtergrond van ware gebeurtenissen die de wereld hebben geschokt; zoals van de studenten die in 1968, het geboortejaar van Elly, in Parijs de straat opgingen, via de moord op John Lennon en de dood van prinses Diana, tot de schokkende aanslagen op de Twin Towers, waarvan de gevolgen een directe impact hebben op de familie van Elly.

Door de intrigerende titel was ik al nieuwsgierig naar het boek en ik ben heel blij dat ik het heb gelezen. Een mooie, sterke roman over een mooie, sterke familie.

Sarah Winman is actrice en heeft in het theater, in films en in televisieseries gespeeld. Met Toen god een konijn was heeft ze daarnaast een prima visitekaartje als auteur afgegeven.