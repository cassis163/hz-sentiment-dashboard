Sanne van Vliet heeft eindelijk wat ze altijd al wilde, namelijk een contract bij een uitgeverij. Ze heeft een erotische roman geschreven.

Bij de uitgeverij Funbooks moet Sanne samen met redacteur Damian Schepers werken aan het afronden van haar boek. Damian is een knappe man en hij geeft duidelijk aan geïnteresseerd te zijn in Sanne en niet alleen op zakelijk gebied.

Dennis is de beste vriend van Sanne en hij valt op mannen. Maar hij heeft een geheim dat hij Sanne graag wilt vertellen.

Het is een heerlijk New Adult boek, dat makkelijk geschreven is en dus ook fijn wegleest.

De erotische scenes zijn goed beschreven en niet overdreven seksistisch. De humor in het boek maakt het verhaal luchtig en ontspannen.

Het is overduidelijk hoe de vork in de steel steekt en hoe het boek gaat eindigen, maar toch fijn om de bevestiging te krijgen.

Dat het om het uitgeven van een boek gaat, terwijl je een boek leest vond ik erg leuk en interessant om te lezen.

Het personage van Sanne is voldoende uitgewerkt, je leest het verhaal vanuit haar oogpunt dus je weet wat zij meemaakt. Sanne neemt geen blad voor haar mond en ze is heel erg naïef.

De cover past prima bij het boek, twee handen ineen en het roze voor de romantiek/erotiek.

Heerlijk boek voor op de bank, dat geloofwaardig is geschreven en hierdoor is het nog boeiender.