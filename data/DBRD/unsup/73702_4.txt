Wat krijg je als twee vriendinnen elk in een ander werelddeel gaan wonen? Een blog over het leven en vooral het eten in Washinton DC & Berlijn dus. Twee keukentafels, de blog 'Kitchen Table Food' en nu één boek met dezelfde titel. Met bijna dezelfde gedachte waarom mijn blog Kitchen Table Happiness heet: want aan de keukentafel gebeurt het, daar ontstaan goede gesprekken zelfs als de tafel virtueel is en meer dan vierduizend kilometer uit elkaar staat.

We beginnen met het hoofdstuk 'Breakfast & Brunch. In de recepten merk je het verschil tussen de twee steden al en dat gaat door in 'Salads & Sandwiches' maar verrassend genoeg zijn er ook behoorlijk wat overeenkomsten. Originele titels luiden de andere hoofdstukken in met iedere keer een aparte Amerikaanse en Duitse inleiding door respectievelijk Tal Maes en Petra Hamer. Borreltijd, feest en zoet komt allemaal aan bod. Gelukkig kun je alles goed terugvinden in de index achterin het dik tweehonderd pagina's tellende boek.

Verwacht in Kitchen Table Food mooie verhalen en zelfs bij de recepten leuke anekdotes. Weet jij wat Hoppelpoppel is of Southern Hushpuppies of wat je hoort te eten bij het Mexicaanse 'Dia de los Muertos' feest?

Ook al vierden we geen Allerzielen, er was wel feest dus dat betekent veel potentiele proefkonijnen en een goede reden om uit te pakken. Het bleek nog moeilijk kiezen, juist omdat er zoveel lekkere hapjes in staan. Uiteindelijk werd het de salsa quemada, avocado spread met feta & walnoten, de obatzda (camembert spread) en Tal's hummus. Het recept van de supersimpele maar o zo lekkere avocadospread vind je hier - oorspronkelijk 1 van de 3 hartige spreads.

Ontbijt of brunch • Vega • 4 personen
Bereidingstijd: 5-10 minuten per spread

Avocado, feta & walnoten
2 rijpe avocado's, schil en pit verwijderd
75 g feta
sap van een ½ limoen
10 walnoten, fijngehakt
een handvol bieslook, fijngehakt
een handvol verse munt, fijngehakt

Prak met een vork het vruchtvlees van de avocado fijn, verbrokkel de feta erover en meng door elkaar. Voeg limoensap, walnoten en kruiden toe en meng goed. Breng op smaak met zout en peper.

'Small Plates' is absoluut mijn favoriete hoofdstuk hoewel 'Bowls' ook dicht in de buurt komt, want ik hou van comfort food. Het leuke aan Kitchen Table Food is dat je een inkijkje krijgt in het 'gewone' leven aan de hand van goed uitvoerbare, typisch lokale recepten die met veel liefde zijn klaargemaakt en mooi huiselijk gefotografeerd. Inmiddels is er aan onze keukentafel al een aantal keer uit gegeten en dat zal vast nog vaker gaan gebeuren. Geen toeters en bellen maar gewoon goed eten from scratch.

www.kitchentablehappiness.nl