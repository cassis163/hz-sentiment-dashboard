Zoals de titel doet vermoeden is het grote idee achter dit boek dat de wereld zal verdwijnen. Op het nieuws werd aangekondigd dat de wereld over een bepaalde zal verdwijnen in een zwart gat en men vermoedt dat er dan niets meer van de aarde en de mensen die er leven zal overblijven. In dit boek volgen we de 8-jarige Nicolas en zien we door zijn ogen hoe de wereld en de mensen rondom hem veranderen onder invloed van de kennis dat de wereld er binnenkort niet meer zal zijn.

Eekhout heeft in dit boek op een zeer realistische manier een verhaal gecreëerd dat je als lezer het gevoel geeft dat je eigen wereld ook zal eindigen wanneer je het laatste blad van het boek omslaat. Tijdens het lezen voel je de angst van Nicolas alsof het je eigen angst is en er spreekt zo’n melancholisch en hopeloos gevoel uit dit boek dat het soms wat moeilijk is lange stukken na elkaar te lezen. Bij de meeste boeken is dit niet echt positief, maar bij dit boek is dat zeker wel het geval. Dit is zo’n boek dat je zo hard kan raken dat je na enkele hoofdstukken een adempauze nodig zal hebben voor je verder kan lezen.

De gevoelens die uit dit boek spreken worden erg versterkt door de schrijfstijl van Eekhout. Haar schrijfstijl lijkt aangepast te zijn aan hoe een echte 8-jarige zou denken en door het feit dat je alle gruwelijke gebeurtenissen door de ogen van een kind meemaakt, komen ze nog harder aan. Nicolas is een pure en eerlijke verteller en Eekhout heeft dit goed ondersteund door te werken met simpele zinnen en beeldspraak die past bij de gedachten van een kind.

Eén puntje van kritiek is dat sommige passages niet helemaal realistisch overkwamen. Wanneer Eekhout beschrijft wat er op het nieuws gezegd wordt of een stuk van een zogenaamde Wikipedia pagina toont, komt dit iets te geforceerd over. Bij deze passages hoorde ik te veel de schrijver in de tekst doorklinken en leek het niet iets wat je echt op het nieuws zou horen of echt op Wikipedia zou lezen.

Ik gaf het boek 3 sterren, omdat ik wel een erg goed boek vond, maar mij soms wat stoorde aan de kleine details die niet zo realistisch waren en het negatieve gevoel dat uit dit boek spreekt soms wat te zwaar woog. Desondanks ben ik wel erg blij dat ik dit boek heb mogen lezen en deze auteur heb leren kennen. Na het lezen van Nicolas ben ik zeker van plan haar andere boeken ook eens te lezen.