Fuchsia Dunlop is een authoriteit op het gebied van de Chinese keuken. Ze woonde en werkte een jaar in China en volgde daar ook een opleiding aan een kookschool. Voor ze vertrok beloofde ze zichzelf dat ze alles zou eten wat ze voor haar neus gezet zou krijgen. Over de (culinaire) belevenissen in dat jaar schreef ze het boek Shark’s Fin and Sichuan Pepper. Helaas (nog) niet in het Nederlands vertaald. In haar boek De echte Chinese keuken thuis leerden we de Sichuankeuken (het westen van China) kennen en in De Shanghai keuken behandelt Fuchsia het Oosten van China en met name de regio rond de benedenloop van de Yangtze (in het Chinees Jiangnan genoemd), de oostelijke kustprovincies Zhejiang en Jiangsu en uiteraard de stad Shanghai.
De regio rond Jiangsu staat bekend om zijn rijke steden, mooie landschappen, een warm en voedzaam klimaat en meren, rivieren en kustwateren vol vis en zeevruchten. Geen wonder dus dat er heerlijke visrecepten in dit boek staan. Het boek begint met een lange inleiding. Fuchsia Dunlop kan zeer boeiend en smakelijk vertellen en zo’n lange inleiding is een genot op zich. Daarna krijgen we de recepten die ook allemaal vergezeld gaan van een interessante informatie.
Het boek is, net als het vorige, logisch ingedeeld. Dertien hoofdstukken gevolgd door hoofdstukken over het plannen van een menu, de ingrediënten, het benodigde keukengerei, de technieken, een boekenlijst en een register.
Ook nu is er zo heel af en toe weer sprake van een moeilijk of onverkrijgbaar ingrediënt. Dat is waarschijnlijk niet te vermijden. Gelukkig is het overgrote deel van de ingrediënten wel goed verkrijgbaar al zul je soms via een speciaalzaak of online iets moeten bestellen. Hoe dan ook, het zal de moeite waard zijn want ook dit boek staat bol van de heel goed maakbare en overheerlijke gerechten zoals Kip met jonge gember, Tofoelinten met gezouten varkensvlees en Shanghai-paksoi, Wontons met varkensvlees en groente, Vissoep uit Zhoushan, Koud gestoomde aubergine met knoflookdressing en nog veel en veel meer.
Het eindresultaat van vrijwel ieder recept is te zien op zeer smakelijke paginagrote foto’s. Bijna 400 pagina’s om in te lezen, te bladeren en uit te koken. Wat een heerlijk boek. Van harte aanbevolen.