Faye Kellerman treedt ongemerkt in de voetsporen van haar man Jonathan. Inmiddels presenteert ze met Het verbrande huis haar vijftiende boek en dat kun je als een topprestatie zien. Illustratief voor het verschil tussen beide auteurs is het psychologische aspect dat bij Jonathan meer op de voorgrond treedt dan bij Faye. Deze dame moet het meer hebben van de denkwijze en opvattingen van het politieapparaat en met name haar vast hoofdfiguur Peter Decker. Zeer minutieus, met de precisie van een Zwitsers uurwerk, beschrijft ze de moeizame strijd van Pete en zijn teamgenoten die misdaden willen laten ophouden, een streven dat vrijwel altijd gepaard gaat met dodelijke slachtoffers. Dit alles zonder bloedige moordpartijen en wild om zich heen slaande seriemoordenaars die een spoor van dood en verderf achter zich laten. In de boeken van Faye krijgt de joodse godsdienst en leefwijze altijd wel een plaats in het verhaal. Zonder mankeren komt het meerdere keren in een of andere vorm terug. Zo ook in Het verbrande huis.
Het normale dagelijkse leven in LA wordt opgeschrikt door het neerstorten van een vliegtuig, in de woonwijk Seacrest Drive. Na de crash vliegt het meteen in brand en verliezen veel passagiers en bewoners het leven. Onder de slachtoffers hoort volgens opgave van de passagierslijst die de LA-Times afdrukt ook Roseanne Dresden, stewardess bij West Air. Alle slachtoffers kunnen geïdentificeerd worden, op Roseanne na. Wel wordt een vrouwenlichaam gevonden dat volgens de lijkschouwing al ver voor het vliegtuigongeluk overleden is, en dat dus nooit het lichaam van Roseanne kan zijn. Toch blijft haar echtgenoot, Ivan Dresden, met grote stelligheid beweren dat zijn vrouw aan boord van het vliegtuig was toen het neerstortte.
Roseannes stiefvader Farley Lodestone, weet zeker dat zijn stiefdochter is vermoord door haar achtgenoot omdat hij al langere tijd zou azen op haar geld. Reden genoeg voor Peter Decker en zijn teamgenoten Marge Dunn en Scott Oliver om zich te verdiepen in de slachtoffers van de vliegramp en het eerder overleden maar nu pas gevonden vrouwenlichaam. En om meer te weten te komen over de achtergrond van de overlevenden en hun kennissenkringen. Dus, terug in de tijd, wordt het motto! Aan wie behoort het lichaam van de onbekende vrouw en als Roseanne niet onder de slachtoffers zit, waar is ze dan en is ze nog in leven?
Het verbrande huis is een kenmerkend Kellermanverhaal. Fans van Faye weten wat daarmee wordt bedoeld. Een verhaal dat met uiterste precisie is samengesteld en waar niets op aan te merken valt. Het leven van Peter Decker en zijn echtgenote Rina Lazaris wordt verder uitgediept en ook de collegas van Pete, komen voldoende aan bod. Met diep respect voor de auteur zie je twee verhaallijnen die op het eerste gezicht niets met elkaar te maken hebben, ongemerkt naar elkaar toe sluipen. In het geheel niet voorspelbaar en nauwelijks met enige logica met elkaar in verband te brengen, lijkt de werkelijkheid uiteindelijk toch anders te zijn.
Wat de lezer van het spannende boek als een gemis kan ervaren, is het ontbreken van echte spanning en snelheid. Maar dat moet geen onbekend gegeven zijn als Het verbrande huis niet het eerste boek is dat je leest van deze auteur.
De uitgever etiketteert dit boek als misdaadroman en zelfs dat klopt aan dit boek, evenals de inhoud.