Nienke Pool heeft al een hele reis als schrijfster achter de rug. Zo schreef ze al heel wat korte verhalen. Haar verhaal over het Oude Egypte, ‘En met de regen kwam de wind’, werd in 2015 een Vlaams Filmpje. Nu heeft ze haar eerste sprong in de fantasy genomen.
Ondertussen bestaan er twee covers voor ‘Falco en de gestolen stypha’s’. Zelf heb ik de tweede versie. Midden in de cover prijkt een prachtig groot oog. Met eromheen vliegende vogels. Je hoeft de achterflap niet te lezen om te weten dat vogels een belangrijke rol gaan spelen.
De achterflap vat het verhaal samen in drie korte zinnen.
Na de Ramp geldt in Concordia slechts een enkel recht
Het recht van de sterkste
Het recht van de Alkeiden
Dan geeft Nienke ons wat meer prijs over wie Falco is. Ik kan niet wachten om op reis te vertrekken met Falco en duik met veel plezier deze nieuwe wereld in.
De personages die Nienke geschapen heeft zijn stuk voor stuk geloofwaardig. Ook hun onderlinge relaties geloof ik de hele tijd. Het wordt al snel duidelijk dat Falco geheimen heeft. Geheimen waarvan hij zelf ook niet het fijne weet. Nieuwsgierig lees ik verder. Wat is dat geheim? Spreken de Alkeiden de waarheid over hem?
Het stuk bij de Malakken vond ik gewoon magisch. Een ander woord zou dit stuk tekort doen. Je voelt de hele tijd een spanning bij de Malakken en om dan te ontdekken hoe alles in elkaar zit… Sommige dingen zag ik, uiteraard, aankomen maar andere stukken hebben mij echt verrast.
‘Falco en de gestolen stympha’s’ is enorm actueel. Het wijst ons erop hoe een wereld kan veranderen wanneer we de macht geven aan één volk, leider of werelddeel. Ook toont Nienke hoe belangrijk vriendschap en liefde is in tijden van oorlog. Heel sterk.
Eigenlijk zou iedereen dit boek moeten lezen. Het leert je enorm veel bij terwijl je het niet door hebt. Je verdwijnt in een wereld die verdacht veel op de onze lijkt en toch helemaal anders is. Samen met Falco ga je op reis, hopend dat hij een oplossing zal vinden om de Vogelvrouw tegen te houden. Ik hoop dan ook dat er nog snel een vervolg komt waarin we Falco, Isabella, Tycho, Sterna en heel wat anderen zullen terugzien. Ik tel in ieder geval al af.