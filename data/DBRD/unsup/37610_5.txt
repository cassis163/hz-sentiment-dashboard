Angelique Haak schreef in 2017 haar thrillerdebuut Een nieuw begin om daar in 2018 Uitgeschakeld aan toe te voegen. Beiden boeken gaan over rechercheur Jennifer Brugman.

Wanneer Marc en Dorine thuiskomen na een avondje uit vinden zij hun 22-jarige dochter Jorinde in bad. Zij heeft zelfmoord gepleegd. Als een enkele maand na dit drama een kopie van het rouwkaartje gestuurd wordt aan Dorine met de tekst "Met jullie dochter is het begonnen, maar met haar zal het niet eindigen", ligt hun hele leven opnieuw op zijn kop. Zij halen de politie erbij en zo begint er een balletje te rollen die tot het einde toe niet te stoppen is.
Jennifer Brugman en haar collega Ricardo de Graaf beginnen met deze zaak in de veronderstelling dat het een flauwe grap is totdat hun collega Jochem (digitaal analist bij de politie) ook een boodschap krijgt. Zijn zusje Fleur heeft een enkel jaar ervoor ook zelfmoord gepleegd.
Ondanks dat Ricardo niet echt een verband ziet begint Jennifer in te zien dat deze twee "zaken" wel degelijk iets met elkaar te maken hebben. Ze gaan op onderzoek uit en komen erachter dat er nog meer speelt en dat het niet blijft bij deze twee voorvallen.
Zij moeten alles op alles zetten om erachter te komen wat er gaande is. Telkens als er een stukje van de puzzel opgelost kan worden wordt alles weer omgegooid en kunnen ze weer vanaf het begin beginnen. De vraag is wie deze rouwkaarten heeft teruggestuurd met de vreemde tekst? Wat wordt ermee bedoeld en waarom?

Vanaf het begin wordt de spanning opgebouwd. Telkens wanneer je als lezer het idee hebt te weten hoe het verhaal in elkaar zit komt er plots een wending en ligt de gehele "puzzel" weer overhoop. De personages zijn zeer goed uitgewerkt en als lezer is het niet moeilijk zich in de personages te verplaatsen.
De hoofdstukken beginnen met een dag en tijdstip en worden elk verteld vanuit een andere persoon.
De schrijfstijl is prettig, het boek leest vlot en als lezer heb je wederom moeite om het boek weg te leggen.
Uitgeschakeld is een thriller die je los kunt lezen zonder eerst Een nieuw begin gelezen te hebben maar als je het thrillerdebuut wel hebt gelezen zijn er wel enkele aha-momenten.
In het nawoord schrijft Angelique Haak dat wanneer je niet vraagt aan haar hoe zij vordert met haar derde boek, zij dit niet als desinteresse zal opvatten. Wanneer je Uitgeschakeld hebt uitgelezen zul je als lezer Angelique aan willen sporen om juist haast te maken met een derde boek. Niet alleen om het einde van dit geweldige boek dat vraagt om een vervolg maar ook omdat de twee thrillers die Angelique Haak heeft geschreven van een zeer hoge kwaliteit zijn.