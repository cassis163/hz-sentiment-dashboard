Surf! gaat over de 15-jarige Sam, die van Londen naar Cornwall verhuist met zijn moeder en halfzus. Daar leert hij zijn buurmeisje, Jade, kennen. Vanaf dat moment veranderd zijn leven volledig. Jade is een echte surfer, die af en toe wel eens drugs neemt, terwijl Sam een nerd is die vooral geïnteresseerd is in sterrenkunde. Hij probeert van dag één al meteen haar aandacht te trekken en dat vooral door ook te beginnen surfen en mee te doen met alles wat Jade en haar vrienden doen. Hij hoort hen praten over surfen bij de mythische Duivelshoorns…en toevallig heeft hij een kaart. Vanaf dat moment heeft hij echt volledig Jade’s aandacht, maar was het wel een goed idee om haar de kaart te geven?

Het verhaal komt vrij traag op gang, maar naarmate je vordert met lezen, grijpt het je echt en leest het ook veel vlotter. Dit boek is niet exclusief voor mensen die houden van surfen, het is ook een heel interessant verhaal voor een kook (=de term voor een beginnende surfer). De focus ligt misschien wel op surfen, maar er wordt ook veel aandacht besteed aan de relatie tussen Sam en Jade, de relatie die ze beide hebben met hun familie en over het algemeen ook jong zijn en opgroeien.

Hetgeen wat het meest opvalt is hoe erg Sam verandert doorheen het boek. In het begin doet hij dit bewust, voor Jade, maar onbewust bloeit hij ook veel meer open en staat hij steviger in zijn schoenen. Op sommige momenten gedraagt hij zich als een echte bad boy, wat uiteraard heel hard afwijkt van de persoon die hij in het begin van het boek was. Wat ook opvallend is wanneer je dit boek vergelijkt met andere YA boeken, is hoe Sam aankijkt tegen de liefde. Hij bekijkt dit veel meer op een seksuele manier, terwijl in de meeste YA boeken de liefde vooral als rozengeur en maneschijn beschreven wordt. Dit kan zo zijn doordat Sam een jongen is en de meeste hoofdpersonages in YA boeken meisjes zijn en zij dan vaak een andere manier van denken hebben. Dit is absoluut geen slecht punt, maar het was zeker niet erg geweest als de liefde tussen Sam en Jade een iets romantischere kant had.

Dit boek krijgt 4 sterren, omdat het je volledig meesleept in de wereld van surfen en de spanning die hierbij komt kijken. Het haalt net geen vijfde ster, omdat de relatie tussen Sam en Jade iets minder op seks gericht mocht zijn en het verhaal in het begin wat traag gaat.