De veranderingen’ is de vijfde en tevens het laatste boek in de verslavende reeks over de familie Cazalet. Het boek begint met het overlijden van de Baronie, het einde van een generatie en dat maakt dat Hugh, Edward, Rupert en Rachel nu de oudsten zijn. Zoals in elke familie zijn er ook in deze de nodige spanningen en strubbelingen, zowel privé als zakelijk. De oorlog is inmiddels al een flink aantal jaren geleden, maar hier en daar zijn de gevolgen nog steeds merkbaar.
De jongere generatie heeft ondertussen hun weg voor het grootste gedeelte gevonden en zijn volop bezig om een vierde generatie op de wereld te zetten en op te voeden.
De houthandel, waar de familie hun welstand aan te danken heeft, is niet met de tijd meegegaan en verkeert in zwaar weer. Het principe dat een Cazalet aan het hoofd moet staan, is een dure, want daardoor loopt de firma de nodige orders mis. Er lijkt een einde aan een tijdperk te komen.

De schrijfstijl is wat anders dan we van Elizabeth Howard gewend zijn. Werden we in de voorgaande delen verwend met mooie beschrijvingen en fraai geconstrueerde zinnen, in dit deel wordt er voornamelijk zakelijk verslag gedaan van het wel en wee van de familie.
In het eerste gedeelte krijgen we een snelle terugblik over de voorbije jaren van de belangrijkste personages en een aantal van hun kinderen. Heel leuk om mee te krijgen wie waar nu staat, maar verdere achtergrondverhalen blijven uit. Alleen aan Villy en Rachel wordt meer aandacht besteed, maar dat komt omdat ze minder mee gemaakt hebben en er daardoor meer tijd voor hun verhaal overblijft.
In het vervolg zijn we meer in het ‘heden’ bezig en krijgen we de problemen mee die hier en daar spelen, zowel op relationeel als op zakelijk gebied. Nog steeds is de verteltrant meer kort en zakelijk dan diepgaand en motiverend. Het einde van het verhaal wordt daarentegen weer, bijna nodeloos, uitgerekt en voegt niet zo heel veel toe aan het verhaal.
Toch weet de schrijfster hiermee weg te komen bij haar trouwe volgers, want iedereen wil immers weten hoe het af zal lopen met de gedenkwaardige familie Cazalet.

Kortom, het is niet de vertrouwde Howard-kwaliteit, maar daarom nemen we ook met minder pijn in hart afscheid van de Cazalets. Als je de rest van de serie nog niet gelezen hebt, moet je zeker niet met deze beginnen; het is niet een heel waardig afscheid en zeker geen goed begin om kennis te maken.