Wat een ontzettend sfeervol prentenboek is Een warme vriendschap van Ellen DeLange. Op een dag, midden in de winter, ziet Eekhoorn een Sneeuwman staan. Deze voelt zich alleen en heeft het koud. Eekhoorn schrikt ervan en weet even niet wat hij moet doen. Terug in zijn nestje bedenkt hij zich en verzint hij iets om Sneeuwman te helpen. Sneeuwman wordt toegedekt met sjaals en warme dekens. Vanaf die dag zijn Eekhoorn en Sneeuwman beste vriendjes.
Maar wat als Eekhoorn op een dag een lege plek vindt in het bos… is de vriendschap met Sneeuwman nu ook voorbij?
In het verhaal Een warme vriendschap ontdekken jonge kinderen een boodschap. Je maakt in je leven nieuwe vrienden, die altijd bij je blijven maar soms moet je ook vrienden loslaten. Je hoeft ze niet te vergeten, in gedachte kunnen ze altijd bij je blijven.
Het boek straalt een warme sfeer uit. De kleuren van de sjaals en dekens zijn lekker opvallend en hebben verschillende motiefjes gekregen. De vogels in de bomen hebben prachtige kleuren en de Sneeuwman heeft een vriendelijke uitstraling. Jonge kinderen kunnen heerlijk wegdromen bij deze schitterende illustraties.
Een warme vriendschap een heerlijk prentenboek waar je meteen “vriendschap” mee sluit.