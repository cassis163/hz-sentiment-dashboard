Annemiek Schrijver heeft een boek geschreven. Wat wil je ook met zo’n naam. Het boek heet Rachab en het is het verhaal van Manon, een mooi meisje dat in de jaren zestig opgroeit tussen de gereformeerde mannenbroeders van Kamp 31. Wie oren heeft om te horen, die leze het boek. Manon heeft een knuffel en die heet Rachab. Rachab helpt Manon zoals Rachab de hoer ooit de verspieders hielp. Maar ik ga misschien iets te snel.

Elk gereformeerd jongetje, van de meisjes weet ik niks, denkt bij de naam Rachab onmiddellijk: Rachab de hoer. Het verhaal van Rachab de hoer staat in de bijbel in het boek Jozua. Het volk Israël trekt het land Kanaän binnen en ze willen Jericho veroveren. Vier verspieders gaan op pad en komen bij Rachab de hoer, die op de muur woont. Het was voor Rachab als hoer niet zo ingewikkeld om vier mannen te ontvangen zonder dat het opviel, maar ze doet meer dan alleen met hen naar bed gaan.

Ze heeft de verhalen van het volk Israël gehoord, ze is onder de indruk en besluit de mannen te helpen en te verbergen, wanneer ze worden gezocht. Als tegenprestatie vraagt zij de mannen haar familie te sparen wanneer Jericho wordt ingenomen. De verspieders beloven dat en geven Rachab een rood koord dat ze aan haar raam moet binden. Dan zullen zij haar familie sparen en iedereen die in haar huis is. En zo geschiedde. Rachab hangt het rode koord aan haar raam zodat iedereen weet: Hier is ‘t.

Annemiek Schrijver heeft een heerlijk boek geschreven. Het staat vol bijbelse citaten en uitdrukkingen en is daarom voor een gereformeerd jongetje dat uit de kerk is gestapt een feest van herkenning. Ook schrijft ze voor wie het lezen wil op een subtiele manier over de geschiedenis van Israël en over de kerk. Ze deelt ook haar eigen geschiedenis. Het is niet autobiografisch, maar het gaat wel over mij, zegt ze. Mooi gevonden. Manon is een verbastering van mannin en Manon gaat net als Rachab om met veel verschillende mannen. Ze is mooi en dat wordt haar niet altijd in dank afgenomen. Hoe kun jij mooi maken wat van binnen lelijk is, wordt haar verweten. De mannen veroordelen haar vanwege haar schoonheid en willen - en gaan - ook met haar naar bed.

Schrijver analyseert en fileert de bijbel en de gereformeerde kerk op haar volstrekt eigen wijze, wat het boek heel spannend, genadeloos en origineel maakt. Het gaat bij Schrijver in essentie niet om de verlossing, maar om de vraag die ook Jezus stelt aan zijn volgelingen, wanneer ze in Gethsémane in slaap zijn gevallen: Kun je niet een uurtje met mij waken? Het gaat over trouw en de verbinding van de ene met de andere mens en het oude met het nieuwe Testament.

Een prachtig boek, over de kerk en over de wereld van de omroepen in Hilversum, waar Schijver goed thuis is en waar we haar ook van kennen. Een heerlijk boek voor iedereen die de bijbel wel of niet goed kent. Een heel spannend boek ook. Lezen, die handel!

Ate Vegter, 23 mei 2018
www.atevegter.wordpress.com