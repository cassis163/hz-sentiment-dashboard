Jack Wilson heeft jarenlang onschuldig gevangen gezeten omdat hij een uitvinding had gedaan die de Amerikaanse economie een slag zou toebrengen (voor het milieu was het wel goed geweest). Nu hij eenmaal vrij is, zint hij op wraak. Hij wil een machine bouwen die de Amerikaanse samenleving stil zal zetten.
John Case neemt er de tijd voor om te vertellen hoe Jack Wilson contacten opbouwt om hem de middelen te verschaffen om die machine te bouwen. Het boek verveelt echter geen moment. Case ziet kans om al zijn personages een interessante kant te geven, zelfs de bijfiguren, zoals een hypochondrische FBI-agent. Voor Jack Wilson ga je steeds meer sympathie krijgen, totdat hij zijn meedogenloze kant laat zien.
Een onderhoudend boek. John Case is in staat om de ongeloofwaardige plot een realistische ondertoon te geven.