Na een pijnlijke confrontatie met haar echtgenoot en twee kinderen, hoopt Cara Burrows haar hoofd leeg te maken en haar toekomst uit te stippelen tijdens een vakantie in een luxeresort in Arizona dat ze halsoverkop heeft geboekt. Door een fout van de receptioniste, wordt haar een kamer toegewezen die al bezet is door een man en een kind. Ze denkt er verder niet over na en is overgelukkig als ze ter compensatie een nog mooiere kamer krijgt. Als ze de volgende dag aan het zwembad ligt, hoort ze een moeder en dochter praten over Melody Chappa, een meisje dat zeven jaar geleden verdween met haar knuffeldier Poggy en wiens ouders in de gevangenis zitten voor de moord op hun dochter. Cara is ervan overtuigd dat het meisje dat ze in de kamer heeft gezien, deze Melody is. Maar de ouders zitten in de gevangenis voor moord. Hoe kan dit dan? Cara raakt gefascineerd door deze zaak en zoekt op internet alle informatie die ze maar kan vinden. Maar dit wordt haar niet in dank afgenomen. Spoedig geraakt ze verstrikt in een gevaarlijk kat-en-muisspel.

De Britse Sophie Hannah begon haar schrijverscarrière met kinderboeken en poëzie. In 2006 kwam haar eerste thriller Kleine meid uit die lovend werd onthaald. Sindsdien is ze niet meer weg te denken uit de literaire misdaadwereld en ontving ze diverse prijzen. Waar bij haar eerste boeken de kritieken uitsluitend lovend waren, werd dit met haar latere werk anders. Ze schrijft met hoogtes en laagtes beweerden sommigen.

Heb jij haar gezien? behoort zeker niet tot haar betere werk. Vanaf het eerste hoofdstuk stoort het feit dat Cara haar problemen op een wel heel onorthodoxe manier oplost, waar het veel simpeler, efficiënter en zeker goedkoper had gekund. Mocht het daarbij zijn gebleven, kon het haar nog vergeven worden. Tenslotte reageert ieder mens anders op moeilijke situaties. Maar haar acties en gedachten zijn doorheen het hele verhaal ongeloofwaardig en daardoor irritant. De overige personages waren niet goed uitgewerkt en het personage van de journaliste was ronduit een karikatuur.

Het verhaal van Melody Chappa, gebaseerd op de waargebeurde verdwijning van de Amerikaanse Caylee Anthony, wordt verteld door middel van rechtbankverslagen en uitgeschreven gesprekken van de talkshow Justice with Bonnie waarin de lezer vaak een herhaling van dezelfde informatie krijgt voorgeschoteld. Naar het einde toe zit er wel een twist in het verhaal maar dan is het spijtig genoeg al te laat. Het verhaal kan niet meer gered worden. De lezer blijft een beetje verweesd achter.

De opzet van het verhaal van Hannah is duidelijk de kwalijke rol van de sensatiepers die mensen al veroordeelt nog voor ze een proces hebben gehad. Hierin is ze goed geslaagd want dat blijft wel nazinderen. Haar aantrekkelijke schrijfstijl en levendige dialogen maken veel goed, maar zelfs de fans van het eerste uur zullen vermoedelijk Heb jij haar gezien? niet in hun Hannah top 5 zetten. Lezers die Hannah nog niet kennen, beginnen best niet met Heb jij haar gezien?, maar wel met de reeks van Culver Valley waar ze de meeste prijzen mee wegkaapte.