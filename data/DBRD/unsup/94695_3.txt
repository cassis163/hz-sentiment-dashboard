Anouk van Aalen heeft het niet gemakkelijk gehad gedurende het afgelopen half jaar. Ze voelt zich ontredderd en bedrogen. Op haar werk gaat het ook niet van een leien dakje, omdat ze een promotie misloopt waar ze op had gerekend. Vriendjespolitiek is haar vermoeden. Haar oma is overleden en Anouk woont in haar huisje. Ze wil alles op alles zetten om daar te kunnen blijven wonen, maar haar financiële situatie is nijpend. Ze is op zoek naar een huisgenoot om de huur mee te delen. Haar collega en vriend Thomas brengt haar in contact met Jack.

De van origine Texaanse Jack woont al vanaf zijn zestiende in België, maar zijn roots zal hij nooit verloochenen. Er gebeuren bijzondere dingen in het leven van de paardenminnende Jack, maar hij heeft weinig behoefte om zijn verleden met anderen te delen. Hij lijkt een mysterie met zich mee te dragen. Het ziet ernaar uit dat hij ergens voor op de vlucht is en dat zijn verleden hem zelfs na achttien jaar in het buitenland nog achtervolgt. Er ontstaat een warm contact tussen de twee huisgenoten en de vonk lijkt over te slaan.


Schrijfstijl

De Vlaamse woorden in de tekst geven duidelijk het gevoel dat het een Vlaamse auteur betreft. Dit is echter niet storend en geeft juist de charme aan dit boek. Sommige stukjes zijn een beetje té gedetailleerd, maar daardoor komen de dingen juist wel weer beter op je netvlies.
De hoofdstukken zijn kort en geven steeds een perspectiefwisseling van Jack naar Anouk.
De humorvolle passages geven het boek de nodige luchtige sfeer, tussen de romantische en meer spannende passages. Soms is het verhaal wel voorspelbaar, maar het einde is verrassend te noemen.
Het boek is vlot te lezen en erg prettig om te lezen wanneer je even niet al te ingewikkelde boeken wilt lezen. Het geeft echter wel iets meer inhoud en het is daarom ook niet te vatten in de categorie doorsnee liefdesromannetje. De personages zijn heel leuk uitgewerkt.
De bladspiegel is overzichtelijk, omdat er een groot lettertype is gebruikt.

Auteur

Met 'Vriendschap en liefde' heeft Jamie Pisonier haar debuut gemaakt als auteur. Ze preludeert daarmee op een voorgenomen reeks over het leven tussen familie en vrienden. In het tweede deel zullen de andere personages, Dane en Katie, die in het eerste deel al even zijn geïntroduceerd, de hoofdrol krijgen.
Pisonier heeft zelf de sfeervolle cover ontworpen en het boek in eigen beheer uitgegeven

( http://jaimiepisonier.weebly.com/ )