“In Amsterdam waren Tom en Shantea als twee C toetsen op een piano: gelijkgestemden en zeven straten van elkaar verwijderd. Hun vriendschap was hecht en leek bestand tegen alle tegenslagen van het leven. Vanaf het moment dat ze hun leven op het land verruilden voor een bestaan ver onder de zeespiegel, ontstonden er scheurtjes in de hechtheid van hun band. Het veranderde hun relatie rigoureus en voor altijd, want dankzij hun waterpersoonlijkheid kregen ze speciale gaven. En het waren deze gaven die hun vriendschap danig op de proef stelden.”

Als je deze passage leest en ontleedt, dan moet toch je belangstelling gewekt zijn, niet? Totaal verschillende werelden die voor je opengaan. Twee jonge mensen die bijzondere talenten krijgen, een hechte vriendschap die in woelige wateren belandt…

Robert Bijman (1967) schreef met De Eldurea Deceptie het tweede deel van een boekenreeks met de bijzondere naam De Segrijn & Sotalia boeken. Alweer een erg dikke pil van bijna 480 pagina’s, waarin de belevenissen en avonturen van de pubervrienden Tom Segrijn en Shantea Sotalia mooi verhalend worden weergegeven. Een verhaal voor jonge én volwassen lezers, neergeschreven in een duidelijke en toegankelijke taal.

In De Eldurea Deceptie nemen we de draad opnieuw op, wanneer de op macht beluste snoodaard Fango over de wereld wil heersen. Hij is er immers van overtuigd, over het juiste wapen te beschikken en wordt geholpen door obscure pionnen. In de diepzeestad Anumoria sterft een familielid van Tom en Shantea. Het duo wordt echter door gouverneur Rubilus beschuldigd van moord. De twee moeten aldus hun onschuld trachten te bewijzen… Ze zijn verplicht beslissingen te nemen, die evenwel niet zonder gevaren zijn. Niet alleen hun eigen leven, maar ook dat van de hele mensheid wordt bedreigd. Gelukkig komt er hulp uit verschillende richtingen.

Na een erg geslaagd debuut met De Anumoria Initiatie, bevestigt Robert Bijman met De Eldurea Deceptie nog maar eens, dat hij beschikt over een bodemloos vat vol fantasie. En dat hij een verhaal kan neerzetten dat veel lezers kan bekoren, beeldend geschreven. Als je maar houdt van het bijzondere genre dat Fantasy en Sciencefiction heet. Die passie waarmee Bijman zijn verhalen schrijft, het is zijn belangrijkste wapen.

Een boeiende reis die via India leidt tot in de onderwaterwereld, waarbij het duo Tom en Shantea zijn speciale talenten optimaal kan benutten. Een verhaal vol verhalen, waarbij je constant bij de les moet blijven, of je verzuipt. In dit deel stel je in ieder geval vast, dat de hoofdpersonages meegroeien, een erg positieve evolutie tegenover het eerste boek. Uiteraard wordt hier ook heel wat afgereisd in de tijd. Bijman injecteert een humoristische ondertoon op het juiste moment, zodat het verhaal wat luchtiger wordt.
Als een rasechte tovenaar opent Bijman allerlei werelden voor zijn lezers. Zijn eigen droomwereld, wellicht. Een universum, bevolkt door bijzondere schepsels. Toch is hier nog sprake van echt menselijke waarden en eigenschappen, zoals het belang van familie, kwetsbaarheid, gevoelens en ontroering.

In zijn dankwoord verklaart Robert Bijman, dat hij de basis en achtergrondgeschiedenis van de Segrijn & Sotalia reeks vond in de theorieën van Zecharia Sitchin (1920-2010). Sitchin was een Amerikaanse schrijver en pseudowetenschapper.
FENYX, het derde deel van de serie, verschijnt in augustus van dit jaar.