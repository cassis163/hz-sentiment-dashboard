Dit boek stond al een tijdje op mijn radar en verlanglijst, maar in verband met geldgebrek (geen idee hoe dat kan) was het er niet van gekomen dit boek te kopen. Gelukkig maar, want het zat in de boekenbuit boekbox, samen met ongelooflijk veel hele toffe goodies! Afgelopen donderdag kwam deze box bij mij binnen en vandaag heb ik het hele boek in één ruk uitgelezen.

Vanaf het eerste begin werd ik meteen het verhaal en de wereld in gesleurd. Ik zat op het puntje van mijn stoel en was ongelooflijk benieuwd waar het verhaal heen zou gaan en hoe dit allemaal zou gaan lopen! En hoewel het verhaal daarna een heel stuk rustiger wordt, krijgt het gelukkig nooit de kans om saai te worden. Elke keer als het verhaal dreigt te verslappen, gebeurt er weer iets dat precies op het juiste moment nieuw leven in de verhaallijn blaast.

Daarnaast is Airys een herkenbaar personage. Hoewel ze wat mij betreft nog iets meer uitgewerkt had kunnen worden, komt ze alsnog wel goed over en is het best aangenaam vertoeven in haar hoofd. De ontwikkeling die ze doormaakt is daarnaast heel mooi om te lezen en het einde van haar verhaal voelt, na alles wat ze meemaakt, heel bevredigend.

Ook de wereld en mythologie zijn op een hele leuke manier in het verhaal geweven. Er zit precies genoeg magie in, om ons als lezer er constant aan te herinneren dat het een fantasy boek is, maar ook weer niet zoveel dat het onrealistisch en onnavolgbaar wordt. Bij vlagen vind ik dat dingen iets te toevallig op het juiste moment blijken te bestaan en had meer foreshadowing geen kwaad gekund, maar het verhaal is en blijft heel onderhoudend.

Gecombineerd met een vlotte en toegankelijke schrijfstijl, die heerlijk wegleest, levert dit een alleraardigst boek op dat het zeker verdient om gelezen te worden!