Ook in dit boek komen we de personages uit de eerdere delen tegen: Tom Stilton, voormalig rechercheur, een eenling en sociaal onhandig. Olivia Rönning, inmiddels een ervaren rechercheur die soms de regeltjes uit het oog verliest. Mette Olsäter, politiecommissaris met Morten, haar intrigerende man, een voormalig psychiater. Luna, Tom's vriending. En niet te vergeten Abbas, de man met de messen.
Het verhaal speelt zich in een hoog tempo af en vlecht (natuurlijk) weer verschillende verhaallijnen door elkaar. We hebben een veroordeling voor een autobommoord in Zweden. De zaak moet worden overgedaan met alle problemen van dien. We zien een geheimzinnige vrouw in een retraite in Thailand die Tom een opdracht geeft die hij niet kan weerstaan. Zij heeft een foto van een man en een woord waarvan de betekenis niet direct duidelijk is en wil dat hij uitzoekt waar de man is. Daarnaast maakt Mette een lastige periode door vanwege haar aanstaande pensionering.

Dit is het enige boek waarvan ik de geloofwaardigheid af en toe discutabel vond: waarom gaat Tom zonder goed door te vragen op zoek naar de man van de foto. Het gebeuren in het huis bij de rivier waaruit Tom weet te ontsnappen (ik verklap verder niets) was ook niet erg geloofwaardig.

Wel is het mooi dat het echtpaar Borjlind altijd maatschappelijke thema's oppakt in deze boekenreeks. In dit geval is dat het gebruik en de handel in drugs en de betrokkenheid van kinderen hierbij.

Al met al toch weer zeer het lezen waard!