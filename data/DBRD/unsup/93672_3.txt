Elin is eind twintig en heeft al een heel leven achter zich. Haar middelbare schooltijd verliep niet echt soepel. Ze was vaak het mikpunt van pesterijen. Door een traumatische relatie met haar ex-vriend, besluit ze om helemaal opnieuw te beginnen in een nieuwe stad met nieuwe vrienden. Ze doet het vooral om Daniël, haar ex-vriend te vergeten. Ze krijgt een uitdagende baan bij een reclamebureau. Daarnaast besluit ze bij de plaatselijke toneelvereniging te gaan. Daar meldt zich ook iemand uit haar verleden die ze liever niet tegenkomt.

Elin is van het 'laat makkelijk over zich heen lopen' type. Op haar werk krijgt ze een enorme stapel werk, die eigenlijk teveel voor haar is. Maar toch maakt ze braaf alles af. Dat ze zich daarmee een slag in de rondte werkt, neemt ze maar op te koop toe. Haar baas heeft immers beloofd om een extra iemand aan te nemen. Op de toneelclub krijgt ze te maken met Shirpa, degene die haar ooit pestte op school. En Shirpa weet dat ook en maakt daar dankbaar gebruik van. Elin laat het allemaal maar gebeuren. Tot het moment dat ze zelf beseft dat ze echt wat sterker in haar schoenen moet gaan staan. Ze besluit een actielijst op te stellen waarmee ze dat voor elkaar krijgt.

En dan gaat het snel, heel erg snel. Misschien een beetje te snel. Elin verandert in een te korte periode van een lief meisje in een zelfverzekerde vrouw. In no time heeft Elin haar baas op z'n nummer gezet, bezoekt ze haar ex-vriend Daniël om het verleden een plaatsje te geven. Ook Shirpa ontkomt niet aan de nieuwe Elin. Dat laatste vond ik overigens wel een behoorlijk rigoureuze ingreep voor iemand die eerst niets durfde te doen.

Voor ik het weet is het boek uit. Het leest wel lekker door, maar de snelheid waarmee alles verteld wordt maakt het allemaal wel een beetje ongeloofwaardig. Bovendien weet je door de proloog al wat er gaat gebeuren. Het enige wat je niet weet is wie het is en hoe het gebeurd. Daar zit dan nog wel enige spanning in.

Ik had misschien wat meer willen lezen over de relatie tussen Daniël en Elin. Je komt wel te weten waarom ze een nieuw leven wil beginnen, die reden begrijp ik ook. Maar toch gaat het allemaal wat snel. Naar mijn idee had dat makkelijk in plaats van de verhaallijn met de leguaan gekund. Elin heeft een nieuwe buurman met een leguaan. Ik hoopte zelfs op een voorspelbare afloop dat de buurman iets te maken zou krijgen met de proloog. Maar helaas, dat was niet het geval. De buurman was ook te snel weer uit beeld verdwenen, met z'n leguaan. Het voegt verder niets toe aan het verhaal. Ook met het einde van het boek had ik enige moeite. Het is wel een heel plotselinge wending.

Maar toch vindt ik het boek niet heel slecht. Het is goed geschreven, het is een spannend verhaal. Je wilt wel blijven doorlezen. Het is geen literaire thriller. Daarvoor is het verhaal te simpel. Het is gewoon een lekker spannend wegleesboek.