Het verhaal;
2026, de wereld is veranderd. In China is een nieuwe macht ontstaan, het Directoraat. Zij willen China in ere herstellen en weer de grootste macht op Aarde maken. Om dit te bewerkstelligen is het nodig om Amerika vleugellam te maken en dat kan in deze nieuwe technologische tijd gebeuren door het vernietigen van een enkele communicatiesatelliet. Nadat het Directoraat hierin geslaagd is, vallen ze Amerika aan via zee, lucht en land. Tijdens deze aanval lukt het Kapitein-luitenant-ter-zee Jamie Simmons te ontsnappen uit de killzone. Als beloning daarvoor wordt hij commandant van een van de oude marineschepen, die inmiddels verbannen was naar de zogenaamde Spookvloot. Een onderdeel van de marine met allemaal afgedankte schepen, die in geval van hoogste nood alsnog ingezet kunnen worden. Zijn opdracht wordt om zijn schip oorlog klaar te maken met behulp van een gemixte crew van nieuwe mariniers en oud-mariniers. Onder de oud-mariniers die ingedeeld zijn op zijn schip zit ook zijn vader, Mike Simmons. Mike en Jamie zijn al jaren gebrouilleerd, omdat Mike de marine boven zijn gezin stelde. Nu Jamie zijn commandant wordt en als orders heeft om het schip klaar te stomen voor een tegenaanval op het Directoraat worden vader en zoon gedwongen om samen te werken in het belang van Amerika. Kan Amerika de slag winnen in een totaal nieuwe soort oorlog?
Redenering;
Het boek was moeilijk inkomen. Las erg traag, omdat er heel veel technische taal gebezigd wordt. De 436 notaties die achterin het boek staan en 24 pagina’s omslaat, geven een heel goede indruk van de goede onderbouwing van het verhaal, maar zorgen er tevens voor dat de vaart behoorlijk uit het lezen gehaald wordt. Met name in de eerste twee delen van het boek, maar tot het einde blijft het op sommige momenten erg technisch met beschrijvingen van de ingezette schepen, vliegtuigen, drones en wapens. Het boek zelf is goed opgebouwd. Het bestaat uit een proloog, gevolgd door vier delen en afgesloten met een epiloog. De delen beginnen met een citaat uit Sun Tzu’s The Art of War. De citaten geven goed aan waar het deel in de kern overgaat. Het eerste deel gaat over de voorbereiding en de periode voorafgaand aan de aanval en wordt begeleid met het citaat van Sun Tzu uit the Art of War “Je kunt een hele tijd oorlog voeren of je kunt je land weerbaar maken. Je kunt niet beide tegelijk doen”. Dit citaat vormt duidelijk de basis voor het boek. In plaats van hoofdstukken hebben de auteurs er voor gekozen om aan de hand van plaatsbepalingen, zoals bijvoorbeeld “10.590m onder de zeespiegel, Marianentrog, Grote Oceaan” en “USS Coronado, Straat Malakka” het verhaal te vertellen. Het geeft de extra dimensie dat je als het lezer het idee krijgt mee over de wereld te gaan, maar het geeft ook heel veel hapsnap informatie waardoor het behoorlijk puzzelen is hoe het verhaal zich zal gaan ontvouwen en wat de rol van de vele personages is die opgevoerd worden. Zoals aangegeven is het goed opgebouwd. Na deel 1 volgt dan deel 2 dat gaat over de aanval van het Directoraat. De auteurs laten hier zien dat ze heel goed een grimmige sfeer op papier kunnen zetten en tot leven laten komen.
“Simmons keek net in de richting van de communicatiepost, toen hevig kanonvuur de aluminiumromp van het schip doorboorde en de matroos die de post bemande verbrijzelde. Vonken en bloed vermengden zich ogenblikkelijk” om kort daarop op dezelfde pagina gevolgd te worden door “Ook Simmons wierp zich tegen de grond en sloeg zijn handen over zijn hoofd terwijl overal om hem heen staalsplinters neerregenden. Toen Simmons zijn ogen weer opendeed, zag hij Kapitein-ter-zee Riley naast hem op de grond zitten, met zijn rug tegen de zwaar beschadigde kapiteinsstoel. Zijn overhemd zat het onder het bloed, terwijl zich op de vloer om hem heen al een plas had gevormd” en om de gruwelijkheid te verduidelijken gaan zij op nog steeds dezelfde bladzijde verder met “Riley probeerde zich, steunend op zijn ellenbogen, omhoog te werken, maar gleed terug. Simmons knielde bij hem neer en rukte het overhemd van de commandant open, maar wist vervolgens niet waar hij moest beginnen of wat te doen, want de borst was één bloederige massa, terwijl Rileys hart met elke slag meer levensvocht op het grijze stalen dek dumpte”. Kortom de waanzin van een oorlog in een pagina treffend omschreven.
In deel 3 komt het verhaal in een rustiger vaarwater. De Amerikanen likken hun wonden, en beginnen voorbereidingen te treffen om de orde weer in hun voordeel te herstellen. Uitgebreid wordt beschreven hoe ze zich op meerdere terreinen weer gevechtsklaar maken om in deel 4 uiteindelijk tot de tegenaanval over te gaan. Als uiteindelijk alle kruitdampen zijn opgetrokken, wordt er in de epiloog verteld hoe het er na de oorlog met de hoofdrolspelers voorstaat. Het verhaal heeft daardoor een mooi sluitende cirkel beschreven en als lezer mag je blij zijn dat het voorwoord “Het hier vertelde verhaal is geïnspireerd door de trends en technologieën zoals die in de huidige wereld bestaan. Maar uiteindelijk is het fictie en geen voorspelling” duidelijk aangeeft dat het fictie betreft, want het boek is behoorlijk echt aanvoelend en op sommige stukken angstaanjagend reëel.
Conclusie;
Spookvloot is een goed in elkaar stekend boek, maar leest erg traag door de vele technische details. Deze zijn echter wel goed onderbouwd en geven het verhaal een hoog realiteitsgevoel. Er worden heel veel personages opgevoerd, en het ontbreken van een personenlijst is aan de ene kant een zegen, omdat het anders nog trager zou lezen, maar aan de andere kant een gemis. Het verhaal zou wat makkelijker te volgen zijn als je aan de hand van een personenlijst de personages sneller zou kunnen plaatsen. Als filmscript zou het echter niet misstaan. De schrijvers weten een heel realistisch boek neer te zetten dat bij tijd en wijle angstaanjagend aanvoelt. Zeker met de huidige ontwikkelingen in de wereld op gebied van technologie, maar ook van haatzaaien. Op basis van het verhaal zou ik vier sterren geven, maar de grote hoeveelheid aan technologische termen zorgt ervoor dat ik het boek uiteindelijk 3.5 ster geef.