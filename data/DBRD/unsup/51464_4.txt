Dertig jaar geleden verdween de jonge Stella van een boerderij in de buurt van Fjällbacka, na een zoektocht werd ze dood teruggevonden. Twee tieners die aanvankelijk de moord bekenden maar nadien hun bekentenissen introkken, leidden nu twee totaal verschillende levens en zijn toevallig beide in Fjällbacka. De ene Marie is een filmster en heeft de moord gebruikt om haar carriere te maken. De andere, Helen is getrouwd met een militair en leeft een strak geordend leven.
Nu wordt er weer een klein meisje, Nea, vermist, van dezelfde boerderij en ook zij wordt dood teruggevonden. Dat kan uiteraard geen toeval zijn.
Eerst worden de twee vrouwen terug geviseerd, maar nadien wijzen beschuldigende vingers naar het vluchtelingencentrum.
Tegelijk speelt er ook nog een verhaal uit de zeventiende eeuw over een heksenproces.

Je moet niet slim zijn om te weten dat uiteindelijk alles met elkaar te maken heeft.
Erica, de vrouw van politie-inspecteur Patrick speelt weer een grote rol in dit boek omdat ze toevallig net een boek wilde schrijven over de zaak Stella. Ze kan de politie dan ook goed helpen met informatie die ze al verzameld had.

Zweden heeft veel vluchtelingen opgenomen en de integratie verloopt zoals op de meeste plaatsen niet vlot. De aanhang van een extreem rechtse partij groeit. In Zweden zijn er al verschillende branden geweest in asielzoekerscentra of woningen waar asielzoekers wonen. Tot nu toe met weinig bewijs naar de daders, maar wel veel geruchten. De auteur heeft dit mee opgenomen in het verhaal.
Het verhaal over de heks uit de zeventiende eeuw vond ik ook wel leuk om te lezen.
Het is een dik boek geworden omdat er toch wel veel herhaling en uitweidingen in zitten die niet nodig waren. Heel dat gedoe met het zeilen had voor mij niet gemoeten.