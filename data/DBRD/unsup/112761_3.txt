Schrikbeeld is Val McDermids zesde boek met privé-detective Kate Branningan in de hoofdrol. In 1998 won het boek de Grand Prix des Romans dAventure. Net zoals eerdere boeken in de Branningan-serie was ook dit boek een aangenaam tijdverdrijf. In Schrikbeeld krijgt Kate Branningan een ongebruikelijke opdracht. De bekende soapactrice Gloria Kendal ontvangt dreigbrieven en vreest voor haar leven. Aan Kate de taak om de schijver van de brieven te achterhalen en Gloria te beschermen tegen een eventuele aanslag. Ietwat onwennig neemt Kate de rol van bodyguard aan en brengt heel wat uurtjes door op de set van de serie. Ondertussen houdt ze oren en ogen open en komt ze steeds meer te weten over het achterbakse televisiewereldje. Een vaste bezoekster van de set is astrologe Dorothea Dawson. Zij kijkt op verzoek van de acteurs regelmatig in haar glazen bol. Kate staat zeer sceptisch ten opzichte van dit koffiedikkijken, maar laat zich toch verleiden tot een consult. Op het moment dat ze de caravan van Dorothea betreedt doet ze een schokkende ontdekking. Dorothea is vermoord met haar eigen glazen bol. Als een vis in het water switcht Kate van bodyguard naar privé-detective en gaat op zoek naar de dader.

De Kate Branningan serie staat niet bol van de spanning en bezorgt de lezer geen kippenvel. Schrikbeeld is daar geen uitzondering op. Wat biedt het dan wel? Ongedwongen ouderwets speurwerk, uitgevoerd door een pittige tante. Het boek leest als een speer, zit vol met (soms cynische) humor en is van begin tot eind een ontspanning voor oog en geest. Het gebrek aan ingewikkelde plots, onverwachte wendingen of flink uitgediepte karakters stoort in het geheel niet als je gewoon een prettig boek wilt lezen. Kate Branningan is een vrouw die je makkelijk in je hart sluit en waar het aangenaam mee vertoeven is. Schrikbeeld is een lekker ouderwets whodunnit boek dat nostalgische gevoelens oproept naar het simpele tijdperk voorafgaand aan de psychologische thriller. Sidderen van de spanning is heerlijk, maar af en toe meedeinen op de rustige golven van een feelgood boek is ook zeker geen straf. Als je daar naar op zoek bent heeft Kate Branningan alles in huis.