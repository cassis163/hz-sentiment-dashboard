De Amerikaanse Gillian Flynn wilde eigenlijk als politie-verslaggever aan de slag maar soms neemt het leven wel eens een andere wending. Zo ook bij Gillian. En achteraf kunnen we zeggen, gelukkig!.
Want zoals bekend werd ze auteur en ging thrillers schrijven. Inmiddels al verschillende onderscheidingen en awards later, staat Flynn als stabiele factor in het rijtje van bestseller auteurs. In bijna al haar verhalen is er wel een vrouw die als lijdend voorwerp een belangrijke rol vervult en dat is haar niet altijd in dank afgenomen.

In Verloren vrouw wordt de kern van het verhaal gevormd door Amy Elliot en Nick Dunne. Beiden zijn als stapelverliefd koppeltje met elkaar getrouwd maar hun huwelijk toont barstjes en Nick heeft zelfs een langdurige relatie met een 23 jarige vrouw, Andie.
Op hun vijfde trouwdag verdwijnt Amy spoorloos. Niemand heeft ook maar een idee wat er kan zijn gebeurd maar al snel wijzen sporen in de richting van Nick. Het lijkt voor de rechercheurs Rhonda Boney en Jim Gilpin een zacht gekookt eitje, Nick heeft Amy vermoord en haar lichaam laten verdwijnen. Alleen Nick en zijn tweelingzus Margo, zijn overtuigd dat de waarheid anders is. Maar bewijs is er niet voor.

Met Verloren vrouw heeft Gillian Flynn een meesterlijk plot bedacht waarvan zelfs Loes den Hollander aangeeft dat ze het zelf wel had willen bedenken. En ze heeft daarin honderd procent gelijk. Meesterlijk gevonden en even meesterlijk verteld. In twee verhaallijnen vertellen Amy en Mike hun eigen verhaal vanuit hun eigen beleving. Dat wordt met zoveel verve neergezet dat je als lezer geen partij kunt kiezen. Wat Flynn heel goed verstopt weet te houden is het antwoord op de vraag wie nu de goede of de slechterik is. Daarmee blijft de spanning ook door het volledige verhaal op hoog niveau. Door de stijl die Flynn hanteert wordt, lopende het verhaal, steeds meer duidelijk hoe Amy en Mike over elkaar denken en wat ze van elkaar blijken te weten, Dat laatste is nog het meest verrassend.

Leuke bijkomstigheid is dat vanuit dezelfde verhaallijnen een mooi beeld geschetst wordt van hun vijfjarig huwelijk, ook vanuit beider perspectief. En dat wordt op deze manier niet vaak beschreven. Om die reden is Verloren vrouw een compleet verhaal, met spanning, humor, seks, onbegrip, veel onbegrip maar vooral veel vermaak en leesplezier!

Eindoordeel: 4 sterren
Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 5 sterren
Psychologie: 4 punten