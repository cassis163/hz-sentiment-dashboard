De hoofdpersoon in Donker Water is journaliste, Ellen Tamm. Een paniekaanval heeft ervoor gezorgd dat ze even niet kan en mag werken. Om bij te komen, reist ze af naar haar ouderlijk huis in Stentuna, een dorpje op het Zweedse platteland. Daar is net het lichaam van een vrouw gevonden. Ze is gewelddadig om het leven gebracht en blijkt ook zwanger te zijn.. En dit is niet het enige vreemde voorval; een groep jongeren terroriseert het dorp al enige tijd. Ellen vertrouwt het niet, en ontrafelt stukje bij beetje het geheim dat alles met elkaar in verband brengt. De voordeuren van de huizen in Stentuna blijken meer te verbergen dan gedacht..

Het verhaal speelt zich af in tien dagen, elke dag is een hoofdstuk uit het boek. De gebeurtenissen lees je door de ogen van drie vrouwen: Ellen, huismoeder Alexandra en basisschooljuffrouw Hanna. Naast deze drie vrouwen komen er nog veel andere personages voor in het boek, die allemaal gedetailleerd beschreven worden. Dit zorgt ervoor dat je af en toe even moet schakelen; wie vertelt wat? De drie perspectieven zorgen er enerzijds voor dat je veel informatie krijgt, anderzijds roepen ze juist ook veel vragen bij je op.

Ik geef het boek drie sterren. Ondanks dat er veel personages in het boek voorkomen, die het verhaal soms onnodig ingewikkeld maakten, word je als lezer heel nieuwsgierig. De geheimen van de vrouwen intrigeerden mij en zorgden voor een spannend, interessant plot, dat ik niet had zien aankomen!