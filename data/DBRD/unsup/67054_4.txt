Het verhaal, wat je afwisselend vanuit Stacha en Perle leest, begint met het moment dat de tweeling met de blonde haren en bruine ogen – Mischling – door hun opa en moeder wordt overhandigd aan dokter Josef Mengele bij Auschwitz. Zogenaamd heeft hij goede bedoelingen met deze waardevolle en bijzondere meerling. En de familie van zijn bijzondere collectie mensen – meerlingen, reuzen, lilliputters, etc. – krijgt uiteraard speciale privileges en ze zullen elkaar gauw weerzien. Wij als lezer weten natuurlijk dat dat onzin is…

In de “dierentuin” komen Stacha en Perle in een barak met andere meerlingen. Perle is erg wijs en rustig en lijkt sneller door te hebben dan Stacha dat wat er met hen gedaan wordt niet goed is. Ze verbergt haar pijn en ziekte voor Stacha. Stacha gelooft dat ze onsterfelijk is gemaakt door Mengele en hij heeft haar beloofd dat ook met Perle te doen, maar Perle wordt alleen maar zwakker en zieker. Stacha vlucht in haar enorm rijke fantasiewereld om op die manier te overleven. Als op een dag Perle ineens verdwenen is zakt ze nog dieper weg in die wereld. Ze zal moeten accepteren dat Perle dood is. Maar als dan de bevrijding nadert en de groep bijzondere kinderen Auschwitz weet te ontsnappen, hoopt ze toch haar zusje nog terug te vinden. Én ze zint op wraak op Mengele…

Ondanks dat het verhaal vrij bizar is, doordat je veel in het hoofd van Stacha verkeert, waar niet alles helemaal reëel is, leest het toch vlot weg. Je raakt zo geboeid door dit verhaal over de gruwelijkheden die er gebeurden in de Tweede Wereldoorlog met “bijzondere” kinderen. Wat beestachtig, wat afschuwelijk! En toch is het verhaal niet gruwelijk, juist doordat je het meekrijgt door de ogen van kinderen die niet alles zien zoals het is of niet willen zien zoals het is. Het geeft het geheel wat luchtigs en dat is fijn, want het onderwerp is al zwaar genoeg.

Je kunt je zo slecht voorstellen hoe het geweest moet zijn in een kamp of later in die verwoeste wereld, waar je nog niet wist wie je kon vertrouwen en wie niet… De speurtocht van Stacha en haar vriend Feliks, die ook uit is op wraak op Mengele, is absoluut niet zonder gevaar. Wat een moedige en volhardende kinderen! Ik vind het heel knap van de auteur hoe realistisch en meeslepend ze dit verhaal heeft weten neer te zetten. En hoe ze in de hoofden van die kinderen gekropen is.

Mischling is een heel bijzonder en uniek boek over een veelbesproken onderwerp. Zeer indrukwekkend!