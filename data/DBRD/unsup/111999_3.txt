Het Familiefeest van Robyn Carr is het derde deel in de Sullivan's Crossing-serie. In dit deel is de hoofdrol weggelegd voor Dakota Jones. Hij heeft de militaire dienst verlaten en zoekt een nieuw doel in het leven. Zijn broer Cal en zus Sierra hebben zich in Sullivan's Crossing gevestigd en hij besluit om voor hij zich aan een nieuw avontuur waagt, zijn familie te bezoeken. Zijn komst in de kleine, hechte dorpsgemeenschap heeft nogal wat voeten in aarde. Hij wordt door iedereen in de gaten gehouden en hij trekt vooral de aandacht van een vrouw waar hij totaal niet op zit te wachten en de enige vrouw die hij wel aantrekkelijk vindt lijkt hem niet te zien staan. Als Dakota’s jongste zus Sierra eindelijk de grote stap neemt en haar jawoord gaat geven aan brandweerman Connie komen alle broers en zussen sinds lange tijd weer bij elkaar. Lukt het Dakota om zijn familie met al hun (eigen)aardigheden te accepteren en zich blijvend te vestigen in Sullivan’s Crossing?

Het was even wennen aan al die vreemde namen die de verschillende personages hebben. Dakota en Connie zijn in mijn beleving vrouwennamen en bij Sidney, de vrouw waar Dakota zijn hart aan verpand, kreeg ik weer associaties met een man. In het begin verwarring alom. Maar toen ik de personages goed op mijn netvlies had, was die verwarring verdwenen. En dan is het lekker genieten van het verhaal en van alle bijzondere, leuke, vreemde personen die samen de hechte dorpsgemeenschap vormen. Via Dakota leer je al die mensen kennen en leef je mee met al hun dagelijkse beslommeringen. De problemen waar ze tegen aan lopen, hun liefdesleven en hun onderlinge betrekkingen. Een gemeenschap die voor elkaar klaar staat en hulp biedt als dat nodig is. Einzelgänger Dakota is vast van plan om alleen maar even op familiebezoek te komen en daarna weer snel te verdwijnen in de anonimiteit. Dit verandert als hij barvrouw Sidney ontmoet. Een vrouw waar je ook als lezer direct van houdt met haar warmte, haar mensenkennis en een vriendelijk woord voor iedereen. Zij zorgt ervoor dat hij zijn eigen familie begint te waarderen en vriendschap sluit met de dorpsbewoners. Door haar verandert hij van een afstandelijke man die de kat uit de boom kijkt naar een hartelijke, liefdevolle man die door het vuur gaat voor degenen van wie hij houdt en hij zelfs bereid is zich te vestigen. Het enige wat hem nog rest is Sidney van zijn liefde te overtuigen. En dat valt nog niet mee, want ook zij heeft een reden dat zij zich volkomen afsluit voor mannelijke aandacht en dus ook voor Dakota.

Hoewel het verhaal een beetje voortkabbelt met alle beslommeringen uit het dagelijkse leven van de dorpsbewoners, verveelt het verhaal geen moment. Je leeft mee met de perfectionistische Sedona, waar iedereen kriegelig van wordt. Met Sully en zijn dochter Maggie die getrouwd is met Dakota's broer Cal, die op jonge leeftijd zijn eerste vrouw verloor aan een dodelijke ziekte. Maar ook met Sierra en Connie die met baby Sam het nodige meemaken en Lola, die met twee kinderen na een heftige scheiding toch weer geluk vindt bij Tom, die eveneens na een scheiding met vier kinderen is achtergebleven. En dan natuurlijk de psychopathische Neeley, die zich als stalker van Dakota ontpopt: die is gewoon eng! Haar rol zorgt voor een beetje spanning in het verhaal. Er is voldoende ruimte voor liefde en romantiek en thema’s als adoptie, psychische ziektes, echtscheidingen, dood en geboorten en ook nog een paar steamy scènes. Het komt allemaal voorbij zoals in het echte leven.

Voor mij een aangename kennismaking met de boeken van Robyn Carr. Gewoon lekker weglezend en misschien niet allemaal even geloofwaardig, maar heerlijk om op een luie zaterdagmiddag in een ruk uit te lezen.