In A Conspiracy of Stars maak je kennis met de planeet Faloiv. Jaren geleden landde de eerste generatie mensen op deze planeet en ondertussen is er al een nieuwe generatie, die alleen deze planeet kennen. Deze jonge generatie (de greencoats) studeert om in de laboratoria te mogen werken waar onderzoek gedaan wordt naar het leven op Faloiv. De laboratoria zijn strikt verboden tot er plots besloten wordt dat de jongeren stage mogen volgen. Maar niets is wat het lijkt. We volgen het hoofdpersonage, Octavia, op een zoektocht naar de waarheid en de mogelijkheid bestaat dat de toekomst van de mensen én van de bewoners van Faloiv van haar afhangen.

Het verhaal komt vrij traag op gang, omdat het begin naar mijn mening te veel probeerde de wereld uit te leggen en de personages voor te stellen aan de lezer. Ik moest na elk hoofdstuk steeds moeite doen om toch weer verder te lezen. Er zat niet zo veel spanning in en ik werd niet echt meegetrokken in het verhaal. Naar het einde kreeg het verhaal toch meer spanning en las het boek veel vlotter, maar dit kwam voor mij net wat te laat aangezien ik op dat moment mijn aandacht al deels verloren had. De schrijfstijl was wel erg aangenaam, wat dit tekort aan spanning voor mij wat compenseerde, en ik heb dan ook nooit met tegenzin dit boek gelezen, maar dit tekort aan spanning zorgde bij mij ook wat voor een tekort aan motivatie.

De wereld, Faloiv, zelf vond ik heel erg intrigerend. Ik wou graag meer weten over deze planeet, maar in het begin van het boek ligt de focus meer op de hoofdpersonages. Ergens is dit nodig om een band te creëren tussen de lezer en de personages, maar ik had graag van in het begin meer interactie gezien tussen de mensen en de elementen van de planeet die voor de lezer een compleet mysterie zijn. De mysterieuze kenmerken van Faloiv, die wel aan bod kwamen, waren goed uitgewerkt en je kan als lezer een goed beeld vormen van hoe de wereld eruit zou kunnen zien.

Wanneer je dit verhaal van wat dichterbij bekijkt zijn er enkele onderliggende thema’s in het verhaal verwerkt, die er voor zorgden dat ik het boek toch wat hoger waardeerde. Je kan in dit boek een aantal thema’s vinden zoals de discussie tussen vegetariërs en vleeseters, kolonisatie, dierenmishandeling, … . Het is mooi wanneer een auteur toch best moeilijke thema’s in een boek kan verwerken, zodat je er (on)bewust wat meer over gaat nadenken.

Ik gaf dit boek 3 sterren, omdat het voor mij wat te traag op gang kwam en meer mocht focussen op de Faloiv, maar het einde heeft ervoor gezorgd dat ik toch wat meer genoot van het boek. De onderliggende thema’s hebben me ook zeker aan het denken gezet, maar het verhaal op zich was voor mij net niet goed genoeg voor 4 sterren.