Met relatief weinig personages zet Nederlof vanuit verschillende perspectieven en tijdsperioden een meer dan intrigerend verhaal neer. Het begin, de aanslag, is zó indringend geschreven. Vervolgens word je meegenomen in het verhaal vanuit hoofdpersonages Evelien, Ralf en Lieke. Een ieder met een goed uitgediepte achtergrond met als raakvlak de aanslag. Dat dit niet het enige raakvlak gaat zijn is een ontdekkingstocht tijdens het lezen waarbij de opbouw indrukwekkend uitgevoerd wordt. Je ziet aan de data dat het een zich afspeelt voor het ander en dat dit samen moet gaan komen. Dit brengt zo heel af en toe ook een stukje herhaling met zich mee, ik blijf echter wel geboeid.

De personages zelf staan als een huis en het bijzondere is dan weer dat ik met niet één de daadwerkelijke klik voel. Men weet af en toe zo te denken en te reageren dat ik denk, hoe dan? De uitzondering is side-kick Jennifer. Toch nog iemand die de boel ‘normaal’ benadert en weet te relativeren.

Nederlof doet qua schrijven nergens moeilijk en houdt de wijze van vertellen aan de eenvoudige kant. Het leest makkelijk en prettig weg en ik ervaar voldoende spanning in het geheel. Wanneer dan daar een echt verrasmomentje komt, geeft dat ook direct weer de schwung tot gretiger verder lezen.

Ondenkbaar is al met al echt een prima boek en zeker ook een aanrader voor de jongvolwassenen onder ons. Er worden actuele thema’s verwerkt in een verhaal wat uiteindelijk compleet in elkaar weet te vallen, en dus beschikt over een goed plot. Naar mijn mening zou dit boek dan ook hoog kunnen scoren in de categorie Young Adult.

Conclusie:

Op alle fronten drie en halve sterren voor Ondenkbaar.

Karin Meinen-Samenlezenisleuker