‘De eerste Wereld’ is een fantasyboek waarin Marc Lommert een geheel gefantaseerde wereld en dito bewoners heeft gecreëerd. De link met Tolkien is dan ook snel gelegd. Dat research naar deze auteur aan het licht brengt dat Tolkien zijn grote voorbeeld is, verbaast mij dan ook geenszins.

“Via het hof van de smid kwamen Eroc en Taru uit op een klein zandpad en stil als muizen slopen zij in het holst van de nacht het dorp uit. Het gebrek aan daglicht mocht voor de twee geen belemmering betekenen, want ook al werd de maneschijn geblokkeerd door langzaam langs drijvende bewolking; de jongens kenden het eerste deel van hun weg door de Rotsen goed.”

Het kostte mij wat moeite om in het verhaal te komen en mij los te trekken van mijn associaties met Tolkien, maar toch heeft Lommert kans gezien mij op zeker moment te boeien met zijn boek..

Een compliment verdient de prachtige colour locale. Lommert beschrijft fraai en gedetailleerd de schitterende omgeving zoals hij die zelf, bij het schrijven van ‘De eerste wereld’ voor zich moet hebben gezien.

“In het ochtendschemer passeerden zij de dorpsmuur en zij leidden hun paarden het noordelijke pad richting de bergen op. De zon, die niet veel later aan de oostelijke horizon verscheen, zagen zij maar kort vandaag, want al snel blokkeerden rotswanden en boompartijen de zonnestralen waarmee de dag nog zo vrolijk en kleurrijk begonnen was.”

De karakterissering is goed en vooral de diepe vriendschap tussen de jongens Eroc en Tarú en hun gezamenlijke queeste, is boeiend en innemend beschreven; de dialogen kunnen nog wat natuurlijker.

“Taru sloot zijn ogen. Hij legde zijn hand op het voorhoofd van de smid uit Dayta en doorzocht zijn gedachten diep en effectief. De leugens die hij uiteindelijk vond, deden hem twijfelen aan alles waarin hij tot dat moment geloofd had.”

Sommige auteurs bezitten de gave om hun lezerspubliek direct aan het begin van hun verhaal vast te grijpen en niet meer los te laten tot aan het einde van hun boek. Die gave bezit Lommert, naar mijn mening, (nog) niet. Desondanks is ‘De eerste wereld’ de moeite waard. Ik kreeg ook sterk de indruk dat de auteur moest ‘warmdraaien’ aangezien het verhaal en het vertellende vermogen van Lommert allengs beter werden.

Over de auteur
Marc Lommert (1984) studeert na de Havo in 2008 af aan de Sporthogeschool in Tilburg. Samen met zijn vriendin Rimalda maakt hij een wereldreis en vindt in Nieuw-Zeeland de inspiratie voor een fantasyverhaal. Het verhaal groeit in de daaropvolgende jaren uit tot een epische reeks. In december 2014 wordt deel 1 in een gelimiteerde uitgave in eigen beheer gepubliceerd. Het boek is een succes en wordt in 2016 heruitgegeven door Godijn Publishing. Van zijn grote voorbeeld - Tolkien - heeft Marc 500 boeken in zijn kast staan.

Over Hanneke Tinor-Centi
Hanneke Tinor-Centi (1960), communicatieprofessional, tekstschrijver, (boek)marketeer, boekrecensent en literair agent. www.hanneketinorcenti.nl