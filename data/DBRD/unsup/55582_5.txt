Een bijzonder boek met een ontroerend verhaal, gebaseerd op de persoonlijke ervaringen van Carlo Groot. Hij schrijft openhartig over zichzelf en zijn vrouw Lisette en hun queeste voor een kind. Carlo twijfelt zoals vele mannen twijfelen. Het hoeft niet meteen en als het niet meteen komt, ach dan komt het toch wel goed.. Ja, en als ze dan uiteindelijk overgaan tot IVF komt het inderdaad misschien wel goed. Carlo probeert intussen ook zichzelf te blijven, met zijn hobbies en in zijn werk. Rocken, de motor, doorzakken met vrienden, catchy oneliners bedenken die verkopen. En dan komt toch de titel van het boek Izar in zicht.
We krijgen een indringende inkijk in de binnenwereld van een man die zichzelf heus wel kan voorstellen vader te zijn van een dochtertje met wapperende krullen. Hij is het ook die de naam bedenkt van de titel.
Ik moest het boek soms even letterlijk wegleggen en niet alleen omdat mijn vrouw en ik ook via de medische weg hebben geprobeerd om kinderen te mogen ontvangen.
Het boek is een must voor hen die denken dat kinderen vanzelfsprekend zijn. En voor hen die persoonlijke ervaringen met dit onderwerp hebben is dit boek een aanrader. Want, Carlo Groot heeft een monument geschreven voor allen die denken dat het leven maakbaar is en moeten leren omgaan met teleurstelling. Vijf sterren!