Paul Krüzen is de zoon van Aloïs Krüzen en Alice Klein Haarhuis. Tot aan zijn achtste jaar hangt Paul aan de rokken van zijn moeder in de oude spookboerderij in het kleine dorp Mariënveen. Zijn vader speelt nauwelijks een rol in zijn leven, totdat hij een neergestorte Rus aan zijn enkels het maisveld uitsleept. De Rus wordt opgenomen in het gezin Krüzen en als hij na enige tijd vertrekt, dan gaat Alice met hem mee en laat Paul en Aloïs geschokt achter. Paul en Aloïs zullen nooit helemaal over deze schok heen komen en het vertrek van zijn moeder is vooral voor Paul een traumatische ervaring wat zijn verdere leven en keuzes zal bepalen. Vijftig jaar later leven vader en zoon nog steeds op de boerderij en Paul heeft de zorg voor zijn vader op zich genomen. Chinezen hebben de plaatselijke horeca overgenomen en zijn enige vriend Hedwiges Geerdink ziet zijn kruidenierswinkel ten ondergaan door de komst van 'de Plus'. Vastgeroest in zijn gewoontes, bezoekt Paul af en toe een bordeel, net over de grens, waar hij in de armen van de moederlijke Rita betaalde liefde en warmte vindt. Als er een dramatische gebeurtenis plaatsvindt, heeft dit grote invloed op Paul, en de trauma's uit zijn kinderjaren trekken hem mee in een onvermijdelijke nachtmerrie.

Tommy Wieringa heeft een prachtig boek afgeleverd. Schitterende zinnen, die je wilt herlezen omdat ze op zichzelf al een verhaal vertellen. Een boek vol menselijke emoties, verval en eenzaamheid, maar door de droge humor en grandioze vertelkunst is het een boek wat je met veel plezier leest.

Een absolute aanrader!