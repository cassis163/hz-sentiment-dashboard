Het is tijden geleden dat ik iets gelezen heb van Gayle Forman. Ik heb haar eerdere boeken, Als Ik Blijf en Wacht op mij, helemaal verslonden. Maar ik had deze keer een geweldig excuus om in dit boek te beginnen, want ik ga naar YALC in juli en dit jaar is Gayle Forman te gast! Ik was dus héél erg benieuwd naar haar nieuwste boek.
Ik moet zeggen dat dit boek me aangenaam verrast heeft. Oprecht. Ik heb een aantal vriendinnen die helemaal geen fan zijn van Forman, dus dat zorgde ervoor dat ik wel bang was dat ik misschien na zo’n lange tijd teleurgesteld ging zijn, maar dat was niet zo. Vanaf hoofdstuk 1 merkte ik al dat ik helemaal in het verhaal zat. Ik verslond pagina na pagina en voor ik het wist, was het uit.
Mijn drijfveer om zo snel te lezen, was waarschijnlijk omdat dit boek drie verschillende hoofdpersonages heeft die elk hun eigen verhaal te vertellen hebben. En je moet gewoon verder lezen om dat te ontdekken wat hun verhaal is. Dat maakte het zo spannend, want de drie verhalen zijn zo verschillend, met elk hun eigen twist. Ze zijn hartverscheurend, waardoor je na de laatste pagina een klein gat in je hart hebt.
Freya, Nathaniël en Harun zijn alle drie mensen die uit een heel ander milieu komen. Ze hebben andere bezigheden, andere hobby’s en een heel ander leven. Toch lijken ze juist daarom zo goed bij elkaar te passen. De personages komen in het boek zo tot leven door die kleine dingen, die geweldige motieven (die pas op het einde duidelijk worden) en de levensechte relaties. Hun ontmoeting klopt gewoon in hun leven en het voelde geen moment aan alsof Gayle ze samen in een pot had gegooid om een verhaaltje te vertellen.
Ook vind ik het héél leuk dat dit boek zich afspeelt in New York. Oké, het is een cliché, maar ik vond dat Gayle er heel goed in geslaagd is om de niet toeristische kant van de stad te belichten. De kant die ik ook wel eens graag wil ontdekken.
Maar er was een klein dingetje waardoor ik niet helemaal van dit boek kan houden. Ik vond dat het einde wat meer pagina’s mocht tellen. Oké, dat klinkt raar, maar ik vond het einde zo gejaagd. Te snel, in vergelijking met het tempo van het boek. En daardoor had ik niet het ‘ohh’-gevoel die je zou moeten hebben na het lezen van zo’n boek.
Waar ik ga is het perfecte zomerboek. Het laat je wegdromen in de straten van New York terwijl jij nog in je luie zetel zit. Met unieke personages die hand in hand gaan, een geweldige schrijfstijl en foutloze vertaling, is Waar ik ga hét boek voor contemporary-fans. En ben je geen contemporary-fan? Dan is dit een geweldig boek om het genre mee te ontdekken!