Meestal lees ik thrillers, maar over deze roman had ik heel veel goeds gehoord. Ik ben nu ook fan! Aan het begin van het boek worden er best veel mensen geÏntroduceerd, dat vond ik even lastig, maar daarna wilde ik het boek niet meer opzij leggen.
Het gaat over Cecilia, die bij toeval een brief van haar man vindt. Ze besluit hem hierover te vertellen, waarop hij nogal raar reageert, en zij besluit de brief te lezen. Hierna staat haar geordende leven behoorlijk op z'n kop en weet ze zich geen raad met wat ze te weten is gekomen.
Het verhaal speelt zich af in een hechte dorpsgemeenschap in Sydney waar bijna iedereen elkaar kent. Daardoor weegt wat Cecilia te weten is gekomen nóg zwaarder. Zij is hostess van Tupperware en kent zodoende iedereen behoorlijk goed.
Naast deze hoofdverhaallijn spelen nog twee andere verhaallijnen, die zich mooi verweven met het verhaal van Cecilia. Zo is er de secretaresse van de basisschool, Rachel. Haar dochter is op vijftien-jarige leeftijd vermoord, maar de dader is nooit gevonden. Rachel leeft een leven in onzekerheid en kan de dood van haar dochter moeilijk verwerken. De andere verhaallijn gaat over Tess, zij is getrouwd met Will en ze hebben een zoon, Liam. Tess en Liam gaan naar Sydney omdat Tess' moeder haar enkel heeft gebroken. Liam gaat hier naar de oude school van Tess, waar ze Cecilia ontmoet.
Als de aap eenmaal uit de mouw is en je weet om welk geheim het gaat wil je gewoon weten welke keuzes er worden gemaakt. Ik vind het heel knap dat je zo in het verhaal wordt getrokken dat je het boek niet meer weg wilt leggen. Vijf sterren van mij!