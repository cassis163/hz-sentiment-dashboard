Voor mij is de wonderpan jeugdsentiment. Wij hadden thuis geen oven en mijn moeder bakte dan cake of poffert in de wonderpan. Ik heb dat destijds echt als een wonder ervaren, dat er smakelijke producten uit zo'n malle pan konden komen.
De wonderpan is weer helemaal ín. Misschien heeft je moeder of je oma er nog een, maar ze zijn er ook weer spiksplinternieuw. Ik overweeg heel hard om er zelf een te kopen in plaats van dat ouwe ding van mijn moeder te confisqueren.

Het boekje 'Bakken zonder oven' bevat prima recepten, "Heerlijk nostalgisch" staat erop vermeld en dat is het ook. Niet elk gerecht zal in één keer lukken: een wonderpan is geen oven die je precies op de juiste temperatuur kunt instellen. Door ondervinding zul je moeten leren hoeveel warmte de pan nodig heeft enz. Overigens is de wonderpan geschikt voor alle warmtebronnen inclusief inductie.

Cake, reuzencake, broeder of poffert, kokoskrans, gembertaart, nodigen uit om gebakken te worden, maar je kunt in de wonderpan ook koekjes bakken of bijvoorbeeld afbakbroodjes. Handig voor wie geen oven heeft, mooie afwisseling voor wie die wel heeft maar wel eens iets anders wil.

Meer info over de werking van de wonderpan vind je op dewonderpan.nl.

Boekje 2, 'Bakken zonder oven deel 2' geef ik een ster minder. Het merendeel van de gerechten daarin doet in niets aan vroeger denken en is te gekunsteld en te luxe. Leuk dat het kan, maar daar zou ik dan toch liever de oven voor gebruiken.