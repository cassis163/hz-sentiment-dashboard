Het gelukkige leven van Lieke verandert drastisch als haar relatie met Mark plotseling uitgaat. Lieke kan hem niet vergeten en vraagt hulp aan haar vriendinnen. Die weten wel hoe ze haar kunnen helpen, maar of dit ook de juiste weg is?

Het verhaal van Lieke zal voor velen herkenbaar zijn, omdat het vaak de gewone alledaagse situaties betreft die Lieke meemaakt. Al zijn er ook gebeurtenissen die niet iedereen zal beleven, zoals speeddaten, belandt ze voor een onderzoek dat ze doet voor haar werk in een SM-kelder en ziet ze bejaarden het voorspel bedrijven.

Op zoek naar de ware liefde komt Lieke zichzelf vaak tegen en moet ze haar onzekerheden overwinnen. Ze heeft leuke dates, maar ook hele foute. Aan een van haar dates houdt ze een seksminnaar over die ze kan bellen als ze er behoefte aan heeft. Door haar turbulente leven is Lieke snel afgeleid en komt de relatie met haar ouders onder druk te staan. Ook op haar werk en waterpolo loopt het allemaal niet lekker. Ze beleeft leuke en fijne momenten, maar ook verdriet komt om de hoek kijken.

Zal Lieke tot inkeer komen en gaan beseffen waar het echt om draait in het leven en de liefde?

Chicklit is normaliter niet echt mijn ding, tenzij het een goede verhaallijn heeft, enigszins realistisch, humoristisch, romantisch en vlot leest. En hieraan voldoet dit boek ruimschoots.

Hoewel dit het debuut was van de auteur heb ik hier tijdens het lezen niks van gemerkt. Ze schrijft boeiend, vlot, humoristisch en het leest als een trein. De hoofdstukken zijn kort wat ikzelf altijd plezierig vind. Het karakter van Lieke wordt voldoende uitgediept waardoor ik mij goed kon inleven.
De echte chicklitlezer/liefhebber zal zeker genieten van dit boek.

Zeer benieuwd naar haar andere genres.