Nu heb ik er toch al bijna 5 decenia opzitten en nog steeds niets van Reve gelezen. Boeken die zo'n beetje rond mijn geboorte geschreven zijn, dus een mooi tijdsbeeld geven. Dat wordt dus de hoogste tijd! En het moet gezegd ... deze kennismaking was een hele leuke. Smaakt naar meer.
Ook wel mooi om het nu pas te lezen en je af te vragen waar toendertijd toch al die ophef over werd gemaakt. Tegenwoordig mogen we toch alles zeggen over ieder onderwerp ... dat heet dan vrijheid van menigsuiting en dat misbruiken we dan maar om links en rechts van alles en iedereen te beledigen.
Daarbij vergeleken was Reve een lieverdje! Zo gaat hij tekeer tegen een criticaster van gereformeerde huize, maar in prachtige poetische bewoording: Ik geloof in Jesus Christus, die waarlijk de Zoon is van God, maar niet in gebrek aan intelligentie en aan vitamine C, en evenmin in een kerk die meent de alleenverkoop van God voor Nederland en Kolonien in pacht te hebben. Nee, verdomd nog aan toe, dan nog liever paaps, want de katolieken, dat meen ik te hebben opgemerkt, zijn, als het er op aankomt, wel traag van geest, gebrekkige denkers, bij het karakterloze af beginselarm, en wat je verder maar wilt, maar ze zijn een stuk minder onverdraagzaam. 
Schattig toch? Vooral dat 'meen ik te hebben opgemerkt' ... heerlijk.
Een stijl van schrijven die tijdloos is en onderwerpen die nog steeds actueel zijn. Zoals gezegd: dat smaakt zeker naar meer.