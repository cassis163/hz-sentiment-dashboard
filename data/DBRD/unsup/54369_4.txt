Parijs, liefde, jonge mensen en wat problematiek. Echt heel origineel zijn de gegevens voor Een zomer in Parijs niet. Maar is het niet juist daardoor dat de in Kansas geboren Denise Grover Swank met dit boek een paar fijne leesuurtjes heeft afgeleverd?

Samen met haar oudere broer Eric moet de 16-jarige Sophie de zomer bij haar vader doorbrengen. Een droom voor iedere Amerikaanse tiener, want haar vader woont in Parijs. Sophie denkt hier echter anders over. Sinds haar vader zijn gezin een paar jaar geleden van de één op de andere dag in de steek heeft gelaten en zijn dromen achterna is gereisd, is Sophie teleurgesteld in hem. Nu hij opnieuw trouwt met zijn nieuwe liefde wil hij zijn kinderen daarbij hebben. Met grote tegenzin laat Sophie haar hartsvriendin achter en vliegt naar Parijs.
Hier wordt ze warm onthaald door de vriendin van haar vader. Echt open staat Sophie hier niet voor. Zij is niet de enige die niet blij is met de gang van zaken. Ook stiefzusje Camille ziet Sophie liever gaan dan komen. Camille is na het overlijden van haar vader gewend alleen te leven met haar moeder. Haar moeder te moeten delen met een nieuwe liefde en ook de kinderen van die nieuwe liefde brengt het slechtste in haar boven. Zij zet haar vrienden op tegen haar nieuwe stiefzus. Geholpen door de vriend van Eric die mee mocht vanuit Amerika.

Sophie probeert rust te vinden in haar passie, pianospelen. Helaas staat in het Parijse appartement van haar vader geen piano. Eén van de vrienden van Camille, Mathieu kan haar hierbij helpen. Maar is hij een echte vriend of is hij onder invloed van Camille? En hoe gaat Eric met de vijandigheden van Camille om?

Aan het eind van de zomer in Parijs zal Sophie een ander mens zijn. Volwassener. Door schade en schande wijs geworden. De vraag blijft of deze zomer ook nog wat moois heeft voortgebracht voor Sophie.

Een Zomer in Parijs is een boek dat je door Parijs laat dwarrelen aan de hand van de Young Adult avonturen die Sophie beleeft.