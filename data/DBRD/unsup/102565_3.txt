Toen ik hoorde dat Jimmy Fallon een boek had geschreven voor kinderen kon ik niet anders dan de uitgever smeken om een recensie-exemplaar. Gelukkig moesten ze bij Uitgeverij Fontein-Jeugd erg lachen om mijn enthousiasme en stuurden me snel een toe. Voor wie niet weet wie Fallon ook al weer is: Hij is de presentator van The Tonight Show. Hij interviewt in zijn show iedere avond alle beroemde mensen van deze aarde. Dat doet hij op een zeer grappige wijze dus dat hij een grappig boek had geschreven, kwam voor mij niet als een verrassing. Ook niet dat het boek voor peuters is geworden. Fallon en zijn vrouw hebben twee dochters die zij kregen via draagmoederschap. In zijn show vertelt hij daar heel liefdevol over.
Papa is een absurd en hilarisch peuterboek. Het is zo grappig omdat het zo herkenbaar is. Als je ouder bent en je kind begint te brabbelen hoop je dat hij/ zij op een mooie dag 'Mama' zegt .. of 'Papa' als je de vader bent. Die van mij zeiden alle drie Papa. en niet een keer, nee vooral de middelste zei maandenlang niets anders dan Papa. Tegen mij, tegen papa en ook tegen iedereen die het maar wilde horen. Ook al wil je het niet toegeven en vind je jezelf behoorlijk kinderachtig: toch wil je stiekem dat ze mama zeggen. Op die kinderlijke frustratie is dit boek gebaseerd.
In de groep Kinderboeken lieten we al eerder dit lieve filmpje zien dat ik van Facebook plukte.
Waar gaat het boek over? We zien een nogal boze koe die zegt: 'Papa!' Maar het kalfje zegt geen 'Papa' terug, Hij zegt wat iedere kleine koe zegt: 'BOEEEE!'
Het schaap kijkt smekend naar zijn lammetje: 'Papa!' zegt hij. 'Mèh', antwoordt het lam.
En zo gaat het maar door. Ongemerkt is het heel leerzaam want we leren wat een bij zegt en wat voor geluid een konijn produceert (haha wiebel met je neus).
Maar wat gebeurt er als alle dieren samen komen? Zeggen we dan eindelijk 'Papa'??
Het boek heeft vreemde tekeningen. Zijn ze mooi? Och, kweenie. Zijn ze grappig? Ja heel erg. In het kleinste detail weet Miquel Ordóńez emotie te creëren. Omdat ook zijn gevoel voor humor, net als die van Fallon in het detail zit, passen tekeningen en het idee goed bij elkaar. En het aller aller leukste is natuurlijk dat er van het boek ook een Mama-editie is. Die is natuurlijk vele malen mooier....
Ik verzuchtte al eerder dat Fallon voor 36 woorden wellicht een miljoen of meer verdient, maar dat is wat succes doet. Succes versterkt succes. En het is hem gegund want het is een erg grappig boek geworden. Perfecte garantie voor urenlang voorleesplezier met je kleintje op schoot.

Gegevens boek:

Auteur: Jimmy Fallon
Illustraties: Miquel Ordóńez
ISBN 9789026146619
Uitgever de Fontein Jeugd
Druk 2018
Taa lNederlands
Bladzijden 34 pp.

Nienke Pool is sinds jaar en dag recensent kinderboeken. In augustus 2017 richtte zijn de Facebookgroep Kinderboeken op.