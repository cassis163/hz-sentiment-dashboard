Als je als debuterend schrijver van een kinderboek je voor neemt om in dit verhaal educatief, goed leesbaar, goede illustraties en ook nog een maatschappelijk item wil aansnijden, neem je een groot risico dat niet alle doelstellingen gehaald zullen worden.
Anthonie Holslag is hiermee aan de slag gegaan, nadat hij een aantal indringende boeken met een horrorinslag had uitgebracht en hij al duidelijk had gemaakt dat het schrijven hem heel goed afgaat.
Maar dat is geen garantie voor een succesvol debuut met een kinderboek, waarbij hij de lat hoog heeft gelegen.
Ronny en het grote spinnenweb is een prachtig, mooi geïllustreerd verhaal geworden, waar zowel de schrijver als de illustrator heel trots op mag zijn.
Ronny is een bosspin, die met zijn negen en veertig broertjes en zusjes in het bos woont. Al zijn broers en zussen zijn ‘normale’ bosspinnen, maar Ronny is klein en wordt daar erg mee gepest. Daar is hij heel ongelukkig over en om de pestkoppen de mond te snoeren heeft hij zich voor genomen om het grootste spinnenweb aller tijden te maken.
Het boek geeft op een speelse manier informatie over spinnen in het algemeen en met name de bosspin. Dit is niet belerend geschreven maar op een uiterst educatieve manier.
De illustraties zijn precies goed voor dit verhaal. Niet te uitbundig maar maken heel goed duidelijk wat de schrijver en de illustrator willen vertellen.
Echter wat het meest tot de verbeelding spreekt is de manier waarop Anthonie Holslag het pesten onder de aandacht probeert te brengen. Ook hier niet te belerend maar precies de goede toon.
“’s Nachts in zijn bedje, gemaakt van spinnendraad, keek hij naar het plafond boven hem en probeerde hij zijn broertjes en zusjes te geloven. Op andere nachtelijke uren was het moeilijker. Dan was het alsof hij de stemmen van zijn klasgenootjes hoorde. Dan kroop hij van verdriet nog dieper onder de dekens. In slaap komen was dan heel moeilijk.”
Voor kinderen die worden gepest, heel herkenbaar maar ook voor ouders die dit hebben meegemaakt zal het menig keer slikken zijn.
Met name de hele dunne lijn van gepest worden en pestkop worden, is heel fijntjes in het verhaal verweven. Dit roept zeker de vraag op wat men in dit geval zelf zou doen. Dit en nog meer subtiele verwijzingen zitten als rode draad door dit boek.
Is er dan niet op te merken aan dit boek? In een aantal zinnen zou het woordgebruik iets simpeler en meer op kinderen gericht kunnen zijn, maar dat is slechts een enkele keer het geval.
Ronny en het grote spinnenweb is een mooi, integer en helaas herkenbaar boek, zeker als de lezers zich in het verhaal gaan herkennen.
Het zal voor Anthonie Holslag een hele toer worden om te bepalen wat voor schrijver hij het liefst zou willen zijn. Het zou goed zijn als hij op meerdere borden blijft schaken