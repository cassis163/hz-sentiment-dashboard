Myriam en Paul hebben twee kinderen. Terwijl de carri√®re van Paul voorspoedig lijkt te verlopen, komt die van Myriam tot haar toenemende ongenoegen, volledig tot stilstand. Zij wil graag haar baan als advocate opnieuw oppakken. Een nanny moet uitkomst brengen. Dat wordt Louise, ijverig, lief voor de kinderen en ogenschijnlijk een perfecte oplossing voor het probleem. Stukje bij beetje komen we meer over Louise te weten, over haar overleden man, haar verdwenen dochter, haar grote eenzaamheid. Zij neemt een steeds belangrijker plaats in het gezin in wat langzamerhand de nodige spanningen bij vooral Myriam veroorzaakt. De situatie wordt beklemmender met, uiteindelijk, een dramatisch gevolg.

Hoewel in de eerste zin van het boek 'De baby is dood' het drama al wordt aangekondigd, slaagt Leila Slimani erin een spannend en aangrijpend verhaal neer te zetten waarin je als lezer steeds verder meegevoerd wordt naar de catastrofale climax. Zij schrijft helder, gebruikt niet teveel woorden waardoor de gebeurtenissen keihard op je afkomen. Een indrukwekkend verhaal.