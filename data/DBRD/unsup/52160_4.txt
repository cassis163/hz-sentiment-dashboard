Isa Maron is met het schrijven van thrillers niet aan haar proefstuk toe.
Galgenveld is echter de eerste thriller die ik van haar lees en wat mij betreft een schot in de roos.
Galgenveld is het eerste deel van een vierluik met als hoofdtitel "De Noordzeemoorden".

Kyra Slagter, een puber die voor haar eindexamens staat, is als een van de eersten aanwezig op de plaats delict, van wat later blijkt, een gruwelijke moord.
Kyra herkent het slachtoffer als Marc Gaullier, één van haar docenten.

Kyra bijt zich vast in deze case en dit tot groot ongenoegen van rechercheur Maud Mertens wiens pad Kyra te pas en te onpas kruist.
Gaandeweg moet Maud Mertens wel erkennen dat Kyra een klare kijk heeft op de case en haar bruikbare tips en adviezen aanreikt.
Kyra heeft zich niet enkel vastgebeten in deze moordzaak, maar onderzoekt ook de mysterieuze verdwijning van haar zus Sarina, nu vier jaar geleden.
Kyra is overtuigd dat haar zus nog leeft.

Dan gebeurt er een nieuwe moord...

In het boek lopen er verschillende verhaallijnen.
Eén betreft uiteraard Kyra's eigen onderzoek dat het recherchewerk van Maud Mertens doorkruist.
Een andere belangrijke verhaallijn speelt zich af in Schotland waar een meisje op de vlucht is.
Wie is zij? Waar komt zij vandaan?
Vervolgens is er ook de verhaallijn van een meedogenloze moordenaar.

Het boek leest heel erg prettig en vlot weg;
De karakters van de verschillende personages zijn voldoende diep uitgewerkt, net als de verschillende verhaallijnen.

Isa Maron heeft een thriller geschreven die je van bladzijde één in zijn greep houdt.
Haar prettige en vlotte schrijfstijl met veel cliffhangers zijn een pluspunt.
Zij heeft het verhaal op een leuke, doch indringende manier opgebouwd en besluit met een kanjer van een plot!

Ik kijk uit naar de volgende boeken van het vierluik!