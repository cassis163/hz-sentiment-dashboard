Vlucht is een huiveringwekkend spannende thriller die zich afspeelt in een mogelijk nabije toekomst. Jack woont met zijn vrouw Dee, hun puberende dochter Naomi en zoontje Cole in de Amerikaanse staat Nieuw Mexico, in de stad Albuquerque. Hun gezinsleven vertoont flink wat scheuren, maar momenteel heeft het gezin wel wat anders aan hun hoofd. Sinds kort blijken namelijk steeds meer mensen zich te groeperen om de rest van de landelijke bevolking uit te moorden. Na het zien van een mysterieus licht zijn zij ervan overtuigd een bevoorrechte groep mensen te zijn. Ze hebben maar een doel: de rest van de bevolking moet dood! Liefhebbende minnaars en sympathieke buurtbewoners veranderen onverwacht in moordlustige personages. Cole heeft als enige van het gezin ook het licht waargenomen, maar vertoont tot op heden geen agressie. Jack en Dee besluiten samen met hun kinderen te vluchten richting Canada in de hoop dat ze daar veilig zullen zijn.

Wat volgt is een bizarre road-trip vol actie, kippenvelmomenten en nagelbijtende spanning. Het verhaal wordt grotendeels beschreven vanuit het oogpunt van vader en echtgenoot Jake, je beleeft met hem zijn ups en downs tijdens hun vluchtpogingen van het naderende kwaad.

Dit boek werd al door velen vergeleken met de populaire televisieserie The Walking Dead. Hoewel er in dit verhaal geen “echte” zombies voorbijkomen is de vergelijking weldegelijk terecht. De thriller Vlucht bevat behoorlijk wat over de top momenten, maar komt (vreemd genoeg) in zijn geheel toch erg geloofwaardig en zorgwekkend realistisch over. Net als de eerder verschenen boeken van Blake Crouch, waaronder Dark Matter en de Wayward Pines trilogie, zal ook dit verhaal de lezer van begin tot eind blijven boeien en je zelfs daarna niet snel loslaten. Blake Crouch bewijst ook nu weer dat hij heel beeldend kan schrijven en weet de personages in Vlucht met slechts een paar zinnen tot leven te wekken. De scènes uit het boek spelen zich als vanzelf in je gedachten af. Visualiseren is bij dit verhaal niet zo moeilijk, stoppen met lezen onmogelijk.

Vlucht is een thriller dat op het randje balanceert van horror. Het is een zenuwslopende pageturner vol mysterie, angst, haatzaaiing, liefde, loyaliteit, wilskracht en moed.