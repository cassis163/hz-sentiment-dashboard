Kipper is jarig en hij geeft een feest. Het olijke hondje heeft een taart gebakken mét een kers er bovenop en al zijn vriendjes uitgenodigd. Kipper is er helemaal klaar voor, maar waarom komt er dan niemand?

Kipper werd voor het eerst opgevoerd in het prentenboek De blauwe ballon waarin hij samen met zijn baasje een hoop gekke avonturen beleeft. Ondertussen heeft Kipper een hele reeks gekregen over zijn eigen lotgevallen. Met de uitgave van Kipper’s feest blaast het bruin-witte hondje dan ook al 25 kaarsjes uit.

We zien de spelfout (correct is Kippers feest) in de titel door de vingers en dan is Kipper’s feest een mooi prentenboek om samen met je kleuter (vanaf 3 jaar) het nodige kijk- en leesplezier aan te beleven. Elke tekstbladzijde bevat ongeveer tien groot gedrukte regels die vlot lezen, doordat de nodige witruimte is gebruikt. De tekeningen geven op hun beurt de hoofdlijnen uit de tekst goed weer. Ze zijn gedetailleerd genoeg om de kleintjes voldoende te geven om naar te kijken terwijl je het verhaal voorleest, maar niet zo druk dat hun aandacht helemaal afgeleid wordt van wat je vertelt. Mick Inkpen gebruikt fijn omlijnde aquareltekeningen die zacht ingekleurd zijn. De prenten zijn relatief groot en steken voldoende af tegen de witte achtergrond die in heel het boek gebruikt wordt. 

In dit boek draait alles rond een misverstand dat ervoor zorgt dat de vriendjes van Kipper op de verkeerde dag naar het feest komen. De taal die gebruikt wordt om juist dat gegeven uit te leggen, maakt het erg moeilijk voor kleuters om te begrijpen hoe dat precies komt: ‘Jouw verjaardag was eergisteren morgen (hiermee wordt niet ’s morgens bedoeld, maar wel dat Kipper gisteren jarig was). Gisteren zou het vandaag zijn, maar vandaag was het gisteren.’ Gelukkig blijkt uit de rest van het verhaal wel vrij duidelijk dat het is misgelopen toen Kipper de uitnodigingen maakte, waardoor het een genietbaar verhaal blijft. De lezertjes kunnen met Kipper meeleven als hij teleurgesteld is omdat zijn vrienden hem vergeten zijn en net zo vrolijk worden wanneer er alsnog een feestje met taart wordt gegeven.

In de uitnodiging die Kipper schrijft staat met opzet ook een aantal schrijffouten. Omdat ze met het fonetische aspect van de tekst spelen, zijn de fouten echter nogal moeilijk voor te lezen en daardoor dragen ze weinig bij tot het verhaal.

Een leuk detail aan dit boek is het voorwoord waarin staat dat er niets leuker is voor een auteur dan weten dat zijn boeken zo vaak gelezen werden dat je het er ook echt aan kan zien. Een boek vol kreukels en ezelsoren is zo’n boek. De lezertjes worden dan ook aangemoedigd om de bladzijden van Kipper’s feest te voorzien van Kippersoren.  

De Britse Auteur en illustrator Mick Inkpen (1952) is één van de beste in zijn vak. Zijn prentenboeken werden over de hele wereld al miljoenen keren gelezen. Hier kennen we hem niet alleen van de verhalen over Kipper, maar ook van Zora en Boef, over een vrolijk meisje en haar trouwe viervoeter. Inkpen won tijdens zijn carrière al twee keer een British Book Award en ook een Children’s Book Award.