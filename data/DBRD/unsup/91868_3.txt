Het verhaal begint gelijk spannend. Al vanaf de openingsscene sleurt het je de onbekende wereld in waar Xuno en Eleanor op zoek zijn naar hun clan.
Een avontuurlijke reis begint waarin je gaandeweg kennis maakt met de andere personages en meer leert over Xuno.
Xuno is een sterke sha die boven al Eleanor weer veilig bij hun clan wil krijgen. Uiteraard moeten hiervoor de nodige obstakels worden overwonnen en tast je lang in het duister over wat er nou precies met Xuno en Eleanor gebeurd is. Goden lijken met de levens van de beide hoofdpersonages te spelen en een gevecht ligt altijd op de loer.

Op een gegeven moment verloopt het verhaal wat stroef en werd ik de wantrouwende en soms ronduit agressieve Xuno een beetje zat. Ik had moeite om mijn aandacht bij het verhaal te houden en heb voor mijn doen vrij lang over het boek gedaan.
Maar doorzetten wordt absoluut beloont want gaandeweg komt de snelheid terug en kom je er ook achter waarom Xuno is zoals ze is.

Een aantal verrassende wendingen en het onvoorspelbare, spetterende einde zorgen ervoor dat je bij de laatste hoofdstukken op het puntje van je stoel zit en het boek met een verwonderd en tevreden gevoel dichtslaat.
Heerlijke fantasy met een duister randje en een verrassend plot!