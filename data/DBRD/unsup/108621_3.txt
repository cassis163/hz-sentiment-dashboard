Instinct is het eerste boek in de De wereld van de Occulte serie van de Nederlandse auteur Anita Henriët. Het is een paranormale liefdesroman en oorspronkelijk verscheen het op Wattpad waar het maar liefst 375.000 lezers bereikte. Nu is de uitgebreide versie in boekvorm verschenen bij uitgeverij Willowtreez.

Wanneer Rose Prescott erachter komt dat haar vriend vreemd is gegaan neemt ze een besluit. Ze eindigt de relatie en verhuisd terug naar het plaatsje Willits, waar ze is opgegroeid en haar oma nog altijd woont.

Ze trekt bij haar oma in, blaast oude vriendschappen nieuw leven in en ontmoet onder andere de mysterieuze Dean White. Vanaf het begin heeft ze direct een onbehaaglijk gevoel wanneer hij in de buurt is en als hun paden zich constant blijven kruisen doet ze er alles aan om haar gevoelens de baas te blijven en haar grootste geheim in toom te houden.

Vanaf hoofdstuk 1 had ik eigelijk gelijk door dat dit een heel ander soort boek was dan ik gewend ben om te lezen. Dagelijks lees ik Young Adult boeken, met name fantasy, en de overschakeling naar New Adult was eventjes wennen.

Anita Henriët legt in Instinct vooral de nadruk op de romance en de aantrekkingskracht tussen de personages. Toch zitten er wel degelijk paranormale fantasy-elementen in het boek, de serietitel De wereld van de Occulte verraad dat al een beetje, maar de liefdesverhoudingen hebben toch echt wel de overhand.

Het boek is geschreven in een vlotte en makkelijk leesbare schrijfstijl en een fervent lezer zal Instinct dan ook zeker binnen 2 tot 3 dagen uit hebben.

Wat Anita Henriët mooi doet is dat het hoofdpersonage Rose echt een verleden lijkt te hebben en ze handelt ook echt vanuit haar ervaringen uit het verleden. De rest van de personages vond ik wat minder goed uit de verf komen. Ook qua originaliteit vond ik het zonde dat bijvoorbeeld Dean veel te veel weg lijkt te hebben van de gelijknamige Dean uit de tv-serie Supernatural.

Nog een observatie wat ik vaak jammer vind in New Adult boeken is dat een groot deel van de personages knap zijn en een perfect uiterlijk hebben. Dat mag wat mij betreft wat genuanceerder, dan zou een boek als Instinct ook wat meer op het plot gefocust zijn.

De wereld van de Occulte: Instinct van Anita Henriët is echt voor de liefhebber van romantiek en voor fans die houden van Supernatural met een kinky randje. Ik ben benieuwd hoe deze serie zich verder zal ontwikkelen.

Een uitgebreidere (spoilervrije) review van Instinct is nu terug te vinden op mijn YouTubekanaal Whatthevalk:
https://www.youtube.com/watch?v=Nl1YmqzmKng