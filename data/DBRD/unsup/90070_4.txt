Kersvers komt ze van de CIA-opleiding: Kyra Stryker, klaar voor haar eerste opdracht. Die lijkt gelijk haar laatste te worden. Ze moet contact opnemen met iemand in Venezuela, ook al schreeuwt elke cel in haar lichaam dat het een val is. Dat blijkt ook zo te zijn en na een ontsnapping waar ze niet zonder kleerscheuren vanaf komt, is haar carrière als CIA-agent in het veld voorbij. Terug in Amerika wordt ze bij Red Cell geplaatst, wat een denktank is binnen de CIA. Ze moet daar samenwerken met Jonathan Burke, een ongenuanceerde man die recht voor zijn raap is. Er ontstaat een vreemd bondgenootschap tussen de twee, een band die gebaseerd is op wederzijds respect. 

Tegelijkertijd is het hommeles in de wereld. China valt Taiwan aan, een stukje land dat ze altijd als afvallige provincie van de grote Volksrepubliek hebben gezien. Amerika zou graag tussenbeide willen komen, maar kan dat niet zonder gevaar doen. Alles wijst erop dat China in het bezit is van een geheim wapen, dat ze zullen inzetten als Amerika zich met deze zaak gaat bemoeien. De CIA vraagt Red Cell om meer informatie over dit geheime wapen. Red Cell zou meer te weten kunnen komen via Pionier, de inside bron van de CIA binnen hoge Chinese kringen. Hij is echter na ruim twintig jaar spioneren door de mand gevallen bij de Chinese geheime dienst. Er is nog maar één oplossing mogelijk: Pionier weghalen voor hij in de handen van China valt. 

Red Cell is een spannende spionageroman zoals alleen een insider met de nodige kennis van zaken die kan schrijven. In het geval van Mark Henshaw klopt dat ook, want hij heeft zelf als analist bij de CIA gewerkt en was onder andere lid van de Red Cell. 

Spionageromans zoals Red Cell kunnen soms gemakkelijk vervallen in een simpel verhaal vol met plotgaten en bordpapieren karakters. Bij Mark Henshaw is daarvan geen sprake. Hij geeft zijn personages voldoende menselijke trekjes mee om ze interessant te maken. De oorlogsdreiging vanuit China krijgt duidelijk vorm in de diplomatieke gesprekken op topniveau, waarbij Henshaw een analyse geeft van wat er op een strategische manier wordt gezegd. 

En natuurlijk de spanning zelf. Vanaf de openingsscène waar Kyra voor haar leven moet vluchten, laat Henshaw zien dat hij weet hoe hij de spanning moet opbouwen en uitwerken. De groeiende oorlogsdreiging in Red Cell mondt uit in een onvermijdelijk en zeer origineel gevecht. Ook hier stijgt Red Cell boven de gemiddelde spionageroman uit. 

Red Cell smaakt naar meer, en gelukkig is dat er ook. Dit boek is pas het debuut van Mark Henshaw en het eerste in vertaling. Inmiddels heeft hij nog twee delen geschreven over het duo Kyra Stryker en Jonathan Burke. Hopelijk binnenkort ook in Nederland en België verkrijgbaar.