Londen staat op scherp wanneer in de media wordt aangekondigd dat de Israëlische en Palestijnse leider een verklaring zullen afleggen ten overstaan van de wereldpers. Met welke onthulling zullen de wereldleiders op de proppen komen? De Israël-Palestina kwestie is tenslotte een intensieve verstandhouding waar eerder al vele onderhandelingen op stuk zijn gelopen.

Tegelijkertijd wordt de wetenschappelijke onderzoekster Ayesha Ryder geconfronteerd met de dood van vakgenoot en minnaar Sir Evelyn Montagu. Als Midden-Oosten expert hebben hun wegen elkaar eerder gekruist en mondde dit uit op een liefdesrelatie die enkele jaren geduurd heeft. De lokale politie besluit haar hulp te vragen omdat er een vermoeden bestaat van een verband met het Midden-Oosten. Als Ayesha de in bloed geschreven tekst op de muur ziet staan, vermoedt ze dat er wellicht iemand anders achter de moord op Evelyn zit. Hoewel de rechercheurs van mening zijn dat de zaak snel afgewikkeld kan worden, ontdekt Ayesha een verborgen aanwijzing die Evelyn speciaal voor haar heeft achtergelaten. Vastbesloten om wraak te nemen op de dader en dit geheimzinnige raadsel op te lossen, beseft Ayesha niet in welk verraderlijk web ze is gestapt.

Nick Pengelley is van Australische afkomst en was werkzaam als docent Rechten, juridisch adviseur en politiek analist van het Midden-Oosten. De auteur geeft aan geïnspireerd te zijn door het werk van onder andere Sir Arthur Conan Dyle en verslindt zelf ongeveer een boek per week. Ryder is het eerste deel van een trilogie dat is verschenen rondom het hoofdpersonage Ayesha Ryder. De overige twee delen zijn al in het Engels verschenen, met de titels American Treasure en Bird of Prey.

De thriller wordt op de achterflap aangekondigd als de Da Vinci Code van het Midden-Oosten, maar na het lezen concludeer ik dat Ayesha Ryder een veel stoerder personage is in vergelijking met Robert Langdon die de boeken van Dan Brown siert. Haar jeugdervaringen zorgen ervoor dat de lezer merkt dat het een personage met een dikke huid is, die zich vastbijt in kwesties die haar aan het hart gaan.

Daarnaast heeft Penegelly een interessant mysterie uitgezet in zijn debuutthriller, waarbij hij de lezer wel eens op het verkeerde been zet. Tijdens het lezen wordt duidelijk dat niemand meer te vertrouwen is en de oplossingen soms dieper verborgen zijn dan op het eerste gezicht het geval lijkt. De combinatie van historische feiten rondom de persoon van T.E. Lawrence, oftewel Lawrence of Arabia, en de politieke discussie waarin Ayesha terecht komt, zorgen voor een mooie spanningsboog in het verhaal.

Ryder is een vlotte actiethriller, die soms de neiging heeft om iets mee te liften met een toevalligheid waardoor Ayesha soms de dans ontspringt, maar dit wordt goedgemaakt door de interessante aanwijzingen die Pengelley in het verhaal verstopt. Een aanrader voor liefhebbers van de televisieserie Homeland en de lezers van Dan Brown.