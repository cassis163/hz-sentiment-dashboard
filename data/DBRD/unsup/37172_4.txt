Voor Kevin Guilfoile (VS 1968) auteur, essayist en humorist was, werkte hij 11 jaar voor een ontwerpbureau. Zijn essays verschenen o.a. in de New York Times en The New Republic. Hij schreef twee thrillers: Moordenaar zonder gezicht (Cast of Shadows, 2005), dat vertaald werd in 15 talen, en De duizend (The Thousand, 2010).
Hoofdpersoon in De duizend is Canada Gold, een jonge vrouw die dankzij het inbrengen van een neurostimulator over bijzondere gaven beschikt. Zo kan ze o.a. liplezen, geluiden filteren waardoor ze op afstand ieder gesprek kan afluisteren, heeft ze een onbeperkt geheugen en beschikt ze over uitzonderlijke wiskundige vermogens. Na de moord op haar vader Solomon Gold, dirigent van het Chicago Symphony Orchestra en componist, is Canada naar Las Vegas gevlucht waar ze haar geld verdient in casinos en in opdracht van advocaten gesprekken van de tegenpartij afluistert. Tien jaar na de moord op haar vader keert Canada terug naar Chicago. Ze komt erachter dat haar ouders lid waren van De Duizend, een geheim genootschap bestaande uit machtige personen die de mondeling overgeleverde leer van de Griekse wijsgeer en wiskundige Pythagoras bewaken. Inmiddels bestaan deze zogenaamde Pythagoristen uit twee kampen: zij die de leer van de meester willen gebruiken om de mensheid vooruit te helpen, en zij die de leer alleen voor hun eigen gewin wensen in te zetten. Canada komt er ook achter dat haar vader de ultieme symfonie heeft gecomponeerd en dat de partituur na de moord is verdwenen. In haar zoektocht naar de waarheid wordt Canada speelbal van De Duizend. De ene partij wil haar gebruiken, de andere wil haar vermoorden.
De duizend is een bijzonder boek omdat Kevin Guilfoile er in geslaagd is om allerlei bestaande thrillerthemas (het om de macht strijdende geheim genootschap, de wankele grens tussen genialiteit en gekte) samen te ballen in een boek dat toch compleet nieuw en verrassend is. Guilfoile beheerst zijn materiaal. Dat is knap, want het boek gaat niet alleen over moord, maar ook over wetenschap, kunst, macht en alle daarbij behorende filosofische dilemmas. Daarnaast is hij in staat om krachtige, originele personages te creëren. Ook al moest ik bij de gekke, gedreven Canada Gold af en toe denken aan Stieg Larssons Liesbeth Salander. Kevin Guilfoile schrijft als de beste romanschrijver: intelligent, beeldend en met een enorme taalbeheersing. Daardoor komen de karakters en scènes ook zo prachtig uit de verf. De duizend is geen gemakkelijk boek. De lezer moet zijn hoofd er wel bij houden. Maar waarom zou het altijd makkelijk moeten? Voor wie op zoek is naar een echte intelligente thriller: Kevin Guilfoile. Lezen die man!