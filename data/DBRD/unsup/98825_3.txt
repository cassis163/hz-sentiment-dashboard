Dit was echt totaal anders dan ik had verwacht. Natuurlijk had ik het plot wel gelezen en ik wist dus dat het een verhaal was dat geschreven was vanuit het gezichtspunt van een 5-jarige. Maar dat dit bladzijde na bladzijde aanhield, had ik niet verwacht.

Het boek bestaat uit twee delen. Het eerste deel speelt zich af in een schuur, het tweede deel in "Buiten". Er worden redelijk vaak Bijbelse dingen aangehaald en daar heb ik persoonlijk niet zo veel mee. Ik zie zelf dan ook niet echt een toevoeging in het verhaal door deze aanhalingen. Toch komt het allemaal bij elkaar als een mooi verhaal en vooral het tweede deel heeft indruk op me gemaakt. Hoe Jack de wereld ziet, maar ook zeker hoe de wereld Jack ziet.

Het is een indrukwekkend verhaal met een griezelig randje door het realisme en het heeft een ontzettend unieke en frisse insteek. Maar... De uitwerking heeft me gewoon niet helemaal geraakt, denk ik. Wat zo verfrissend begon, werd later ronduit irritant. Rare zinnen, woorden van een kleuter en kreten die midden in zinnen staan..

"Mam buigt zich uit Bed om Lamp aan te doen, hij laat alles licht worden wooeeei."

Ondanks dat deze manier van schrijven absoluut uniek was, zorgde het er ook voor dat ik maar moeilijk in het verhaal kwam. Ik had verwacht dat het op zou houden zodra er meer duidelijk werd, maar dit was niet het geval. Stiekem heb ik wel wat gezucht tijdens het lezen van het boek en vond de kleuter-schrijfstijl dan ook alleen op het einde kracht hebben. Daar raakte het me het namelijk wel.
3,5*