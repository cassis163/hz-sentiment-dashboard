Midland – De Terugkeer is verreweg mijn favoriete boek van 2017. Ik kan me niet herinneren wanneer ik voor het laatst vanaf de eerste pagina’s werd meegezogen in een verhaal en oprecht verrast was bij iedere plotwending. Le Roy is duidelijk een fan van actie en heeft een zeer vlotte schrijfstijl met de nodige humor, zonder daarbij de spanning en mysterie van het plot weg te nemen. Sammy is een intrigerende protagoniste die je op een natuurlijke manier meeneemt in haar zoektocht naar antwoorden op de vreemde gebeurtenissen in haar leven. Doordat het verhaal voornamelijk ook vanuit haar perspectief is geschreven leef je al snel met haar mee en ontdek je samen met haar hoe ze met haar mysterieuze droomwereld is verbonden. De wijze waarop Le Roy gaandeweg steeds meer van het plot onthult en het tegelijkertijd verdiept, is niets minder dan briljant te noemen en maakt het boek bijna onmogelijk om neer te leggen. Ik heb intens genoten van dit spannende en intelligente debuut en kan niet wachten op het vervolg!