Titel: Verleden tijd
Auteur: Melissa Skaye
Uitgeverij: Ellessy
298 pagina's


Melissa Skaye (1972) is auteur van de VT-thrillers Virtuele tango, Verboden tranen en van de fantasy-reeks Jeremy Jago, waarvan het laatste deel in november 2016 is verschenen. Ze heeft in diverse bundels korte thriller verhalen gepubliceerd. Verleden tijd is het derde deel in de VT-reeks.

In het derde deel van de VT-reeks krijgen Sanne Philips en Luca Borra, rechercheurs bij de politie Hoorn, te maken met twee moordzaken. Hun onderzoek leidt tot zaken uit het verleden die nooit eerder zijn opgelost. Sanne en Luca denken dat ze alles al eens hebben meegemaakt, maar niets is minder waar. Ondertussen kan Sanne haar verleden niet meer verdringen.
Een jonge vrouw heeft te maken met getreiter en dreiging, waardoor ze zich genoodzaakt ziet contact met de recherche op te nemen. Met alle gevolgen van dien.

Nadat ik de eerste twee delen uit de VT-serie had gelezen was ik hoopvol gestemd toen VT-3 in mijn handen terecht kwam. Hoe zou het gaan met Sanne en Luca? Welk mysterie moet er weer opgelost worden? Zijn er nog nieuwe ontwikkelingen omtrent het verleden van Sanne? Enkele vragen die zo bij me opkomen vanuit de eerste twee delen.

Gelijk bij de start van het boek wordt je meteen in het verhaal getrokken. Een proloog waar je meteen de rillingen van over je lijf krijgt. Vervolgens springen we 15 jaar later.
Fenna worstelt met haar verleden en wil graag antwoorden, om sommige dingen los te kunnen laten, maar hoe dieper ze graaft hoe meer problemen er op haar afkomen.
Ondertussen komen de rechercheurs Sanne en Luca en hun team in contact met een aantal moordzaken waarvan nog onderzocht moet worden of ze iets met elkaar te maken hebben.
En is datgene wat er in de proloog gebeurt de oorzaak van alles wat er daarna volgt?

De buitenrand van de puzzel ligt klaar. Vervolgens neemt de auteur je mee om elk puzzelstukje op de goeie plek neer te leggen, maar laat je niet afleiden, want soms lijken de stukjes wel erg veel op elkaar. Ook in dit deel van de VT-serie vlieg je door het boek heen. De spanning is voelbaar en het zijdelings verhaal over het verleden van rechercheur Sanne krijgt nog meer diepgang. Wie is Will de Jager? Wat heeft hij in petto met Sanne? En hoe verloopt de relatie tussen Sanne en Luca? Allemaal vragen die wachten op VT-4 om hopelijk beantwoord te worden.

Melissa het is je weer gelukt. Ondanks dat ik normaal geen liefhebber ben van het volgen van een serie zit ik nu alweer met smacht te wachten op deel 4. En wat mij betreft mag deze reeks daarna doorlopen. Een dikke aanrader.



Plot. : 4,5
Schrijfstijl. : 4,5
Originaliteit : 5
Psychologie : 4,5
Leesplezier : 5
Spanning. : 4,5

Ik geef Verleden tijd welverdiende 5*****