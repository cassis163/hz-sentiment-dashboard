Vijfentwintig jaar geleden verdween de 16-jarige Johanna Van Vliet na een ruzie met haar broer op een feestje. Met de invoering van de coldcasekalender wordt deze zaak terug naar boven gehaald en gaat Rechercheur De Groot terug aankloppen aan de deur van de Van Vliets. Hierbij merkt hij de grote gelijkenis op met het nichtje van Johanna, Olivia. Deze jonge dame kan hem overhalen samen te werken voor haar scriptie en ze begint aan haar eigen speurtocht naar wat er met haar tante gebeurt is.
Van het platteland in Nederland tot in Denemarken en Groenland komt Olivia in zeer nauwe schoentjes terecht als ze hoe langer hoe dieper graaft in het verleden van niet alleen haar tante, maar van gans haar familie.
Wat is er die nacht gebeurt? Weet iemand meer van de verdwijning van Johanna? Wie chanteert wie en wat moet er verzwegen worden?
IJskoud is een zeer vlot geschreven thriller die je van de eerste pagina af in de greep houdt. Je wil kost wat kost weten wat er aan de hand is met de conservatieve familie Van Vliet. Niets wordt te vroeg uit de doeken gedaan en dat maakt IJskoud tot de ultieme thrillertip in deze koude dagen.