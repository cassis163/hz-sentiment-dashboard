Toen ik dit boek ontving begon ik gelijk te lezen, enthousiast geworden door de mooie en spannende cover. Het lijkt wel een film.
Het verhaal begint bij 2 jongens, de een groeit op in Rotterdam en de ander in Amsterdam. Levens die bijna gelijk lopen en elkaar kruisen op een bokswedstrijd, deze wedstrijd wordt beïnvloed door de zucht naar geld en hierdoor worden er keuzes gemaakt die vooral het leven van de Amsterdamse Antonie veranderen. Waar de Rotterdamse Bep besluit om mee te doen aan de Olympische Spelen en van boksen zijn vak te maken wordt Antonie gedwongen om zijn boks talent in de praktijk te brengen in de Amsterdamse onderwereld. Met succes.
Het verhaal is mooi en erg beeldend geschreven, je voelt als lezer bijna de klappen die de hoofdrolspelers incasseren.
Naast dit verhaal spelen diverse hoge heren een grote rol. Als een van hen bedenkt om naar Amerikaans voorbeeld de Drankwet of Droogwet in te voeren in ons land en een ander de wens heeft om de Olympische Spelen van 1928 naar Amsterdam te halen worden deze 2 ideeën tegen elkaar ingezet als een soort kwartetspel. Er komen bekende namen voorbij als Abraham Kuyper, de voorzitter van de ARP en Prins Hendrik, de echtgenoot van Koningin Wilhelmina en nog wat andere namen. Hierdoor kan de liefhebber van historische verhalen echt genieten van het boek. Er komen veel historische feiten voorbij waardoor de spanning iets wegvalt.
De liefhebber van spannende boeken en thrillers zal genieten van het verhaal van de twee jongens en hun vrienden die zich soms letterlijk naar boven vechten. De agressie van de criminele bendes die Amsterdam beheersen voeren de spanning weer heerlijk op.
Dan is er nog het verhaal van Helena, de grote liefde van Antonie, zij zorgt voor de nodige romantiek, drama maar zij laat zien dat de vrouw in de jaren 20 echt moest vechten voor de rechten die we nu zo gewoon vinden. Zij heeft een grotere rol dan de lezer in het begin doorheeft en weer subtiel de situatie te keren op het moment dat Antonie de weg en zijn vrienden volledig lijkt kwijt te raken.
In dit boek is dus door het gebruik van verschillende personen en invalshoeken ruimte voor liefhebbers van verschillende genres. Ik genoot van het verhaal op zich maar vond dat er achteraf wel veel aandacht was voor de politici.
Het einde kwam iets te abrupt en ik vond het jammer dat het verhaal afgelopen was op het moment dat er een nieuwe mogelijkheid kwam voor de personen uit dit verhaal. Misschien een aanloopje naar een deel 2? Ik hoop het echt!