In dit vijfde en tevens laatste deel van de Cazalet kronieken passeren (bijna) alle spelers nog één keer de revue. En aangezien er nogal wat personages zijn (inmiddels 3 generaties), is Veranderingen een overvol, bijna volgepropt, deel geworden. Natuurlijk is het fijn om van ieder lid van de Cazalet familie te weten hoe het nu, in de vijftiger jaren met ze gaat, de bijgewerkte papieren stamboom is een onmisbaar attribuut bij het lezen.
Auteur Howard probeert mee te gaan in de moderne tijd, het taalgebruik is veranderd en de derde generatie is absoluut mondiger dan hun ouders en voorouders.
Het zakelijke debacle waarmee alle gezinnen worden geconfronteerd, zorgt voor veel veranderingen. De tijd waarin alles mogelijk leek, is duidelijk voorbij. Levens moeten worden aangepast, carrières worden overhoop gegooid, onroerend goed moet van de hand worden gedaan. Voor de inmiddels op leeftijd gekomen Edward, Hugh, Rupert en Rachel een onzekere tijd. Maar ook in de wereld van het trouwe personeel is niets meer hetzelfde.
Dit laatste deel onderscheidt zich van de voorafgaande door veelal korte hoofdstukken met een veranderde schrijfstijl van Elizabeth Jane Howard: haar zinnen zijn korter, haar beschrijvingen van tijdsbeeld en omgeving beknopter. Het is een afsluiting geworden die leest als een trein die door het landschap raast. Maar dan wel een trein die ik niet had willen missen.
Ook dit deel verdient vier sterren.