Mark, Todd en Zola zitten op Foggy Bottom Law School, een diplomafabriek met mooie carri√®rebeloftes. Met een gemakkelijk leenstelsel dat voorziet in studie- en levensgeld zijn de drie rechtenstudenten begonnen aan het waarmaken van hun dromen. Helaas valt het allemaal tegen, de schuld loopt hard op en de banen liggen niet zoals beloofd voor het oprapen. Met nog een half jaar te gaan lijken de drie studenten straks te eindigen met een torenhoge schuld en zonder baan. Na de zelfmoord van hun studiegenoot en vriend besluiten de drie vrienden het roer om te gooien en zijn eer te redden.

Wat volgt is een pakkend verhaal over drie vrienden die voortdurend achterom moeten kijken om niet betrapt te worden bij hun oplichtingspraktijken. Vanaf het begin zit je als lezer in het verhaal en volg je Mark, Todd en Zola. Het is geen bloedstollend verhaal, maar wel meeslepend, waardoor je door blijft lezen. Het laatste deel van het boek bevat de meeste spanning.

Het onderwerp van het boek: de diplomafabrieken in Amerika is zeer interessant en origineel gekozen. Het zijn bizarre omstandigheden met hoge leningen en lage slagingskansen, waardoor veel oud-studenten in geldproblemen komen. Dit heeft John Grisham fraai uitgewerkt in dit boek.

Het verhaal is door de auteur zorgvuldig opgebouwd waardoor je wordt meegezogen in het verhaal en het als film voor je ziet. Net als in veel van zijn andere boeken zie je terug dat de schrijver veel weet van recht en juridische zaken in Amerika.

Hier en daar wordt in De Oplichters het randje van geloofwaardigheid wel overschreden, want de drie kunnen zeker in het begin wel erg makkelijk hun gang gaan en weten alles mooi uit te spelen, maar als je dit loslaat is het een pakkend verhaal om te lezen. Het eind van het boek is redelijk open en maakt je nieuwsgierig naar het verdere leven van de drie vrienden, maar dit wordt verder niet ingevuld door de schrijver.

John Grisham heeft sterkere boeken geschreven, maar De Oplichters is een goed opgebouwd boek en erg interessant door het onderwerp van de diplomafabrieken dat hij gekozen heeft.