De inzet van deze spionageroman wordt onmiddellijk na het voorwoord duidelijk door een weergegeven krantenartikel uit het Nieuwsblad van het Noorden. Dit artikel uit 1990 zou bevestigen dat er in 1975 of 1976 een samenzwering geweest is van legerofficieren die in Nederland naar de macht wilden grijpen. Dit vermoedelijk historische feit is verwerkt in deze thriller die eigenlijk al in 1976 via Bruna verscheen onder de titel Waar de slagen vallen.

Dummy bevat twee hoofdlijnen. Het tweede begint tijdens de Tweede Wereldoorlog en vertelt het verhaal van Derk Bos die door zijn communistische ouders in het verzet terecht kwam. In Engeland wordt hij vervolgens opgeleid tot geheim agent die achter de Duitse linies gedropt wordt. Dankzij deze rol komt Bos na de oorlog bij een Nederlandse geheime dienst. Deze verhaallijn eindigt waar de eerste verhaallijn begint: David Debois (schuilnaam van Bos) duikt onder in een Gronings stadje waar hij probeert te begrijpen wat hem de afgelopen jaren als geheim agent is overkomen en wat het doel erachter is.

Deze thriller is gevuld met subtiele acties en intriges. Het is daarmee een ernstig boek waar alleen bij tijd en wijle humor in gebracht wordt. Maar dat is geen gemis want het verhaal blijft van begin tot eind boeien door de elkaar snel opvolgende ontwikkelingen. Soms zijn de verwikkelingen onoverzichtelijk en dreig ik de draad kwijt te raken, maar afgezien daarvan is dit puik werk dat zomaar laat zien hoe kwetsbaar een democratie kan zijn.