Nadat ik onlangs het tweede boek van Violet Le Roy had gelezen (Medelijden met de duivel), heb ik gelijk dit boek bij de bieb gereserveerd.
Tot de bodem is het debuut van deze auteur. Tim Howard, de hoofdpersoon, is een gevierd voetbalspeler geweest bij Arsenal. Hij is Nederlander en wanneer zijn vrouw Jean als journaliste een baan in Amsterdam aangeboden krijgt, verhuist het hele gezin terug naar Nederland. Het leven lacht hen toe: ze zijn gelukkig, ze hebben een goede band met de familie in Engeland en er is geen vuiltje aan de lucht. Alles verandert wanneer Jean vermoord wordt en hun hele leven een leugen blijkt te zijn geweest. Jean heeft geheimen gehad die Tim één voor één ontdekt wanneer hij dieper in haar leven gaat graven. Wie heeft haar vermoord en vooral: waarom? Tijdens zijn zoektocht moet hij zijn eigen verleden onder ogen zien.

In eerste instantie kabbelt het verhaal voort, maar hoe meer Tim over Jean te weten komt, hoe sneller de gebeurtenissen elkaar opvolgen. Violet Le Roy pakt de lezer in door heel gestructureerd steeds meer puzzelstukjes tevoorschijn te toveren. Goed uitgewerkt verhaal, maar het eind had iets soepeler gekund. Nu lijkt het net of de sneltrein van elkaar opvolgende acties te abrupt tot stilstand is gekomen.
Het grote thema van het boek is niet de moord op Jean, maar het verleden van Tim waarin hij slachtoffer is geweest van een pedofiel. Le Roy weet dit met groot inlevingsvermogen te beschrijven, zodat het kippenvel je op de armen staat. De moord op Jean wordt opgelost, maar de moordenaar komt uit een heel onverwachte hoek.
Zeer geslaagd debuut!