In Småland wordt een het lijk ontdekt, dat is blootgelegd door een wroetend wild zwijn. Het slachtoffer is een jongen waarvan de keel is doorgesneden en bij het graf wordt een mes aangetroffen met inscriptie, wat later een Roemeense tekst blijkt te zijn. Hoe dit mes in Zweden terecht is gekomen en hoe het in relatie staat tot de moord is de grote vraag.

Commissaris Mette Olsäter en haar team worden op deze moordzaak gezet. Mette heeft Olivia Rönning, zes maanden eerder als laatste aan haar team toegevoegd en ook Tom Stilton kennen we nog van een voorgaand boek. Tom heeft nu niet de leiding van het onderzoek . In de nieuwe samenwerking bestaat respect voor elkaar en het onderlinge vertrouwen is blindelings.

Mette heeft een zeer sterk professioneel team samengesteld , maar ondanks alle ervaringen en deskundigheid loopt het onderzoek regelmatig vast.

De auteurs Börjlind laten het verhaal niet alleen in Zweden afspelen, maar ook in Boekarest. Daar stuiten ze op een internationale criminele bende en komen ze in levensbedreigende situaties terecht.

Het vluchtelingenprobleem is op een krachtige maar ook keiharde manier aangepakt en zo in een verhaal verwerkt dat het realistisch en tegelijkertijd gruwelijk is verwoord. De schrijfstijl is in “Wiegelied” weer zoals we gewend zijn van de beeldende, toegankelijke en makkelijk te volgen schrijfstijl. Met kracht word je meegesleurd en je verliest jezelf in het verhaal.

Door het internationale uitstapje naar Boekarest krijgt het verhaal een wending out-of-the-box en dat is mij persoonlijk heel goed bevallen. Ik hoop dat het niet eenmalig is geweest.

“Wiegelied“ is het vierde deel van de Rönning & Stilton thrillerreeks, waarin de vaste personages jammer genoeg niet zijn gegroeid zoals in de voorafgaande delen en lijken ze stil te staan waardoor ze soms wat soft overkomen.

Cilla & Rolf Börjlind hebben met “Wiegelied” een probleem aangepakt, dit sterkt verwerkt en het overgoten met snelheid, spanning, actie en gedetailleerde scenes waardoor het weer een typische Scandinavische thriller is geworden waar ik veel leesplezier aan heb beleefd.