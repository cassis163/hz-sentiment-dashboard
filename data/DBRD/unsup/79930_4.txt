"Small talk. We love it so much because we dont want to have the big talk. We avoid the big talk at all costs. Thats why baseball was invented, actually, so fathers and sons would have something small to talk about. My dad and I, we talked a lot of baseball. Until it was too late to talk about anything else."
(William Lashner in een interview over Beroepsgeheim, een prachtige thrillerhommage aan zijn overleden vader ).

Kyle Berne, een 26-jarig basketbaltalent in spe, is aartslui, geeft bij voorkeur geen sturing aan zijn leven en kleedt zich graag in cargoshort, T-shirt en sneakers. Zijn levensdoel: hard werken vermijden en snel geld verdienen. Kyle ziet zijn veertien jaar geleden overleden vader terug in alle grijsharige mannen. Op onverwachte momenten duiken ze op als schimmen, niet alleen bij zijn basketbalwedstrijden, maar overal waar hij komt. Kyle bezoekt begrafenissen van advocaten die zijn vader hebben gekend en hij tekent de condoleanceregisters met diens naam. Het is Kyles tragiek om zo het gemis van zijn vader - ooit een malafide advocaat - te verwerken. Ziehier het karakteristieke hoofdpersonage in Lashners standalonethriller. Een jongen om te zoenen, een die direct je hart steelt als hij als 12-jarige op de crematie van zijn vader diens urn wegpikt, struikelt, en de as en stukjes bot zich over de begraafplaats verspreiden. Een hilarisch begin, geheel in de stijl van Lashner.

Kyles luie leven verandert radicaal als hij ongewild wordt geconfronteerd met een verdwenen dossier, waarmee zijn vader lang geleden een aankomend politicus chanteerde. In aristocratische en politieke kringen rondom de intussen omhooggeklommen senator is men hoogst geagiteerd en de psychopatische Bobby wordt ingezet om het belastende dossier te achterhalen. Als er doden en gewonden vallen, moeten de bijna gepensioneerde rechercheur Henderson en zijn jonge, ambitieuze partner Ramire samenwerken aan het stroef lopende onderzoek. Het wordt Kyle behoorlijk heet onder de voeten, wanneer naast de politie ook criminelen zich met het dossier gaan bemoeien. Maar omwille van zijn vaders gedachtenis gaat hij de strijd aan, ook al is hij als de dood voor de op hem gerichte wraak en bedreigingen. Kyle wordt bijgestaan door hartsvriendin Kat, een rijzende ster aan het juridische firmament, en boezemmaatje Skitch, nog lakser en lamlendiger dan Kyle zelf. Een markant trio! Maar steun uit onverwachte hoek geeft Kyle pas echt de nodige wilskracht.

Dappere dude en feelgoodpersonage Kyle overtuigt en ontroert van begin tot eind als ontgoochelde zoon, op weg naar geestelijke volwassenheid, vechtend voor waarheidsvinding over zijn vader. Lashner laat ons meegroeien met de kwetsbare jongen, die zijn vaders gedachtenis trouw blijft, no matter what! De auteur waagt zich zelfs aan sentimentele overwegingen, een fraaie meerwaarde aan het verhaal. De personages van rechercheurs Henderson en Ramirez worden voortreffelijk neergezet - net als psychopaat Bobby, die helaas aan het einde wat grotesk aandoet.

Het is even wennen na Lashners weergaloze protagonist Victor Carl (zie Verdiende straf, Erewoord, en andere uit de serie). Natuurlijk wordt het venijn van de leukste advocaat ter wereld node gemist. Desondanks maakt Beroepsgeheim je blij. Het verhaal is spannend, humoristisch, bevat sprankelende conversaties, ironische woordspelingen en is op bepaalde momenten absoluut briljant. De voorbereiding naar de bizarre ontknoping en de nochtans zo harmoniërende en begrijpelijke plot is om je vingers bij af te likken, want  - maakt Lashner ons duidelijk: "Zo gaat het nu eenmaal met zonen en hun vader".