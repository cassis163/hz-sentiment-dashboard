Samenvatting
Sofie Bank en Frits Arends werken voor een particulier onderzoeksbureau. Regelmatig moeten ze voor een opdracht naar Duitsland, zo ook deze keer. De opdracht is om het inktstel van Goethe op te sporen dat in de oorlog door een SS'er uit Leiden is gestolen. Deze opdracht lijkt lastiger als aanvankelijk gedacht. Sofie en Frits raken betrokken bij een familie drama van de nabestaanden van de voormalig SS-officier.
Leeservaring
Naast dat het een thriller is bevat dit boek ook diverse informatieve aspecten. Je komt meer te weten over Goethe, Schiller en concentratiekamp Dachau. Ook ervaar je wat het voor nabestaanden betekent om familie te zijn van oorlogsslachtoffers of oorlogsmisdadigers. Dit is mooi met elkaar ge√Øntegreerd en maakt het een geloofwaardig verhaal, zeker ook omdat er op waarheid beruste elementen in verwerkt zijn. Het is dus een thriller met diepgang.
Het is goed te merken dat de auteur research heeft gedaan. De omgeving waar het verhaal zich afspeelt is een afspiegeling van de realiteit. Achterin het boek is een verantwoording opgenomen en een verwijzing naar boeken en films.
De spanning wordt geleidelijk aan opgebouwd en tot het einde toe blijft onduidelijk wat er met het inktstel is gebeurd. In het verhaal komen redelijk wat dialogen voor tussen Sofie en Frits. Het verhaal beleef je hoofdzakelijk door de ogen van Sofie wat duidelijk wordt in de manier waarop de dialogen geschreven zijn.
De titel die gekozen is "Geest en Beest" wordt in het boek duidelijk. Een verwijzing naar Goethe (Geest) en de nazies (Beest). De cover van dit boek is prima gekozen bij de titel: Jedem das seine is de tekst op de toegangspoort tot concentratiekamp Buchenwald. Het standbeeld is de beeltenis van Goethe en Schiller.
Geest en Beest is een mooie mix tussen de genres thriller en geschiedenis.