De zussen Charlie en Sam Quinn zijn elkaar uit het oog verloren na een traumatische gebeurtenis in hun jeugd: de moord op hun moeder Gamma. Sam bouwde een nieuw leven op in New York, Charlie bleef achter in Pikeville waar ze werd beschouwd als de goede dochter die haar vader bijstond in de nasleep van deze aanslag.
Charlie werkt samen met haar vader Rusty in een advocatenkantoor, waar hun klandizie voornamelijk bestaat uit draaideurcriminelen en veelplegers. Toch lijken de zussen nog steeds op elkaar: Sam is ook advocaat, maar beoefent een andere tak van rechtspraak op het gebied van octrooien. Als er een schietpartij in de middelbare school van Pikeville plaatsvindt, zorgen spelingen van het lot ervoor dat de zussen Quinn met elkaar herenigd worden.  

Goede dochter laat de vertrouwde seriepersonages van Karin Slaughter buiten beschouwing, de Amerikaanse schrijfster maakt een tussenstop door te focussen op een stand-alone waarin thema’s worden aangehaald die in bepaalde gemeenschappen nog steeds onbespreekbaar zijn.  

In haar nieuwe thriller laat Slaughter zien dat een gebeurtenis uit het verleden een verwoestende werking heeft op het heden. Familiebanden die verslappen en zo bijna definitief verbroken worden, een huwelijk dat wankelt waardoor er naarstig naar uitvluchten wordt gezocht en een onzeker pubermeisje dat terechtkomt in een benarde situatie met fatale gevolgen. Slechte keuzes ontaarden in slechte daden, zo constateert één van de personages. Trauma’s worden nader bekeken en de auteur vraagt aandacht voor gevoelige kwesties, zoals verkrachting, die ze via haar personages bespreekbaar maakt.  

Slaughter excelleert opnieuw in de portrettering van een typisch Amerikaans dorp waar de ‘rednecks’, vaak woonachtig in trailerparken, de dienst uitmaken. De broeierige sfeer, de haatdragende opmerkingen, de tunnelvisie van het politiekorps en de ‘ons kent ons’ mentaliteit die voor roddels zorgt zodat personages regelmatig achterom moeten kijken. Personage Sam, al jaren woonachtig in New York, keert terug in de rol van ‘outsider’ en is daarmee het klassieke voorbeeld van iemand die door situaties uit het verleden niet alleen een litteken op haar ziel heeft, ook haar fysieke conditie zorgt voor brute confrontaties.  

Het lukt de auteur echter dit keer niet om een verhaal neer te zetten dat de lezer wegblaast. Vertrouwde elementen, zoals de toepassing van bruut geweld in bepaalde scènes als ‘statement’, zijn weliswaar terug te vinden, maar de plot heeft niet de verrassingen in petto voor een thrillerlezer die smacht naar spanning en sensatie. Als de noodlottige avond van 28 jaar geleden meerdere malen vanuit het perspectief van zowel Sam als Charlie wordt behandeld, ontkomt Slaughter niet aan herhaling in haar ruim 500 pagina's tellende thriller. 

Waar het Slaughter normaal lukt om een lezer knock-out te slaan met haar plotwendingen, duik je deze keer gemakkelijk weg voor de genadeklap. Op emotioneel vlak raakt de Amerikaanse ‘queen of crime’ de lezer wel, vooral met haar typering van de wrange uitwerking van het verleden op het heden, maar ze houdt haar spanningsboog niet strak genoeg.