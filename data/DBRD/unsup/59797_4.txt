Wie zich ervan bewust blijft dat Jacob van Lennep en Dirk van Hogendorp geen geschiedenisboek schreven, maar een persoonlijk verhaal over de tijd waarin ze leefden en met de mentaliteit die hoorde bij hun stand, zal ongetwijfeld kunnen genieten van hun verhalen en er plezier aan beleven een en ander te vergelijken met onze tijd. Dat geldt misschien ook wel voor fervente wandelaars: hoeveel van wat de jongens zagen en van waar ze liepen is nog herkenbaar?
En Geert Mak fans komen aan hun trekken in de uitgebreide inleiding die de achtergronden van en het perspectief op de tocht belicht. Daarbij kunnen de nog steeds te bekijken video's (http://www.geertmak.nl/nl/nederland/kijken-en-luisteren/de-zomer-van-1823/) van de tv-serie uit 2000 ook een rol spelen. Het was op verzoek van o.a. Geert Mak dat deze heruitgave er gekomen is. De 65.000 exemplaren uit 2000 waren totaal uitverkocht.
Niet alles is verdwenen van wat de studenten beschreven. De hoofdstukken gewijd aan de Maatschappij van Weldadigheid, de koloniedorpen Frederiksoord en Willemsoord en de strafkolonie Ommerschans waren destijds voor mij de aanleiding me er verder in te verdiepen. De overblijfselen daarvan zijn nog volop en levendig aanwezig, op velerlei manier.
Van Lennep blijkt een uitstekende verteller, die ons op een vlotte manier en met humor een kijkje geeft in het dagelijks leven van toen, inclusief de standsverschillen en ons met oog voor detail de toenmalige sfeer, kleur en geur van het landschap laat ervaren. Samen met de goedgekozen illustraties is het een verrijkend boek voor wie belangstelling heeft voor het leven in Nederland in De zomer van 1823.
Hele recensie lezen? Klik hier: https://mijnboekenkast.blogspot.com/2018/08/jacob-van-lennep-de-zomer-van-1823.html