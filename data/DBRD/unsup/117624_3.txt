Cover
Het eerste waar de cover me aan doet denken is: ‘Silence of the lambs’. Het is een zwarte cover met gele vlinders op. Hij valt enorm op en ik hoop dat ze de cover behouden voor de Nederlandse versie. De zinnen ‘He might kill her’ en ‘She might let him’ zijn in ieder geval heel mysterieus en wekken nieuwsgierigheid op!

Samenvatting van het verhaal
1 december hartje Londen: Eve Singer, misdaad verslaggeefster bij iWitness, is op een plaats delict om een reportage te maken van een moord die heeft plaatsgevonden. Door haar vele connecties die ze heeft weet ze nu al dat het om Layla Martin gaat. Samen met haar cameraman Joe moet ze de beste shots weten te maken want haar baas eist dit van hen. Hij wil bloed zien en geen kerstdecoratie.

En dan drie dagen later wordt er weer een moord gepleegd in een cinema. Dan krijgt Eve op haar werk een briefje met een sd-kaartje waar de moord op is vastgelegd. Eerst denkt Eve dat het om geld gaat maar dan beseft ze dat de clip van de moordenaar zelf komt. Deze clip zou haar toekomst kunnen garanderen, weg met de geldzorgen en andere dingen. Joe vindt dat dit niet kan vanuit een humaan standpunt bekeken. Ze mag dit niet aan haar baas geven.

Haar baas, Ross Tobin, is een echte bullebak en denkt alleen maar aan kijkcijfers en dat hij de concurrentie voorblijft. Als hij ziet dat een ander tv station iets exclusiefs heeft scheldt hij haar de huid vol en ze bezwijkt. Eve die zo schrik heeft om haar job te verliezen geeft hem het ultieme: de clip die de moordenaar heeft gemaakt van zijn moord.

Door een toeval heeft de moordenaar het in zijn hoofd gestoken dat hij een connectie heeft met Eve en begint haar op te bellen. Hij gaat ervan uit dat ze hetzelfde werk doen.
“We zijn hetzelfde en we willen hetzelfde, ik geef je de kunst en jij laat het zien aan het publiek”.
De moordenaar ziet haar als een persoon en geen slachtoffer. Voor het eerst beseft Eve wat ze gedaan heeft. Ze heeft de moordenaar alles gegeven wat hij wou en nu is er geen weg meer terug. En deze ziekelijke geest laat er geen gras over groeien!

“Heb je van mijn show genoten?”

Ze besluit Joe alles te vertellen en samen gaan ze op onderzoek uit. Dan vinden ze aanwijzingen die de seriemoordenaar heeft achter gelaten. Uiteindelijk schakelen ze de politie in en vertellen ze wat ze ontdekt hebben.
De killer is zeer teleurgesteld in Eve. Ze hadden een deal en die heeft ze nu verbroken en dat zal ze betreuren. Ze moet nu de gevolgen dragen. Kan ze zijn spel meespelen teneinde hem te kunnen strikken? Ze heeft geen andere optie…

Conclusie
Ik heb dit boek gekregen van Hebban om mee te doen aan de Hot or Not-editie van ‘The Beautiful Dead’ van Belinda Bauer. Ik lees heel veel Engelse boeken dus dit was voor mij een unieke en leuke kans om mee te doen als panellid.

Deze thriller speelt zich af in hartje Londen waar de kerstdrukte in volle gang is en waar een psychopaat toeslaat. Het verhaal begint op 1 december en eindigt op kerstdag.

Eve, het hoofdpersonage, heeft het niet gemakkelijk. Ze staat onder zoveel stress van haar baas en heeft enorm schrik om haar baan te verliezen. Ze moet namelijk ook nog zorg dragen voor haar vader Duncan die Alzheimer heeft. Het is geen gemakkelijke taak en het vergt heel veel van haar. Ze heeft geen tijd om te relaxen. Het is hartverscheurend en bij tijden heel frustrerend voor haar. En alsof dat nog niet erg genoeg is besluit de seriemoordenaar om haar in zijn spelletje te betrekken.

Ze kan de ziekte van haar vader niet vertellen en op een bepaalde manier heb je echt medelijden met haar. Alhoewel het een thriller is, is dit een ander aspect in het verhaal dat heel emotioneel is. Belinda beschrijft heel goed hoe Eve met dit alles omgaat. Het is soms grappig en dan weer heel confronterend.
Mede hierdoor wordt het verhaal een beetje afgeremd in het begin van het relaas maar het is er door de auteur bewust ingebouwd en het doet er wel toe. Ondanks haar job waar veel ellende aan bod komt zou je denken dat ze een olifantshuid heeft maar niets is minder waar. Eve is fragiel en ze heeft het niet onder de markt.

Alle andere personages worden ook heel uitgediept en dat heeft Belinda goed gedaan, zo krijg je echt connecties met alle mensen die erin voorkomen.

Er zijn hoofdstukken vanuit het perspectief van de moordenaar geschreven. Zo kom je meer over zijn leef- en denkwereld te weten. Hij ziet zijn moorden als performances. En hij wil dat Eve deelt uit maakt van zijn leven want hij voelt een connectie met haar. Eindelijk iemand die hem vertrouwt! En last but not least: hij wil zijn 15 minuten glorie op televisie zien zodat heel het land kan meekijken.

Belinda beschrijft heel goed het kat- en muisspel van de moordenaar met Eve. Het geeft je met tijden een rilling over gans je lichaam. Hij manipuleert, provoceert en weet zo onder haar huid te kruipen. Zijn waanvoorstellingen weet ze ook goed op papier te zetten. Ze geeft ook goed weer hoe Eve hier op reageert en wat haar acties zijn. De moordenaar heeft maar een doel en dat is om haar te imponeren.

Enige minpunten zijn dat het zolang duurt eerdat de politie op de proppen komt en dat er geen rekening is gehouden met een deontologische code. Ook al is dit boek fictie, ik had er een wrang gevoel bij. Het meeste wat me stoorde was het grove taalgebruik. Ik hoop echt dat ze bij de vertaling van dit boek daar gaan over waken dat het niet van de pagina’s druipt!

Zonder humor en het taaltje (slang language) zou het niet Brits zijn en dan ook niet te vergeten de kop thee, alsof dat alles beter zal maken. Typisch Brits ;-)
Kortom, een boek dat vlot leest met de nodige wendingen en je een paar uur leesplezier geeft.
Ik geef dit boek 3 sterren