OVER DE INHOUD:
In ‘De maagd uit het noorden’ geeft Renze rekenschap over zijn liefde voor Manon. Tegelijkertijd rekent hij met haar af.

De auteur laat aan de lezer over wat werkelijkheid is en wat niet.

Deze novelle vertelt het verhaal van Renze, die manisch-depressief is en in een psychiatrische kliniek verblijft.

Veertig jaar geleden waren de toen drieëntwintig jarige Renze en Manon geliefden. Manon komt uit een streng gelovig gezin. Zowel Renze als Manon zijn dan nog maagd.

‘Kan een maagd een maagd ontmaagden of blijven zij dan beiden maagd?’

In een onwerkelijke wereld beleeft Renze de gesprekken met Manon en hun vergaande seksuele ontmoetingen, die veelal in de trein naar huis plaatsvinden, als de dag van gisteren.

Manon ruilde Renze in voor haar geloof en de woorden van een dominee.

‘Waar de ziel vol van is, krimpt het gezichtsveld ineen.’

Als Renze in verwarde toestand weet te ontsnappen uit de kliniek ontmoet hij zijn eerste echte liefde Jessica. Met Jessica beleeft Renze intense momenten, totdat Jessica hem in de steek laat.

‘Maar je geeft niets, enkel verwarring.’

Door de ontmoeting met Jessica voelt Renze zich schuldig ten opzichte van Manon.

‘Ik zal niet aan haar denken als ik met Manon ben;’

‘Ik geef om Manon. Zij houdt mij ver van het niemandsland tussen waanzin en werkelijkheid waar Jessica mij in brengt.’

MIJN MENING:
In deze novelle van slechts achtennegentig bladzijden, is de auteur in staat een duidelijk beeld te scheppen van de verwarde Renze. Hij laat je in het hoofd van Renze meekijken en ervaren hoe zijn denk- en beleefwereld is.

Renze zijn gevoelens voor Manon en Jessica, en hoe hij deze probeert te ordenen, worden door de auteur op boeiende wijze beschreven.

De auteur verwoordt in een fijne schrijfstijl de geestesgesteldheid van Renze zo realistisch, dat je je als lezer gaat afvragen wat werkelijkheid is en wat niet. Dit wordt versterkt doordat de verhalen over Manon en Jessica door elkaar heen lopen.

Een indrukwekkend en meeslepend verhaal, dat vraagt om met aandacht te lezen.

‘Als je van me hield zou je van me houden’.
4****


.