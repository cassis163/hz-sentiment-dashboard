Beschrijving boek: Een tik op het raam & info over auteur

Ik herinner me nog zo goed de dag waarop ik zo plots uit het niets een morbide drang kreeg om eens een goede thriller te lezen. Ik ging dus vol verwachting naar de boekhandel en ik voelde me aangetrokken tot het boek “Een tik op het raam” van Linwood Barclay. De cover van het boek zag er zeer mysterieus en veelbelovend uit namelijk een meisje dat op een houten steiger zit en roerloos voor zich uit staart. Vervolgens wierp ik mijn blik op de achterflap en kwam ik te weten dat het om een koppel ging dat hun zoon verloren is en dat dit drama een slechte invloed had op hun relatie. Cal Weaver (de vader van de overleden zoon) is privédetective en tijdens een zekere regenachtige nacht vraagt een meisje hem om een lift. Cal Weaver is een goedhartig man en geeft dit weerloze meisje een lift maar deze beslissing brengt hem in een nachtmerrie vol pijn en verdenkingen. Cal W. woont samen met zijn vrouw in het stadje Griffon maar het stadje zit vol geheimen, leugens en doofpotten. Hij beslist om deze zaken bloot te leggen en dit is zijn tweede fout.
Linwood Barclay is een Canadese journalist en columnist. Hij woont in Toronto met zijn vrouw en twee zonen. Hij ging op pensioen in 2008 en werd daarna actiever als schrijver. Zo debuteerde hij als thrillerschrijver met het boek “Zonder een woord”, dat internationaal een gigantische bestseller werd. Daarna volgden nog zes thrillers die steeds betere commentaar ontvingen. Hij is dus voornamelijk actief in het thrillergenre en wil al schrijvend, de mensen waarschuwen voor de gevaren in onze hedendaagse maatschappij. Linwood B. schrijft naast thriller ook nog andere genres zoals detectives, romans, humor,… En ook heeft hij een non-fictie boek geschreven genaamd “Last Resort: A Memoir”. Het boek “Een tik op het raam” heeft geen prijzen gewonnen ook al was dit een bestseller in het Verenigd Koninkrijk. Hij behaalde wel “The Arthur Ellis Award voor Beste Nieuwe” in 2009 voor zijn boek “Too Close to Home”. De boeken die hij schrijft zijn allemaal in een mysterieuze stijl geschreven, dus het mysterieuze boek “Een tik op het raam” is zeker en vast geen uitzondering in de reeks van Linwood Barclay.

Het boek: inhoud & analyseren

Het boek “Een tik op het raam” is zoals reeds gezegd een thriller maar is eveneens verweven met een detectiveverhaal. Het boek telt 384 bladzijden. Het hoofdfiguur van dit boek is een privédetective genaamd Cal Weaver die voor de stad Griffon werkte. Cal Weaver woont samen met zijn vrouw genaamd Donna in een nederig huisje gelegen in de stad Griffon. Het koppel leeft wel met de verscheurende pijn welke veroorzaakt is door het verlies van hun tienerzoon. Hun zoon was altijd al een stille jongen maar toen hij in zijn tienerjaren zat en de samenleving verafschuwde begon hij te experimenteren met drugs. Hij verkochte zelfs zijn strips om drugs te kunnen kopen en hij sprong van het dak van een lokale meubelzaak waar hij als jobstudent werkte, althans dat is toch wat Cal en zijn vrouw altijd dachten. Cal weaver probeert de waarheid naar boven te halen en maakt hierdoor allerlei problemen mee. Om het verlies van hun zoon te verwerken werkt Cal Weaver altijd van ‘s morgens vroeg tot ‘s avonds laat en Donna tekent steeds opnieuw en opnieuw een portret van hun verloren zoon. Op deze manier proberen ze met het verlies om te gaan maar dit gaat ten koste van hun relatie. Hoe meer ze in “het proces van afscheid nemen” gaan, des te verder ze ook afscheid nemen van elkaar. Het verhaal is dan ook in een ik-perspectief geschreven, door de ogen van detective Cal. Op deze manier kan men zich perfect inbeelden hoe het hoofdpersonage zich voelt en hoe hij met alle omstandigheden die zich in zijn leven afspelen omgaat. Het verhaal is tevens in chronologische volgorde geschreven met geregeld flashbacks. Deze flashback doen hem voornamelijk terug denken aan het verlies van hun zoon of aan het meisje dat hem om een lift vroeg en dat de volgende dag vermist was en later vermoord teruggevonden is. Het verhaal is goed verstaanbaar door de chronologische structuur en door de flashback wordt men ook terug herinnerd aan wat er zich vroeger in het verhaal afgespeeld heeft. De thematiek van het boek is de dood en hoe er mee om te gaan, dit heeft de schrijver op een erg mysterieuze maar toch duidelijke manier neergepend. Het verhaal speelt zich ook af in het heden want wanneer Cal de moordenaar van het meisje zoekt gaat hij op Facebook controleren met wie het meisje allemaal bevriend was. Door naar de moordenaar van het meisje te zoeken probeert hij ook de eventuele moordenaar van hun zoon Scott te vinden want hij gelooft niet dat hun zoon zomaar gesprongen is maar geduwd moet zijn geweest. Zijn opzoekingen zijn niet te vergeefs geweest want hij komt eveneens te weten wie de moordenaar van zijn zoon is. De auteur is er zich van bewust dat vandaag de dag er nog veel geëxperimenteerd wordt met drugs en dit veel negatieve gevolgen heeft. Het boek is eigenlijk bedoelt voor mensen die geïnteresseerd zijn in mysterieuze thrillers en detectiveverhalen. Zoals de meeste boeken bevat ook dit boek een moraal. Deze moraal zegt ons dat je moet opletten voor de mensen met wie je omgaat en dat je niet iedereen zomaar blindelings mag vertrouwen. Iedereen in onze samenleving draagt een verhaal met zich mee en wanneer je hiermee in contact komt kan dit erg negatief zijn voor je verdere bestaan. De auteur waarschuwt de lezers dat je bijna niemand kan vertrouwen behalve die paar mensen die je echte vrienden zijn en zelfs dan nog moet je oppassen.

Mijn mening

Ik ben een grote voorstander van dit boek want het is een meeslepend boek waarin de schrijver de emoties van de personages zeer duidelijk naar voor brengt. De emoties die Cal en Donna voelen gedurende het rouwproces worden perfect beschreven. Wanneer je het leest voel je de leegte en het verdriet dat ze voelen en op welke hopeloze manier ze ermee omgaan. Het is een zeer krachtig boek want vanaf het begin word je meegezogen in het leven van het hoofdpersonage Cal Weaver. Vanaf het eerste tot het laatste moment is er spanning aanwezig. Het boek telt 384 bladzijden maar dit mag je zeker en vast niet tegenhouden om het boek te lezen want het boek leest vlot en kent geen saaie momenten. Het verhaal neemt onverwachte wendingen aan die het onmogelijk maken voor de lezers om het verdere verloop van het boek te voorspellen en tevens ook een verrassend einde heeft. Dit boek is dus een absolute aanrader voor mensen die op zoek zijn naar spanning en mysterie. Dus voor de mensen die net zoals ik een morbide drang krijgen om een goede thriller te lezen dan weten deze mensen nu welk boek er op hen ligt te wachten.