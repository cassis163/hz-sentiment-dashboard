Ik heb dit boek voorgelezen aan mijn dochter van 9 (haar zusje van 5 luisterde mee, maar was hier eigenlijk nog iets te jong voor, getuige het aantal keer dat ze naar de betekenis van een woord vroeg of de verhaallijn even kwijt was.)
Dit is het zelfstandig te lezen vervolg op De (niet zo) rampzalige avonturen van Herre. Er wordt wel verwezen naar het eerste boek, dus je merkt dat je een stukje geschiedenis mist over (met name) Herre en meneer Teunissen, maar dat is verder niet storend. Het boek bevat vlot taalgebruik en elk hoofstuk eindigt met een cliffhanger, waardoor er regelmatig gesmeekt werd om een extra hoofdstuk. Omdat ik het zelf ook spannend vond hoe het verder zou gaan, gaf ik daar vaker aan toe dan ik van plan was ;)
Het is een leuk en spannend boek om voor te lezen aan jongens en meiden vanaf 7 jaar en zelf te lezen vanaf 9 jaar. Ik ben zelf niet zo fan van series, omdat er zo veel meer te lezen is, maar ik zou het niet erg vinden om nog een deel over Herre (voor) te lezen!.