Dit boek is gebaseerd op een verhaal dat schrijfster Sandra J. Paul samen met haar zoon heeft bedacht. Het recept dus voor een goed jeugdboek en dat is het ook geworden.
Het verhaal komt ietwat traag op gang, maar al snel wordt het zo spannend dat je almaar door wilt lezen.
Het is een spannend boek over een hechte gemeenschap in een klein dorp. En dan vooral over de kinderen. Het verhaal wordt verteld vanuit de 12jarige Quinten. Zijn moeder is 4 jaar terug overleden tijdens een heftige storm en sindsdien heeft hij nachtmerries. Het verhaal van De duistere school begint ook met een storm.
De dag na de storm staat er uit het niets ineens een donker en mysterieus gebouw aan de rand van het dorp. Quinten heeft een gevoel dat er iets niet klopt, maar alle dorpsgenoten zeggen dat het komt door zijn nachtmerries. Het gebouw blijkt een school en alle kinderen gaan daar wonen. Wat gedragen zijn dorpsgenoten zich vreemd en al zijn vrienden. Wat is er aan de hand? Hebben zijn nachtmerries ermee te maken of de storm?

Het boek is prachtig vormgegeven, de kaft en de tekeningen bij elk hoofdstuk geven een donkere sfeer weer die het verhaal goed ondersteunen. De Q bij de naam van Quinten heeft een sierlijke streep en valt hierdoor goed op. Er valt te twisten of de q mooi is of vervelend. In het begin ergerde ik me eraan maar al snel zat ik zo in het verhaal dat het me niet meer opviel.
Door de Vlaamse tekst op de voorkant, was ik bang dat het voor Nederlandse lezers minder prettig zou lezen. Maar gelukkig was dit niet het geval, het boek heeft een prettige tekst in een redelijk grote letter zonder al te vreemde of moeilijke woorden. Hierdoor kan een kind lekker doorlezen in het verhaal, maar ook voor een volwassene is het een fijn boek.
De duistere school is een razend spannend boek, dat vraagt om meer. En dat meer kan een vervolg zijn, hoewel dit boek zeer goed op zichzelf staat. Maar ook een ander verhaal in dit genre of zelfs een verfilming of spannende jeugdreeks kan goed met dit boek.