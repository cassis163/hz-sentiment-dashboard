Het boek ‘Het meisje zonder naam’ is geschreven door Diney Costeloe. Het gaat over Lisa, een meisje dat, samen met haar vader, moeder en blinde broertje in Duitsland woont. Ze heeft een Joodse achtergrond. Ze hebben het altijd goed gehad in Duitsland waar haar vader als arts werkte, maar wanneer het regime ook haar woonplaats bereikt, vindt haar moeder dat het tijd wordt dat Lisa naar een veiligere plek gaat. De moeder van Lisa weet een plekje voor Lisa te krijgen in de kindertrein naar Londen.
In Londen wordt Lisa ondergebracht bij Naomi en Dan, een kinderloos echtpaar. Lisa heeft het in het begin heel erg moeilijk: ze is de taal niet machtig, maar ook wordt ze als ‘Duitser’ niet door iedereen geaccepteerd. Gelukkig is daar Harry (Heinrich). Hij heeft schijnbaar in dezelfde kindertrein naar Londen gezeten en komt voor Lisa op wanneer ze lastiggevallen wordt. Niet iedereen is gecharmeerd van Harry en daarom spreekt Lisa stiekem met hem af. Op de terugweg van één van hun stiekeme afspraken wordt Londen gebombardeerd. Lisa loopt op dat moment alleen door de stad en ze wordt geraakt. Na dit bombardement weet ze niet meer wie ze is en waar ze vandaan komt…

Ik vond het een ontzettend mooi boek om te lezen. Het is een dik boek, maar door de fijne schrijfstijl van Costeloe leest het boek zo weg. De zinnen zijn niet te lang en er wordt niet te diep ingegaan op details. Sommigen vinden dat misschien jammer, maar voor het ‘lekker lezen’ is het wel erg fijn.
Er waren twee kleine puntjes die ik jammer vond. Voor mijn gevoel werd het laatste hoofdstuk een beetje afgeraffeld, dit had voor mij iets uitgebreider mogen zijn. Ook vond ik het jammer dat we over bepaalde personen niet echt meer gelezen hebben (vader, moeder, broertje, (op het eind) Harry).

Het mooiste van het boek vond ik het feit dat het duidelijk werd dat menig gezin uit elkaar is gerukt in de oorlog. Niet alleen Joodse gezinnen, maar ook Duitse en Engelse gezinnen. Het boek laat een kant zien van de oorlog waar we ons (ik in ieder geval niet) niet van bewust zijn.

Na het lezen van dit boek ga ik zeker ook ‘De verloren kinderen’ lezen. In maart komt haar nieuwe boek ‘Familie op de vlucht’ uit. Ook deze komt vast op mijn verlanglijstje te staan.