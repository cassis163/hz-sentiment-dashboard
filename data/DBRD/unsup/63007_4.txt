Made in Sweden is een spannende psychologische thriller én roman volgens mij. De originele Zweedse titel is echter letterlijk "De berendans". De betekenis en de ondertoon van de Engelse titel kloppen wel volgens mij. Journalist Anders Roslund werkte al eerder samen met Börge Hellström, oprichter van een non-profitorganisatie die ex-gevangenen helpt terug te keren in de samenleving, en zelf ex-crimineel en ex-gevangene. Nadat Roslund over deze organisatie een documentaire maakte, schreven deze twee samen alvast 6 succesvolle thrillers, die haarscherp het geweld in de maatschappij analyseerden en actuele thema's aansneden. Roslund is dus niet aan zijn proefstuk toe. Stefan Thunberg anderzijds is een veelgevraagde scenarioschrijver voor oa de populaire reeksen Wallander en Van Veeteren en ontelbare andere Zweedse series en films. Bovendien was hij bevoorrecht getuige hoe zijn drie broers in het Zweden van de jaren '90 van de vorige eeuw de feiten pleegden die in dit boek fictief worden uitvergroot: de overvallen banken en geldtransporten hebben dus echt plaats gevonden. Deze samenwerking laat toe dat het verhaal heel realistisch is en je als het ware in het hele verhaal wordt meegezogen. Doorheen verschillende perspectieven en tijdssprongen krijg je een goede inkijk in de jeugd van de verschillende bendeleden, de voorbereiding voor de overvallen, het onderzoek van de politie-inspecteur tot de versnippering en de val van de bende . Als je wilt weten, wat nodig is om bankovervaller te worden, én ook welke risico's en gevolgen dit inhoudt, is dit boek een aanrader. En anders trouwens ook! (Voor wie Zweeds kan, vindt hier een korte uitleg over de echte "Militärligan " aka "AK-ligan": http://sv.wikipedia.org/wiki/Militärligan .