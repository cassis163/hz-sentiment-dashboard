De boeken van Laini Taylor kenmerken zich door fantasy en magie. Ze maakte al naam met Dromendochter, dat voorafgaat aan Sterrenlicht (vertaling van Days of Blood and Starlight, 2012).

In Sterrenlicht zijn de Praagse jongeren Mik en Zuzana op zoek naar hun verdwenen vriendin Karou. Door een vreemde e-mail van Karou aan Zuzana kunnen ze enkel de bange hoop koesteren dat hun vriendin nog leeft. Karou verblijft echter als een ongewenste gaste bij het chimaerenvolk waar ze een speciale taak uitvoert. Ze kan er terecht dankzij de gratie van hun leider Thiago. De chimaeren proberen Loramendi, hun machtsgebied in de wereld Eretz, te laten herrijzen na de oorlog en rebelleren tegen hun aartsvijanden, de serafijnen of engelen, om de macht over heel Eretz. Het rommelt intussen bij de machthebbers van de serafijnen. Akiva maakt deel uit van hun leger. De soldaat heeft ook een reden om op zoek te zijn naar Karou. Zullen haar vrienden en Akiva Karou kunnen opsporen? Flakkert de strijd tussen de chimaeren en de serafijnen weer op?

Laini Taylor voegt heel slim met de personages Mik en Zuzana een menselijk perspectief toe aan Sterrenlicht. De focus van de lezer verschuift automatisch naar hen wanneer zij in het verhaal voorkomen. Akiva, de serafijn, is de voormalige geliefde van Karou. Hij is een Onzalige, een bastaardzoon van de keizer Joram. Karou, een mensenmeisje met blauw haar, is een outsider bij het chimaerenvolk. In het eerste deel van de serie heeft Karou ontdekt dat ze een vorig leven heeft, als de chimaera met de naam Madrigal die in de plaats Kirin woonde. De rode draad in Sterrenlicht is het universele verhaal van een verboden liefde met afgrijselijke gevolgen. De liefde tussen Akiva en Karou veroorzaakte 18 jaar geleden de ultieme strijd tussen de chimaeren en de engelen. De lezer komt in de loop van het verhaal geleidelijk achter hun geschiedenis. Hun verleden heeft ook te maken met de oude vijandschap tussen Thiago, de wolfachtige leider van de chimaeren, en Karou. Toch is Karou afhankelijk van zijn bescherming. Laini Taylor speelt daarnaast in op het oermenselijke thema van het omgaan met personen van een exotische afkomst. In dit geval zijn dat de engelen of serafijnen. Zij zijn in Praag verschenen en gezien door mensen. Hun verschijning vormde het beginpunt van het ontstaan van cultussen van engelenaanbidders op aarde. Karou stelt alles in het werk om te voorkomen dat de chimaeren opgemerkt worden op aarde. Zij zouden met hun half dierlijke, half menselijke uiterlijk niet in de smaak vallen.

Het is leuk dat het boek geïllustreerd werd met een kaart van Eretz, inclusief de gebieden waar de oorlogen tussen de chimaeren en de serafijnen zich afspelen. In Dromendochter werd de poort ontdekt tussen de aarde en Eretz. Deze poort bracht Karou weer in contact met haar vroegere volk, de chimaeren. De doorgang is ook essentieel in Sterrenlicht, want haar volk kan zich tijdelijk verbergen in Marokko. Het is Marokko waar Karou zich van haar speciale taak kan kwijten. Zij is namelijk het gevreesde geheime wapen van de chimaeren. Als je Dromendochter nog niet gelezen hebt, is het niet evident om de verhaalontwikkelingen in Sterrenlicht meteen te begrijpen. Maar op het moment wanneer de lezer toch meegezogen wordt in het verhaal, wordt het zo verschrikkelijk verslavend. Het einde maakt de lezer nieuwsgierig naar het volgende deel in de serie.

Sterrenlicht is van een heel ander kaliber dan de conventionele thriller. Laini Taylor creëert haar eigen wereld waarin ze een gewone zoektocht naar een verdwenen meisje plaatst tegen een achtergrond van een door oorlog verscheurde fantasywereld. De combinatie is onweerstaanbaar.