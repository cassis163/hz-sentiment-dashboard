Dwaze dates of echte liefde, een titel die nieuwsgierig maakt. En dat niet alleen, het boek valt op. Rode kaft, harten vrouw op de voorzijde en een titel die ervoor zorgt dat je het boek sowieso even oppakt. Heeft Krista van der Hulst hiermee een goed debuut geschreven? Hebban Chicklit zocht het uit.  

Lieke is 28 en schrijft voor een vrouwenblad. Ze woont samen met de lekkere Mark. Alles lijkt lekker te gaan tussen de twee, maar toch. Op het moment dat Lieke een avond met Mark gepland heeft en opeens Marks beste vriend op de stoep staat, ontstaat er ruzie. De relatie is over. Lieke trekt bij haar beste vriendin in en begint het leven als vrijgezel te verkennen. Verschillende dates komen voorbij, maar tochâ€¦ Na een tijdje wil ze toch echt haar nieuwe liefde vinden.  

Dwaze dates of echte liefde is een boek dat leest als een trein. Korte hoofdstukken, leuke aansprekende personages en grappige gebeurtenissen maken het een genot om het boek te lezen. De dwaze mannen die Lieke ontmoet, de dates die voor haar worden geregeld en de speeddate-avond. Elke date laat je niet alleen genieten, maar zorgt er ook voor dat je in het verhaal blijft.   En het is voor velen onder ons vast heel herkenbaar. Hoe vaak ga je niet op een date die op niks uitloopt? Hoe vaak zit er een geschikte jongen bij die speeddate-avond? En is het nu ware liefde van beide kanten of is het enkel een scharrel? Vragen die menigeen van ons zich vast wel eens tijdens het daten heeft afgevraagd.  

Maar ook de snelkookpanrelatie, zoals ik hem noem, is aanwezig. De man die erg leuk is, maar ook enorm snel wil gaan, komt voorbij. Weekendjes weg, na een paar weken de drie woordjes. Het is niet alleen herkenbaar, maar overvalt jou als lezer ook een beetje. Bah, is al snel een woordje dat zich in je hoofd nestelt.  

Dwaze dates of echte liefde is bij vlagen ook wat stout. Wanneer Lieke een seksmaatje krijgt, kan het er heftig aan toe gaan. Voor mensen die niet van erotische getinte boeken houden, kan dit net een stapje te ver zijn. Mij heeft het totaal niet gestoord. Het stoute laagje van Lieke past bij het personage en ook bij de stijl van Krista. Het komt totaal niet pervers of pornografisch over. Het past in het verhaal, omdat het bij de datingfase er gewoon zo aan toe kan gaan.  

Krista van der Hulst heeft met Dwaze dates of echte liefde een heerlijke chicklit geschreven. Het bevat veel humor, herkenbare situaties en liefde. Het is typisch een boek dat het goed doet op een stormachtige avond. Open haard aan, dekentje over je heen en met een kop warme chocomelk met slagroom uren genieten op de bank. En of Lieke haar echt liefde vindt? Lees Dwaze dates of echte liefde om dat antwoord te krijgen.