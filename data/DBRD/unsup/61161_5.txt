Er zijn al meerdere recensies geschreven over dit boek van de IJslandse schrijver Indridason en ik kan niets anders dan aansluiten bij de opmerkingen van Crimezone-collega’s Ine en Jeroen. Noorderveen is een prachtig boek. Het nieuwe jaar is nog maar net begonnen, maar het zou best kunnen dat dit één van de beste thrillers is die ik dit jaar heb gelezen. De kracht van Noorderveen is dat het bijna alles in zich heeft wat een goede thriller voor mij moet hebben. Een vreselijk tragisch plot, dat ondanks de tragiek toch heel realistisch blijft. Een mooie karakterschets van hoofdcommissaris Erlendur, die inderdaad doet denken aan Wallander van Henning Mankell. De opbouw van het boek is bijzonder prikkelend, beetje bij beetje worden de zaken ontrafeld en nergens wordt het saai of oninteressant. En daarbij roert Indridason op de achtergrond prachtige thema’s aan als de rol van ouderschap, erfelijkheid en ethische vraagstukken omtrent wetenschap en genetica. Minpunten? Soms gaan de gedachtensprongen van Erlendur iets te snel richting oplossing, maar eigenlijk stoort dat niet heel erg. En het is af en toe even wennen aan de vreemde tekens en namen. Ik zou het bijzonder wenselijk vinden als er meer boeken van Indridason worden vertaald, deze is in ieder geval absoluut de moeite waard.