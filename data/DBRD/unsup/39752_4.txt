Ik sloeg het boek dicht en dacht: Hoe verknipt kan iemand zijn?

Geknipt voor haar wordt uit verschillende perspectieven verteld. Dat is hier niet verwarrend omdat boven elk hoofdstuk de naam van de persoon staat uit wiens perspectief het verteld wordt. De hoofdstukken zijn lekker kort waardoor de nieuwsgierigheid van de lezer aangewakkerd wordt. Je weet over wie je leest behalve in de hoofdstukken waarvan de tekst cursief gedrukt is en in de spannende proloog. De personages zijn duidelijk beschreven. Zo nu en dan een hoofdstuk met een update over een aantal personages is een mooie aanvulling op het geheel.

Yara March heeft met het schrijven van deze spannende feelgoodroman een grote sprong voorwaarts gemaakt. Op de eerste paar bladzijden is het even wennen aan de schrijfstijl van de auteur, maar daarna leest het boek als een trein.
Behalve spanning, romantiek en vriendschap is ook de nodige humor aanwezig. Tijdens het lezen van de belevenissen van de hoofdpersonages zul je regelmatig een glimlach op het gezicht hebben. Ook de liefde van de auteur voor boeken en lezen komt naar voren in dit verhaal.
De gebeurtenissen van twintig jaar geleden en de moorden die gaandeweg het verhaal gepleegd worden zijn goed verwoord, zodat niets verklapt wordt of vanzelfsprekend is.
Na een bepaalde opmerking in het verhaal dacht ik de dader te kennen, maar wist het niet zeker tot op het eind. Er waren tenslotte meer opties voor een dader. Voorspelbaar is het boek zeker niet!

Ook dit boek van Yara March heb ik graag gelezen en kijk zeker uit naar Made in Heaven, dat dit jaar uitgebracht wordt.