Sander Verheijen (1974) is general manager en hoofdredacteur van boekensite Hebban. Onder de naam twelph.com ontwerpt hij boekomslagen voor uitgeverijen. Over zijn kinderen schreef Sander eerder al een aantal veelgelezen blogs. Ik kan er nét niet bij is een ontroerend, maar vooral hoopvol en humoristisch boek. Het is tevens zijn eerste boek.

Ik kan er nét niet bij is het verhaal van Sander Verheijen. Sander is vader van de tweeling Willem en Maurits. Willem is geboren met een zware hersenbeschadiging en Maurits heeft de diagnose autisme gekregen. In dit boek beschrijft hij de eerste twee jaren als vader van deze bijzondere tweeling. Er wordt openhartig verteld over zijn ontdekkingstocht naar het ouderschap maar ook over de moeilijke periode die volgt nadat de tweeling geboren is. Het is een weg vol obstakels en tegenslagen maar ook vreugde als er een mijlpaal wordt behaald, hoe klein die ook is. Sander Verheijen toont je een kijkje in zijn leven en die van zijn vrouw Jip.

Ik kan er nét niet bij is een zeer aangrijpend en hartverwarmend boek. Een boek dat ik in één ruk heb uitgelezen. Het verhaal is zeer herkenbaar, zeker voor ons als ouders van een beperkte dochter. Onze eigen tijd met haar speelde zich weer voor onze ogen af.
Verheijen heeft een vlotte schrijfstijl. De hoofdstukken zijn kort en erg boeiend. Moeilijke momenten wisselen af met de nodige humor. Het is een bijzonder open verhaal en af en toe moest ik wel even een traantje wegpinken.

‘Inmiddels weet ik dat verdriet gratis wordt meegeleverd bij de geboorte van een kind. Een verplichte optie, samen met geluk. En ze vechten om het hardst voor de meeste aandacht. Zo veranderen stoere kerels in softies. Overnight.
Ook niet waar. Die stoere kerel ben ik nooit geweest.’

Sander heeft dit boek met veel liefde geschreven, dit straalt van de bladzijden af. Hij houdt zielsveel van zijn droomvrouw Jip en zijn twee bijzondere mannetjes Willem en Maurits.
In het nawoord beschrijft hij dit erg mooi.

‘Het boek draag ik op aan Jip. Zij is verantwoordelijk voor het mooiste en bijzonderste deel van mijn leven. Zij is niet alleen de olie waar onze machine op draait, ze is de black box van ons gezin. Ons collectieve geheugen…Jip is de reden dat het verhaal niet in grijstinten maar in full colour is geschreven.’

Ik kan er nét niet bij is een verhaal over een leven wat zo anders uitpakt dan wat je aanvankelijk verwacht. Moeilijk maar ook heel speciaal. Een zwaar onderwerp maar toch zo luchtig geschreven.
Een aanrader voor iedereen. Ik ben heel benieuwd hoe de jongens zich gaan ontwikkelen.