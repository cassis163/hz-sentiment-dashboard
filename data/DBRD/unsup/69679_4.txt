Onder mijn huid is een boek met een actueel maatschappelijk probleem. Want Sexting is wel degelijk een probleem zodra jouw foto’s voor andere doeleinden worden gebruikt dan waarvoor jij ze gemaakt hebt.

Onder mijn huid is verdeeld in drie delen bestaande uit totaal 35 hoofdstukken. Een inleidende proloog zet ons meteen op scherp. Het verhaal van Coco, 16 jaar en 4 vwo leerling is iets dat tegenwoordig helaas voorkomt onder jongeren, maar zeker ook onder volwassenen!

Coco is verliefd, ze vertrouwd Nick en onder lichte druk maakt ze wat pikante selfies. Dan is daar de vernedering als ze er achter komt dat de foto’s verspreid zijn. Coco wordt het ongewilde middelpunt van de belangstelling op school en ver daarbuiten. Woede komt om de hoek kijken en tot slot de chantage als er niet snel meer foto’s gemaakt worden. Omdat thuis ook niet alles op rolletjes verloopt wenste Coco dat ze dood was. Coco doorgaat alle stadia, vaak is daar beste vriendin Eileen om haar te steunen maar soms komt hulp ook uit onverwachte hoek.

Onder mijn huid is vlot geschreven en zal zowel jongeren als hun ouders (kunnen) aanspreken doordat we op begrijpelijke wijze lezen wat de gevolgen kunnen zijn van vaak ondoordachte beslissingen. Daarom zou Onder mijn huid best een titel kunnen zijn die in brugklassen tijdens Nederlands of begeleidingsles ter sprake kan komen en om het onderwerp Sexting bespreekbaar te maken. Daarnaast is het een taak van de ouders om thuis ook aandacht te besteden aan Sexting want het blijkt vaker voor te komen dan gedacht.

Zowel de cover als de titel van het boek spreken voor zich.

Onder mijn huid is een Young Adult boek met een boodschap niet zozeer een belerend vingertje maar wel één waar je goed over na moet denken. Want eenmaal op het verzendknopje gedrukt is er geen weg meer terug. De mobiele telefoon is niet meer weg te denken in de huidige tijd maar naast het eigenlijke gebruik heeft ie ook een vermakelijke functie gekregen. En voordat je daar gebruik van maakt moet je wel goed nadenken over waar de grens voor jou ligt. Want zodra iets op het wereldwijde web staat of via whatsapp is verspreid is het heel lastig dan wel niet onmogelijk om dat ongedaan te maken.

Deze review kwam als origineel online via mijn blog.