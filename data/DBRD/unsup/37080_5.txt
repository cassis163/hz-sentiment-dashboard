De sneeuwman was mijn eerste kennismaking met de boeken van Jo Nesbø. En het was een aangename kennismaking. Eerder heb ik vele exemplaren van De Roodborst van Nesbø verkocht, maar helaas niet zelf gelezen... Nu is de kennismakingseditie van dit boek niet meer leverbaar, maar ik heb goede hoop dat De Bezige Bij dit boek nog zal herdrukken. Want De sneeuwman is goed, erg goed zelfs.
De schrijfstijl en natuurlijk de Scandinavische omgeving doen denken aan Mankell. Maar en dat vind ik een pluspunt, hier en daar is het boek echt spannend! Tot diep in de nacht las ik bij een heel klein lampje door omdat ik moest weten hoe het afliep. Toen ik het boek ten slotte dichtsloeg voelde ik mij in meerdere opzichten niet behaaglijk... De sneeuwman is een thriller om het ijskoud van te krijgen.