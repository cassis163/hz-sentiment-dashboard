Het butterfly-effect: je kent het misschien wel. Als ergens in Brazilië een vlinder op een tak gaat zitten, kan dat uiteindelijk effect hebben op het weer in Australië. In theorie. En zo kan ook een kleine verandering of een ogenschijnlijk triviale beslissing een enorm effect hebben op de loop van je eigen leven. Dat is de ‘sparkle’ en dat is dan ook de hoofdgedachte van De Sparkle van Sietse Bakker.

'Al het grote begint met iets kleins. Dat is de sparkle. Ontdek de details die het verschil maken en word de beste versie van jezelf.' Zelden zag ik zo’n accurate samenvatting van de inhoud op de kaft van een boek staan. De belofte van de auteur is dat hij laat zien hoe groot het effect van details kan zijn. In de hoop dat je bewuster op zoek gaat naar details die voor jou het verschil kunnen maken, zodat je op je eigen manier een fijner, beter, gelukkiger leven kunt leiden.

De meeste zelfhulpboeken hebben een magere informatiedichtheid, waarbij de inhoud ook wel in 10 procent van de pagina’s neergezet had kunnen worden. Zo niet De Sparkle. Bereid je voor op een diepgaand college over de wereld waarin je leeft. Of dat college vervolgens zinvol is, hangt af van de manier waarop je het boek tot je neemt.

De Sparkle volgt inhoudelijk drie sporen. Het eerste spoor gaat over Sietse Bakker zelf. Kort samengevat: gepest kind in dysfunctionele familie zit tijdens een schoolreis toevallig naast een meisje dat hem uitnodigt het Eurovisie Songfestival te komen kijken wat uiteindelijk zal leiden tot zijn aanstelling als Event Supervisor van dit evenement. De ‘toevalligheid’ van die ontmoeting is zijn ‘sparkle’ geweest.

Spoor twee betreft alle namen voor en verschijningsvormen van zo’n vonk. Is het toeval? Of het butterfly-effect? Kun je het serendipiteit noemen? Of is het een kwestie van je openstellen voor kansen, die zich vaak toch openbaren in bepaalde details, en vervolgens slimme afslagen kiezen? Het effect van die afslagen kan enorm zijn. Immers, een koerswijziging van 1 procent naar links of naar rechts leidt binnen afzienbare tijd tot een enorme afwijking.

Het derde spoor is een wetenschappelijk onderbouwd college over de wereld, de opkomst van de informatiemaatschappij, het brein, je gezondheid, relaties en succes. En dat in sneltreinvaart. Alles en iedereen komt voorbij, van de behoeftepiramide van Maslow tot ‘Eat food. Not too much. Mostly plants.’ van Pollan. Je zult je op sommige momenten afvragen: waarom lees ik dit in vredesnaam? Wat heeft de uitvinding van de drukpers te maken met die sparkle die mijn eigen leven nodig heeft? Waartoe dient deze intellectuele hagelstorm?

Het antwoord is eenvoudig, maar ook wat vergezocht: Sietse Bakker voorziet de lezer inderdaad van intellectuele hagel. In de hoop dat ergens in dat bombardement aan informatie iets zit, één hagelsteen, die jou als lezer raakt, waardoor je een stapje zult zetten. Want die kleine stap nu zal hoe dan ook een groot effect hebben op de rest van je leven.

De Sparkle is geen boek om in één ruk uit te lezen. Daarvoor is de informatiedichtheid van het derde spoor te hoog en dan gaan de wetenschappelijke uitstapjes en zijpaden je al snel tegenstaan. Voor lezers die de tijd willen nemen om te ontdekken welke details voor hen tot een verandering kunnen leiden, is het echter een heel mooi startpunt.