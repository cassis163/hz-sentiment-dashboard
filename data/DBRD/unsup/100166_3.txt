Dit op het eerste oog simpele verhaal gaat over 2 Schotse hekkenbouwers die niet al te snugger zijn en hun Engelse supervisor (die ook verre van slim is). Het drietal leeft een eentonig leven en de heren maken continue dezelfde fouten, soms met tragische gevolgen.

Het verhaal is af en toe een beetje langdradig (aangezien het hekken bouwen vaak in detail wordt beschreven) maar vanwege de sadistische humor is het toch wel amusant. Ondanks dat er tijdens het verhaal zelf niet zo gek veel gebeurt, bevat het boek daarentegen een interessant einde (dat ik uiteraard niet ga verklappen). Let wel; dit einde laat nog wel het een en ander te gissen over, waardoor het op verschillende manieren kan worden geïnterpreteerd.

Op zich een simpel verhaal waarin niet al te veel gebeurt, zo lijkt het. Wanneer je echter tussen de regels doorleest, dan merk je dat er stiekem toch wel wat diepgang inzit. Denk hierbij met name aan het klassensysteem in Groot-Brittannië. De visie van de ‘upperclass’ Hall Brothers op de ‘lower class’ hekkenbouwers is een interessant aspect, evenals de vicieuze cirkel waarin de hekkenbouwers zich bevinden.

Al met al; het verhaal is soms wat traag en bevat voornamelijk zwarte humor. Aardig als simpel boek, maar zeker ook de moeite waard om ietsje dieper over na te denken.