De Jongen van MC Kleuver moet niet gezien worden als een doorlopend verhaal. Het zijn namelijk 154 losse verhalen, met elk een eigen titel. Al deze verhalen gaan over een mysterieuze jongen waarvan je de naam niet weet. De verhalen lijken een soort dagboekfragmenten uit het leven van de jongen te zijn. Hierdoor loopt er wel een rode draad door de 154 verhalen waardoor ze met elkaar verbonden zijn. Langzaamaan leer je de jongen beter kennen. Elk verhaal geeft namelijk wel iets over zijn persoonlijkheid of over zijn leven weg.

In De Jongen van MC Kleuver kwam ik hier en daar een paar verwijzingen naar Harry Potter van J.K. Rowling tegen en dat was erg leuk. Ik weet niet of dit klopt, maar de Spaanse tovenaar die op zoek is naar magische ringen kwam me ook erg bekend voor. Het deed me namelijk een beetje denken aan de film The Sorcerers Apprentice. Wat ik trouwens een geweldige film vond en die ik zeker aanraad aan fantasyfans! Gelukkig weet MC Kleuver er wel helemaal zijn eigen draai aan te geven en maakt hij er zijn eigen verhaal van!

“Ik kom voor jou jongen. Ik ben Iris de Heks. Ik heb de ringen van jullie familie vervaardigd. Wat van die ringen machtige instrumenten hebben gemaakt die iedereen wil hebben.” – p. 23

Ik denk dat sommige lezers wel een beetje aan de schrijfstijl van MC Kleuver moeten wennen. Het is anders dan anders! Hij legt erg veel uit en dat is denk ik niet altijd nodig. Het gaat hierbij om stukjes zoals: “De deur stamt uit 1876. Dat wil zeggen dat de deur nu 139 jaar oud is.” Dit kan soms een beetje storend zijn, maar verder leest De Jongen wel lekker weg! Daarnaast gaat De Jongen niet echt de diepte in en blijft het verhaal een beetje vlak, maar dit weet MC Kleuver goed te maken door het verhaal heel mysterieus te houden. Hierdoor word je nieuwsgierig naar de jongen en de avonturen die hij meemaakt.

Hier en daar zitten er ook een aantal kleine schoonheidsfoutjes in het boek (zoals typefoutjes), maar daar kan je als lezer redelijk snel overheen lezen. De Jongen is het namelijk zeker waard om een keertje te lezen! Maar let op: als je van diepgaande verhalen houdt met veel gevoelens en goede gesprekken dan is De Jongen van MC Kleuver niks voor jou. Maar wil je een leuk fantasy verhaal lezen dan zeg ik doen! Er wordt niet veel uitgeweid en het is daardoor to-the-point, waardoor het boek lekker snel wegleest.