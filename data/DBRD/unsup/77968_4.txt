Vanuit het idee van de verlichting en de maakbaarheid van onze samenleving benadert Boudry een aantal hedendaagse problemen zoals racisme, populisme, klimaatopwarming,.... Zijn boek moet beschouwd worden als een antwoord op het negativisme en populisme. De wereld staat niet aan de afgrond. Zelfs op de uitdagingen van de klimaatopwarming zal de mens een antwoord kunnen bieden. Niet door het fatalistisch gebazel van de klimaatactivisten maar door ons vernuft. Want de mens is het meest intellectuele wezen in het ruime heelal! Kortom, we staan allesbehalve aan de afgrond. Integendeel, we zijn er de laatste 200 jaar in geslaagd om een enorme vooruitgang te boeken en heel wat menselijke ellende achter ons te laten. Wat nog niet gelukt is (zoals armoede) zal ons binnenkort lukken.

Hij benadert de wereldproblematiek vanuit een eerder liberale visie. Je moet hem wel meegeven dat de mensheid er inderdaad met rasse schreden is op vooruitgegaan. Dit heeft tot nieuwe problemen geleid waarop we niet meteen een antwoord hebben maar ons menselijk vernuft heeft reeds bewezen problemen te kunnen oplossen. Met pessimisme bereik je niets.

Vooral de klimaat pessimisten moeten het - al dan niet ten onrechte - ontgelden. Of zoals de filosoof Pascal Bruckner schreef: De enorme omvang van de diagnose, de absurde ontoereikendheid van de remedies. Daarom doelt hij op de enorme kloof tussen de ernst van de doembeelden waarin klimaatactivisten grossieren en de frivoliteit van de inspanningen waartoe ze ons aansporen. Daarom pleit Boudry voor ecomodernisme waarin ook een plaats is voor kernenergie en koolstofboerderijen.

Zijn betoog is vlot geschreven en je verveelt je geen seconde. Alleen blijf ik wel een stuk op mijn honger zitten. Zijn soms overdreven optimisme lijkt sommige fundamentele problemen een beetje onder de mat te vegen. Ongelijkheid neemt inderdaad af maar daar hebben de 800 miljoen mensen
die nog steeds in extreme armoede leven geen boodschap aan.

Anderzijds durft hij wel enige deuren van heilige huisjes in te trappen en in te gaan tegen de bon ton die er heerst rond racisme, klimaatopwarming, islamfundamentalisme,.... Kritische ingesteldheid moet kunnen! Want zoals hij zelf stelt op pagina 36: "Paniek is een vorm van hoogmoed die voortvloeit uit het zelfvoldane gevoel dat ik precies weet waar het met de wereld naar toegaat."

Kortom, een aanrader!