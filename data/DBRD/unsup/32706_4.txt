‘Binnenwereld’ kent twee verhaallijnen. Eerst is daar het verhaal van Lynette. Lynette is inmiddels zes jaar weduwe en moeder van Nicky. Na het overlijden van haar man Patrick heeft haar leven feitelijk uitsluitend om Nicky gedraaid. Nu is Lynette zover dat ze zich voorzichtig overgeeft aan een nieuwe liefde in de persoon van de charmante Michel. Dat gaat echter niet zonder slag of stoot. Nicky verandert namelijk, kort na de ontmoeting met Michel, in een teruggetrokken jongen terwijl hij altijd open en spontaan in het leven stond. Ook Lynette’s sociale leven en het contact met haar ouders heeft te lijden onder haar nieuwe relatie.

De tweede verhaallijn is weggelegd voor de ernstig gedragsgestoorde Jordy. Jordy is veroordeeld tot jeugd-tbs en wordt behandeld in een gesloten kliniek. Wanneer zijn moeder overlijdt, leest hij in haar dagboek dat wat zij al die jaren voor hem verborgen heeft gehouden.

“Hij huilt stilletjes, want niemand mag hem zo zien. Niet hem, de stoere Jordy, die onhandelbaar is. Brutaal, onbeschoft en onopgevoed bovendien. Ronduit bedorven en verrot is hij.”

Wanneer de wegen van Lynnette en Jordy elkaar kruisen, wordt Lynette met een pijnlijke waarheid geconfronteerd die haar in staat stelt kritisch naar zichzelf te kijken.

Kleine levert met ‘Binnenwereld’ een aangrijpende roman af. Zij weet de emoties en gedachten van –met name- Lynette en de jonge Jordy, uitstekend in woorden te vatten. Een groot inlevingsvermogen moet daaraan ten grondslag liggen. Een groot goed voor een auteur.

“Het voelt zo onrechtvaardig om zo aangevallen te worden terwijl ik het beste voor heb met Nicky, dat het me een machteloos gevoel geeft. Iedereen heeft er moeite mee dat er een man in mijn leven is gekomen. Maar begrijpen ze dan niet dat ik onderhand ook weer naar liefde snak?”

De vele plotwendingen, de goed opgebouwde spanning, de respectvol verwerkte psychologische elementen, de beeldende schrijfstijl van Kleine en de uitstekende verhaalstructuur, maken ‘Binnenwereld’ tot een een absolute aanrader.

Het geeft ‘Binnenwereld’ een extra dimensie dat het verhaal afwisselend wordt verteld vanuit de visie van Lynnette en Jordy. Het verhaal van Lynnette heeft Kleine geschreven vanuit de eerste persoon en dat van Jordy vanuit de derde persoon; bijzonder.

Over de auteur
Kleine werkt met mensen die door psychische problemen zijn vastgelopen en delicten hebben gepleegd. Daarnaast schreef ze niet alleen Souvenir, maar ook de psychologische thriller Schemergebied en de spannende romans Schijnvertoning en De Voltooiing. Samen met auteur Marjolein van der Gaag schreef ze de zinderende zomerthriller HELS.

Uitvoering
Uitgever: Romadevi Stories
ISBN: 9789492657077
Paperback, 277 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/