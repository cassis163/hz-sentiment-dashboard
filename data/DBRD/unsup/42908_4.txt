Dit buitengewone en humoristische boek gaat over Allan Karlsson, een bijzondere man, die op de dag dat hij honderd wordt, het bejaardentehuis ontvlucht en een knotsgek avontuur beleeft. Hij ontvreemdt bij toeval een koffer waarin heel veel geld blijkt te zitten en begint aan een rondreis waar zich steeds meer mensen bij aansluiten.
Intussen lezen we dan ook nog eens over het stormachtige leven van Allan, die tal van grote namen heeft ontmoet, zoals Franco, Mao, Truman en Stalin. Al die mannen benadert Allan op dezelfde nonchalante manier, en het helpt hierbij zeker dat hij wel van een goed brandewijntje houdt…
Misschien is het boek wat ongeloofwaardig, maar daar stoor je je geen moment aan. De nuchtere Allan, die alles laconiek laat gebeuren en door die open houding de meest bizarre dingen beleeft, is een heerlijke hoofdpersoon. En het hele boek ademt zo’n feel good-sfeer, dat je al snel mee wil gaan in alles wat Jonasson opdist.
Ten slotte het boek lijkt je ook een belangrijke boodschap mee te willen geven: sta open voor het leven, durf in het onbekende te stappen (zoals Allan uit dat raam stapte) en er zal iets moois gebeuren. “Het is zoals het is en het wordt zoals het wordt”, vat Allan ergens zijn eigen filosofie samen en zo is het maar net! Lezen!