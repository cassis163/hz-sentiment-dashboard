Als haar gewelddadige ex-man opeens op de stoep staat en hij Yasuko en haar dochter opnieuw lastig valt slaan bij Yasuko de stoppen door en vermoordt ze hem. De toegewijde buurman Ishigami heeft het opgemerkt en biedt aan om samen een waterdicht alibi te creëren. Zal het de politie lukken om samen met een briljant natuurkundige de waarheid boven tafel te krijgen? Of is Ishigamis logica onoverwinnelijk?

Mijn eerste Japanse thriller waarin alles net even wat netter, formeler en stugger leek dan in een thriller uit een ander land. Tal van personages in dit boek met mooie maar moeilijke Japanse namen die op het eerste oog allemaal erg op elkaar leken. Toch waren de personages, hun namen en hun rol me sneller dan verwacht duidelijk en heb ik van iedereen een aardig beeld kunnen schetsen. In het begin van het boek miste ik vaart, kan zelfs spreken van een onaangename traagheid maar misschien is het opsommen van namen en feiten ook niet vlot te beschrijven maar puur noodzakelijk. Naarmate het boek vorderde nam de spanning toe en werd de schrijfstijl vlotter. Ik vond het verhaal zelf goed in elkaar zitten, een streven naar perfectie. Een thriller waar je wel je gedachten bij moet houden omdat je anders het idee krijgt iets te missen wat je niet mag missen. Het verhaal is apart, een moeder een dochter en een toegewijde buurman die een groot geheim delen en daarnaast ook niet van elkaars geheimen op de hoogte zijn. De opbouw van het verhaal is sterk, verwikkelingen werden niet te vroeg bekend gemaakt en het bleef boeiend tot de allerlaatste verrassende bladzijde. De schrijfstijl was over het geheel genomen prettig, niet te moeilijk en mede door de verklarende woordenlijst achterin heel begrijpelijk. Hier en daar heb ik de tekst soms wel twee keer moeten lezen om de wetenschappelijke stukjes echt te snappen, maar dat vond ik achteraf gezien eigenlijk wel een leuke uitdaging. Ik ben zeer tevreden want heb genoten van dit boek, een aanrader, 4 sterren.