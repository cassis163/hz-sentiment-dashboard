Dit boek had alles waardoor ik het meteen wilde lezen: een mysterieuze kaft, ouderwetse foto’s als illustraties, en een tekst op de achterkant die je razend nieuwsgierig maakt. Het duurde even voor ik hem ook daadwerkelijk leende bij de bieb, maar toen ik hem eenmaal in handen had kon ik hem niet meer wegleggen!

Jacobs opa vertelde hem altijd al vreemde verhalen over zijn jeugd in een kindertehuis. Het zat vol met bijzondere kinderen die allerlei bovennatuurlijke talenten hadden, zoals zweven, onzichtbaar zijn of vuur laten verschijnen uit hun handen. Opa waarschuwt Jacob altijd voor ‘monsters’, maar niemand neemt hem serieus. Tot hij op een nacht gevonden word, vermoord – en Jacob daadwerkelijk een monster ziet.
Zo begint een huiveringwekkende zoektocht naar het kindertehuis en de geheimen die daar verborgen liggen. Jacob reist af naar Wales en vindt het oude huis – maar dat niet alleen. Er staat hem veel meer te wachten, dingen die zijn leven op zijn kop zetten en waardoor hij nooit meer terug zal kunnen naar zijn gewone leventje. Want alle verhalen die opa vertelde, blijken waar te zijn, en Jacob zelf blijkt ook niet zo gewoontjes te zijn als hij altijd dacht…

Een vervallen huis, een opa met mysterieuze verhalen, verschoten foto’s uit een ver verleden – het zijn maar een paar elementen die dit verhaal voor mij zo leuk maken. Maar vergeet ook vooral niet de scheepswrakken, een verlaten weeshuis, een regenachtig eiland, tijdreizen, en natuurlijk de vreemde maar fascinerende kinderen.

Kan niet wachten tot ik het vervolg ga lezen!