Als de auteur van dit boek, Kirk Wallace Johson toevallig het verhaal hoort over de diefstal in het Engelse Tring museum, gepleegd door de twintigjarige Amerikaan Edwin Rist laat het hem niet meer los. Hij probeert uit te zoeken wat er precies is gebeurt en waar de resterende vogelbalgen zijn gebleven. Dit levert een spannende zoektocht op over de hele wereld in de schimmige community van vogelbinders.

Maar voor deze zoektocht lees je eerst over het ontstaan van het Tring museum en de geschiedenis van het gebruik van veren. Dit eerste deel van het boek is informatief, soms wat theoretisch maar heel interessant.

Nooit heb ik beseft dat er al eeuwen handel is in exotische veren en vogels, eerst in de mode, ze werden vooral verwerkt op hoeden, maar ook voor het maken van vliegvissen. Ik was verbijsterd hierover, net als de auteur en kwam zo terecht in deze wonderlijke wereld. Voor het beoefenen van deze hobby moet je aan speciale veren zien te komen, deze zijn vaak zeldzaam en duur, tevens zijn de meeste ook beschermd. Het is voor velen een verslavende hobby waar alles voor moet wijken.

Veelzijdig, informatief en soms spannend, aangevuld met mooie foto's, dit alles samen maakt dit tot een bijzonder mooi boek. Door dit verhaal kijk ik in het vervolg anders aan tegen vogels en veren.