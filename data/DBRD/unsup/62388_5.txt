Dit boek was een geweldige verrassing! Voor lezers zoals ik die lang geleden 'Familiebezit' lazen en onlangs herlazen, was het opvallend dat 'Marguerite' (een schitterend verhaal dat vorig jaar verscheen) ineens in de negentiende eeuw speelde. Dit werd trouwens wel verteld door de dochter van de hoofdpersoon uit 'Familiebezit', Juliette Bonave.

Meteen al bij het lezen van de eerste pagina's kreeg ik een goed gevoel; moeder en dochter komen nu beiden aan het woord! Dochter Virginie beschrijft opnieuw één jaar uit het leven van haar moeder, inmiddels is het twaalf jaar nadat dat die van de ene op de andere dag haar leven veranderde en haar intrek nam in de verlaten wijnboederij. Juliette knapte ineens af op haar man die wilde dat ze een geërfde boerderij verkocht. Een ruïne zou alleen maar geld kosten, maar voor de in Nederland geboren Juliette was het een plek die alles herbergde wat er van haar Franse verleden resteerde.

In 'Geboren uit een roos' wisselt het perspectief van moeder en dochter elkaar af. De twaalfjarige dochter probeert haar moeder niet voor de voeten te lopen, zodat de wijn 'Bonave Passion' gaat slagen en hen van de financiële ondergang redt. Want een mislukking zou betekenen: terug naar Nederland en Virginie is gehecht aan het gehucht La Borie. Allerlei personages komen terug. Madame Hache probeert het leven van Juliette nog altijd te 'bedisselen', Didier helpt nog steeds zonder dat hij er iets voor verlangt en ook de sommelier Pascal komt terug. Je leert hen kennen tijdens de plukkerslunches, als er nieuwe buren komen en ook als ze ineens een lijk uit de Tweede Wereldoorlog vinden. Wat daarmee te doen? Meesterlijk beschreven!

Hoewel Virginie haar moeder wil beschermen, veroorzaakt ze onbedoeld toch problemen. En voor Juliette is het bijna onmogelijk de 'perfecte' moeder te zijn, omdat ze zich als wijnbouwster staande moet zien te houden in de haar vijandig gezinde wijnwereld, waar iedereen door de mondialisering aan het overleven is, ook Juliettes ex-vriend François, de vader van Virginie. De confrontatie tussen Juliette en hem is ook origineel beschreven, met een gesprek tussen ellenlange Franse speeches door.

De kracht van deze roman zit in de onderlinge relaties, de tegenstellingen en vooral het vertelplezier dat van elke bladzijde afdruipt. Het is anders dan anders, dat maakt zowel het verhaal als de relaties intrigerend. Virginie is op twaalfjarige leeftijd al vegetariër, Didier zoekt veiligheid en rust, dat is hem meer waard dan geld, Juliette werkt biologisch. Tesamen creëren ze een wereld, waar het heerlijk vertoeven is.

Na een mooie ontknoping van dat ene jaar van de 'Bonave Passion', krijgen we een toegift. Hoe het Virginie verder vergaat als zoveelste generatie van die opmerkelijke familie... Alweer een mooie tegenstelling met haar vriend Hervé, zoals eerder Juliette zich niet wilde onderwerpen aan Jensen en later François. De liefde blijft een rol spelen, met als enige verschil dat Virginie zo'n derig jaar later gewoon haar plan trekt. Hoe kan ik niet vertellen zonden de ontknoping prijs te geven, maar het is een feelgood en ik zie het als een hommage aan de kracht en de moed van vrouwen. Marguerite werd opgesloten, zonder dat ze er iets tegen kon doen. Juliette emancipeerde zich en zag haar relaties de mist in gaan, Virginie roeit helemaal tegen de stroom in. Haar vriend kiest voor de bankwereld, zij voor het leven... En hoe dat afloopt moet iedereen zelf maar lezen... Gegarandeerd heerlijke uren als je je door deze familiegeschiedenis laat meeslepen!