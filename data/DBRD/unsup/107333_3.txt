Zondebok is de historische debuutroman geschreven door Jacobine van den Hoek. Zij blogt en vlogt over boeken, schrijvers en boekpresentaties. Jacobine schrijft wekelijks een column in het Amstelveens Nieuwsblad.

Zondebok vertelt het verhaal van Fye Lieveheer. Wanneer Fye, door omstandigheden, tegen haar zin, onder haar stand moet huwen met de appelboer Ger zal haar leven volledig veranderen. Zij is ongelukkig en blijft hunkeren naar haar eerste liefde.

Wanneer in 1566 de kinderen uit het Burgerweeshuis om een onverklaarbare reden uitbreken en de stad onveilig maken breken er gevaarlijke tijden aan voor Fye.
Net als haar moeder kan zij namelijk in haar dromen dingen zien die staan te gebeuren. Ook deze gebeurtenis zag zij in haar dromen. Dit is in de tijd van de inquisitie zeer gevaarlijk.

Jacobine van den Hoek verweeft historische feiten met fictie. Dat zij veel archiefonderzoek gedaan heeft blijkt uit de vele geschiedkundige weetjes die regelmatig de revue passeren.

Korte hoofdstukken, met dezelfde datum, breken de vaart in het verhaal. Sommige passages zijn heel boeiend en spannend geschreven terwijl bij andere dit niet het geval is. Het verhaal heeft veel meer potentieel dan er jammer genoeg is uitgekomen.

Als luchtig vakantieboek is dit echter zeker geslaagd.