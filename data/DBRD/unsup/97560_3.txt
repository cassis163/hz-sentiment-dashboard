Arjan heeft het thuis niet makkelijk. Zijn ouders maken alleen maar ruzie en zijn broer is weggelopen. Ook op school doet hij niet erg zijn best. In de stage die Arjan moet lopen in een verzorgingshuis voor ouderen heeft hij al helemaal geen zin. Hij ziet het niet erg zitten om oudjes te wassen en verzorgen.
Als hij zijn eerste dag kennis maakt met mevrouw Joke Drenth vindt hij haar in eerste instantie een gek mens met complottheorien. Zij denkt dat er een moordenaar in het tehuis rondloopt, omdat er nogal wat mensen sterven onder verdachte omstandigheden. Joke denkt in Arjan haar hulp gevonden te hebben om de 'ratten' te ontmaskeren.

Het boek gaat vlot van start en houdt dat tempo lekker vast. Er gebeuren veel dingen, die niet allemaal even verrassend zijn, maar wel vermakelijk. Er staan eigenlijk twee verhalen centraal. Het verhaal over de gebeurtenissen in het verzorgingshuis en het spannende verhaal van het verleden van mevrouw Drenth. Het meest heb ik genoten van de beschrijvingen van de gesprekken tussen de ouderen en de humor die daarbij gebruikt is. Ook de verwarring over het wel of niet dement zijn van Joke Drenth is intrigerend.
Zwijgplicht is een lekkere YA thriller, die niet al te ingewikkeld is en in een originele setting speelt!