Petje af voor wat Smit allemaal boven water heeft weten te krijgen rond het ten onder gaan van een bankbedrijf dat ( volgens het boek althans) de potentie had om bij de grote jongens in de financiële wereld te horen. Knap ook dat hij kennelijk veel van de hoofdrolspelers van toen te spreken kreeg.

Maar Smit verliest zich wel een beetje in de details en weet daar dan toch geen spannend verhaal van te maken. Het boek werkt daardoor wel op het niveau van dat je een aardig inzicht krijgt in hoe de financiële wereld werkt. Dus met alle grote ego's, zakkenvullerij en incompetentie die er kennelijk toen (en misschien nog wel) bij hoorden.

Waar het boek tekort schiet is het moeiteloos vasthouden van de aandacht van de lezer. Ik had er geen enkel probleem mee het weg te leggen om later weer eens verder te lezen hoe al die hufters in krijtstreeppakken (niet het gewone kantoorvolk) er een potje van maakten en als beloning met tientallen miljoen konden weglopen.