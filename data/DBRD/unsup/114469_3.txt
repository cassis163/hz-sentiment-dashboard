In 1998 schreef Ruth Rendell, toen al een erkende meester in het vak, het aangrijpende en bijzondere A Sight for Sore Eyes. Dit verhaal, over de tragische verhouding tussen Teddy Grex en Francine Hill, staat nog steeds als een huis. Zelden heeft Rendell zo’n haarscherpe karakterschets neergezet, zelden een verhaal met zo’n bijzondere afloop. Nu is daar The Vault, het vervolg.

Reg Wexford is met pensioen en woont met zijn vrouw tijdelijk in het tuinhuis van het landgoed van zijn dochter. Hij is nog niet echt gewend aan een leven zonder speurwerk, en als hij dan ook te hulp geroepen wordt door de jonge rechercheur Thomas Ede grijpt hij de kans om weer aan het werk te gaan met beide handen aan. Thomas Ede heeft de leiding over het onderzoek naar een vreemde zaak; in de kelder van een grote oude cottage worden vier lijken gevonden. Een oudere man, een oudere vrouw, een jonge man en een tienermeisje. Hoe ze daar terecht gekomen zijn is een volslagen raadsel, want de kelder is vanuit het huis niet te bereiken. Er is geen enkele deur die naar die kelder leidt; sterker nog, de huidige eigenaar wist niet eens dat het huis een kelder moest hebben.

Wie A Sight for Sore Eyes  gelezen heeft, zal onmiddellijk drie van de vier lijken kunnen verklaren. Rendell heeft een vierde toegevoegd waarvoor uiteraard in de loop van het verhaal ook een verklaring opdoemt. Helaas haalt The Vault het niet bij A Sight for Sore Eyes. Was het laatstgenoemde een openbaring vanwege de originaliteit, de spanning en vooral de karaktertekening, The Vault lijkt puur geschreven om Wexford nog even iets te doen te geven. Helaas wordt de oplossing van het raadsel nogal vaag neergezet en gedurende het hele proces blijven de scherpe analyses en gedurfde ontwikkelingen achterwege. Wexford heeft het ook nog druk met familieperikelen die misschien belangrijk zijn voor fans van deze ex-speurder, maar die niet veel toevoegen aan het geheel. Voordeel van deze uitgave is wel dat A Sight for Sore Eyes de helft van de uitgave uitmaakt; lees dit dus eerst en geniet. Wie nieuwsgierig is kan natuurlijk The Vault direct erna lezen en zelf zijn of haar conclusies trekken. (Door: Jannelies Smit)