￼Scam Alarm - Bavo Dhooge
Genre: Thriller
Paperback - 264 pagina’s
ISBN: 978 90 8924 323 2
Uitgever: Uitgeverij Houtekiet
Publicatiedatum: 18 maart 2015

Recensie exemplaar beschikbaar gesteld door Uitgeverij Houtekiet, waarvoor mijn dank!

Over de auteur;
(bron; http://bavodhooge.squarespace.com)

Bavo Dhooge (31 januari 1973, Gent) leek in de wieg gelegd voor een internationale tenniscarrière, maar legde zich al vrij snel toe op zijn andere passie: schrijven. Hij is auteur van een 80-tal boeken en 50 verhalen (exclusief werken onder pseudoniem) die kaderen binnen de 'S-reeks' waardoor hij de toepasselijke bijnaam 'S-Express' kreeg. Hij kreeg als enige Nederlandstalige misdaadschrijver 3 jaar op rij de volle 5 sterren in de prestigieuze thrillergids van Vrij Nederland. Zijn misdaadroman 'SMAK' kreeg de Schaduwprijs voor het beste Nederlandstalige thrillerdebuut. 'Stiletto Libretto' won in 2009 de Diamanten Kogel, Prijs voor het Beste Nederlandstalige Spannende boek (waarvoor hij al twee keer eerder genomineerd was), en greep in dat jaar ook net naast de Gouden Strop. 'Sioux Blues' haalde een nominatie voor de Hercule Poirotprijs én de longlist van de Gouden Strop binnen. In 2013 won hij met 'Santa Monica' de Hercule Poirotprijs. Zijn werk is vertaald in Amerika, Zuid-Afrika, Rusland en Thailand. Hij schrijft ook onder diverse pseudoniemen literair werk.

De cover;
Op de cover een silhouette van een jongetje met op de achtergrond een kale vlakte, een oude Amerikaanse auto, bloedspatten en een uithangbord met ‘motel’ erop. De kleuren zijn donker en de hoofdmoot zijn paarse tinten. De titel van het boek staat in rood, de naam van de auteur in zwart bovenaan. Op de achterflap een korte inhoud en een uitgebreid overzicht van eerder behaalde prijzen die Dhooge mocht ontvangen voor zijn werk.
Na het lezen van dit boek zie ik dat alle ‘ingrediënten’ die op de cover te vinden zijn, ook voorkomen in het verhaal.
Wie de boeken van Bavo Dhooge kent, zal gelijk merken dat deze cover aansluit bij eerder verschenen werken uit deze serie.

Korte inhoud;
‘Niets is wat het lijkt. Niets zal ooit nog worden zoals het was.’
1956. Donnie is acht, net als zijn beste vriend Buddy. Samen proberen ze de verveling te doorbreken in het motel van Donnie’s ma Maggy, aan de rand van Los Angeles. Carl Harper is de vreemdeling die incheckt en kost wat kost de koffer van zijn Plymouth ￼gesloten wil houden. Harp - Happy - is een reclameman die het te bont heeft gemaakt bij zijn partner Red Perry en niet bepaald de boodschap heeft verkondigd die tabaksgigant Roy Bone hem had opgedragen.
Er ontstaat een opmerkelijke vriendschap tussen Donnie - die met zijn IQ van 140 wil meedoen aan een nationale quiz - en Harp, die iets recht te zetten heeft. En o ja, Buddy natuurlijk. Buddy weet meer dan wie ook wat echt en wat niet echt is. Om te beginnen het lijk in de schuur van het motel.

Samenvatting;
Maggy, de moeder van Donnie runt een motel aan de rand van grootstad LA. Donnie is acht en doodt de tijd door samen met zijn vriendje Buddy steentjes te gooien naar het grote reclamebord een eindje verderop. Op een dag checkt Carl Harper in. Een mysterieuze man in een Plymouth met een nog mysterieuzer inhoud in zijn kofferbak. Donnie probeert bij Harper - Harp - Happy in een goed blaadje te komen om zo het mysterie van die zijn kofferbak te kunnen ontrafelen. Harper blijkt een reclameman te zijn met een Ray Ban op zijn neus en een Fedora op zijn hoofd. Hoewel het tegen de zin van Buddy is, groeit er tussen Donnie en Harp een speciale vriendschap. Buddy voelt zich steeds meer het derde wiel aan de wagen.

Mening;
Dit is mijn eerste kennismaking met Bavo Dhooge. Ik vind het frappant hoe hij met een minimum aan personages zo een verhaal neerzet. Mijn eerste indruk was dat er niet zoveel gebeurt in het verhaal, maar hoe verder ik in het boek kwam, hoe meer ik het tegenovergestelde moest concluderen.

Het leest bovendien als een trein en geloof me, niets is wat het lijkt. Door de begrijpende schrijfstijl, zijn opbouwende spanning, en de grappige woordspelingen blijft het boeien en raas je er doorheen.

Dhooge heeft de gebeurtenissen erg filmisch beschreven, een kunst. Daardoor waan je jezelf tijdens het lezen in 1956, de periode waarin het verhaal zich afspeelt. Er zijn verschillende verhaallijnen en gaandeweg het verhaal ‘ontmoeten’ die elkaar en kom je te weten hoe de (hooi)vork in de steel zit. Het verhaal is doordacht en ik ben verscheidene keren op het verkeerde been gezet. Ook was ik aangenaam verrast hoe de auteur het één aan het ander knoopt om zo het verhaal weer een andere wending te geven. Hij werkt langzaamaan naar de plot toe, die nog het meest verrast van allemaal. Subliem hoe alles in mekaar valt!

Op een schitterende en humoristische manier omschrijft hij de bijverdienste van Maggy, de ma van Donnie. Met de nodige, mag ik het zwarte humor noemen, weet Dhooge dit op een zodanige manier neer te zetten dat je met een big smile op je gezicht verder leest.

Tijdens het lezen had ik bij bepaalde passages toch een déjà vu. Zonder veel prijs te geven denk ik dan aan ‘de cowboy op het paard’ en aan ‘flippo’s’. Ook was ik verwonderd dat RayBan en Kleenex al zolang bestaan. (ik ben het zelfs gaan opzoeken)

Wie denkt dat dit boek een hedendaagse thriller is waar je van de spanning je nagels opvreet, zal teleurgesteld zijn. Het is een mix van onderhuidse spanning, ‘zwarte’ humor, maar bovenal een unieke manier van schrijven.

￼Omdat dit mijn eerste Dhooge boek is en ik geen vergelijk heb met zijn andere werk (wel of niet uit deze reeks) denk ik dat het bij zijn boeken “you hate it or you love it” is. Je verslindt ze of je laat ze liggen. Mij heeft deze zeker kunnen bekoren en ‘i love it’!

Dit verhaal bezorgt je niet alleen aangename leesuurtjes, maar geeft je een boodschap mee over ‘mens zijn’, over vriendschap en over overleven. Of is het toch allemaal scam?

Ik geef Scam Alarm graag 5 sterren!
Karin Teirlynck Team DPB