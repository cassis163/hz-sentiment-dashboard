Verhaal
Nadat Celaena de kampioene van de koning van Adarlan is geworden, is ze achter haar ware identiteit gekomen. Chaol, de kapitein van het leger van Adarlan en haar vriend en geliefde, stuurt haar naar Wendlyn om haar veiligheid te waarborgen. Als de koning achter haar echte identiteit zou komen, is haar leven niet meer zeker. In Wendlyn aangekomen gaat Celaena op zoek naar de Fae-koningin Maeve, haar tante en heerseres van het Fae-rijk. Ze wil Maeve ontmoeten om informatie te ontfutselen over de Wyrdsleutels. Met deze sleutels zou de koning van Adarlan verslagen kunnen worden en zou de ban op de magie doorbroken kunnen worden.
Samenvatting
Celaena is in Wendlyn aangekomen en ontmoet daar prins Rowan, een zeer loyale aanhanger van Maeve, de Fae-koningin. In opdracht van Maeve gaat Rowan Celaena trainen. De onsterfelijke Rowan, een krijger met duizenden jaren ervaring, die er niet op staat te wachten om de pas 19-jarige Celaena te leren hoe ze met haar magie en Fae-eigenschappen om moet gaan. Ondertussen zit Celaena ook niet op Rowan te wachten. Ze is ongeduldig en wil zo snel mogelijk antwoorden vinden op haar vragen omtrent haar ware identiteit en de verwachtingen die de bevolking van haar heeft. Terwijl Celaena in Wendlyn is, zijn Chaol en prins Dorian, de kroonprins van Adarlan en vriend van Celaena, in Adarlan achtergebleven. Dorian is erachter gekomen dat ook hij over verborgen magie beschikt en zijn leven is daardoor een stuk gecompliceerder geworden. Zijn vader, de koning die als een tiran heerst over zijn koninkrijk, heeft alle magie verbannen en een zoon die over magische krachten beschikt is een bedreiging en schande voor zijn leiderschap. Chaol probeert zowel zijn baas en vriend Dorian als wel Celaena te beschermen tegen de koning. Als de koning zijn meest gevreesde generaal, Aedin, naar Klooffort laat komen, komen de duistere plannen van de koning beetje bij beetje aan het licht. Aan Celaena en haar bondgenoten de taak om deze plannen te dwarsbomen.
Conclusie
De erfgenaam van vuur is het derde deel in een serie rondom Celaena. De eerste twee delen, De glazen troon en De donkere troon, zijn niet door mij gelezen. Daardoor val je als lezer middenin een serie. Hierdoor is in het begin het boek moeilijker te volgen, omdat er zoveel personages, verbanden tussen personen en verhaallijnen zijn, die al een ruime voorgeschiedenis hebben. Toch weet Sarah J. Maas mij direct te boeien. De schrijfstijl is vlot, afwisselend korte en langere zinnen. Afgestemd op de personages en de verhaallijn. De karakters worden goed uitgediept, en er zit een duidelijke ontwikkeling in hun personages. Zelfs de meest kwaadaardige personages in het verhaal zet ze met zoveel inlevingsgevoel neer dat je ondanks de duivelse trekken gefascineerd raakt door hun levenswandel en karakters. Met name prins Rowan en de Zwartbekheks Manon hebben mij geraakt. Manon is echt een duistere heks, die haar genot haalt uit het doden van mensen en toch weet de schrijfster haar zo te beschrijven dat je met haar kan meeleven en tevens huivert van haar bloeddorstigheid. In de loop van het boek vergeet je dat het een derde deel in de serie is. Door herinneringen kom je toch meer te weten en verlies je jezelf in het intrigerende verhaal van Celaena. De verhaallijnen zorgen voor zoveel vragen, maar ook voor een prachtig geweven totaal. Celaena haar verhaal is gelukkig nog niet ten einde. Naar verwachting gaat het vervolg nog vele uren van leesplezier opleveren. Sarah J. Maas is duidelijk een schrijfster met talent tot vertellen en creÃ«ren van boeiende personages. De erfgenaam van vuur dat in twee delen wordt verteld, De erfgenaam van as en De erfgenaam van vuur, is goed opgebouwd en de titels van de beide delen geven goed de ontwikkeling weer van Celaena in haar strijd in het omgaan met erfenis. Dit derde deel krijgt van mij 5*.