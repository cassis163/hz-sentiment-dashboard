Stormwind is het tweede deel in de Eilandliefde serie, die je gerust los van elkaar kan lezen. Ik las ze achter elkaar en dat was denk ik wel het beste om te doen. Je leert eerst Axel en Wende kennen en een beetje van Vincent. Vincent leer je in dit deel beter kennen.

Toch vond ik dit deel iets minder fijn lezen dan het vorige. Stormwind is voor mijn gevoel wat trager en het verhaal had wat mij betreft wel iets korter gemogen. Het voelde op momenten wat te uitgerekt en dat vond ik wel jammer.

Maar, ook dit deel is fijn en echt weer in de stijl van Jackie van Laren. Je gaat alle emoties door, er zit een lach en een traan in. Zo leer je Vincent kennen en blijkt dat hij niet zo happy is als hij zich voor doet komen.

Daarnaast vind ik het tof dat Jackie zo een groep mensen beschrijft in haar boeken, want doordat ze in deze twee boeken een andere hoofdpersoon heeft gekozen, voelt het steeds meer alsof het vrienden van je worden/zijn. Ik had dat al bij Axel en Wende in het eerste deel en ook Vincent is een vriend geworden. Ik blijf dat echt geweldig vinden van de boeken van Jackie van Laren.

Ik ben dan ook heel benieuwd wat ze in de komende delen gaat schrijven over de andere personen van dit vriendengroepje. Je kunt de verhalen al volgen op Facebook, maar ik wacht tot de boeken uitkomen.

Ondanks dat ik Stormwind van Jackie van Laren iets trager vond, heb ik genoten van het verhaal van Vincent. Aan het eind heb ik hem zeker in mijn hart gesloten.