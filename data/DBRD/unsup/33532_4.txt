Engeland beschikte tijdens de Tweede Wereldoorlog over een uitgebreid netwerk dubbelspionnen. De Duitsers dachten dat ze heel nuttige informatie binnenkregen, maar in werkelijkheid was alles georkestreerd door de Britten. In De laatste zeven dagen van de Amerikaanse auteur Joel N. Ross zit een Duitse spion in de cel, die een gevaar vormt voor dat netwerk. De Engelse geheime diensten trachten uit te vissen wat Sondegger weet, maar Sondegger wil alleen praten met Earl Wall, een Amerikaanse diplomaat/geheim agent. Probleem: Earl is verdwenen, dus moet zijn broer Tom diens plaats innemen. Sondegger blijkt over heel wat informatie te beschikken. Over de nakende aanval op Pearl Harbor, bijvoorbeeld.

Joel N. Ross schetst een boeiend beeld van Londen tijdens de eerste jaren van de oorlog. Elke nacht worden bommen gedropt terwijl de Londenaren ofwel gevlucht zijn naar het platteland ofwel onderdak zoeken in metrostations en schuilkelders. Terzelfdertijd aarzelen de Verenigde Staten over deelname aan de oorlog. Pas na de Japanese aanval op Pearl Harbor zal het zover komen. Tegen die achtergrond construeert Ross een wervelende thriller, gevuld met allerhande spionnen en politieke hoogspanning. Een aanrader.