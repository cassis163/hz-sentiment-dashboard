Ik vond het een spannend en goed geschreven verhaal. De sfeer van de arme parelvissers, de wereld waarin de arme man met indianenbloed er niet toe deed. Waar de kerk je eraan herinnerde dat je niet tegen de gevestigde orde in mocht gaan, God had immers een bedoeling met ieders plek in het geheel. En het centrale verhaal van het plotseling verkrijgen van een fortuin waarna de aasgieren op je af komen. En je mogelijk ook zelf verandert. In dit geval zet het de hoofdpersoon Kino aan tot opstand tegen de verhoudingen zoals ze zijn. Hij is de vinder van een superparel, hij hoort nu rijk te worden en de kans te krijgen om zijn leven totaal te veranderen. En hij laat zich zijn rijkdom niet zomaar afpakken door de oneerlijke lokale bazen. Maar die redeneren met goedschiks en kwaadschiks. Het wordt spannend. Het verhaal kent enkele minder logische wendingen, maar als geheel blijft het een pareltje.