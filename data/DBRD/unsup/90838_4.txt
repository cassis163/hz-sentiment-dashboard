Presentator én tevens taalfanaat Kurt van Eeghem bestempelt de Vlaamse auteur Guy Prieels als een van de laatste, echt zuivere vertellers in ons taalgebied. Dergelijk schrijverstalent moet je koesteren. Heel wat deelnemers aan de leesclub met de misdaadroman Bloedbroeders zullen het eens zijn met van Eeghem.

Een indrukwekkend verhaal dat op een boeiende wijze wordt verteld, het heeft iets magisch. De lezers worden meegevoerd naar een andere wereld. Met Bloedbroeders ligt deze wereld in Vlaanderen, meer bepaald in het Gentse, kort na de Eerste Wereldoorlog. De roman is gebaseerd op werkelijk gebeurde feiten en voorzien van een romantisch tintje.

Tijdens de oorlog vecht hij aan het front, schiet er onversaagd op los, maar deserteert. Nadien groeit de genadeloze René Verstuyft uit tot een beruchte bendeleider. Samen met zijn charmante en volgzame broer Edmond (beter gekend als Rosse Mon) bouwt hij een roversbende uit, die uitgroeit tot de schrik van Vlaanderen. Dit bont allegaartje misdadigers schrikt er niet voor terug protesterende slachtoffers van kant te maken. De terreurdaden van deze bende zijn het gevolg van de verkregen tips van derden, die op deze manier hopen zich te kunnen wreken en tevens iets van de buit mee te graaien. Uiteindelijk worden René en Rosse Mon verraden en ter dood veroordeeld in 1924. Het is dan ook definitief over en uit voor deze terreurzaaiers.

In Bloedbroeders zet Guy Prieels op meesterlijke wijze het verhaal neer van een beruchte roversbende. Het resultaat is een volkse, spannende en soms gruwelijke vertelling, die door de auteur minutieus werd voorbereid. Hij spendeert immers heel wat tijd vooraleer van start te gaan met het schrijfwerk. In een pittig gekruid en beeldend Vlaams, aangepast aan de periode waarin het verhaal zich afspeelt, wordt de lezer gedwongen deze roman te verslinden van a tot z. Het is puur leesplezier van een bijzonder guitig en humoristisch niveau. Geen enkel detail zal je ontglippen. Genieten en huiveren liggen hier dicht bij elkaar. Je krijgt ook een stevige portie gruwel en geweld op je Vlaamse bord. Maak als lezer – zonder zelf enig gevaar te lopen – deel uit van deze roversbende en beleef vanop de eerste rij, hoe deze criminelen roven en doden als wilde beesten.

“Vlaanderen was straatarm, kaalgeplukt, kansloos, een kweekvijver voor criminelen. Dagelijks werd naar hartenlust gemoord, verkracht, gestolen en geweld gepleegd zonder dat de daders een strobreed in de weg werd gelegd. Ze werden nauwelijks opgespoord en, als dat toch gebeurde, niet gevonden. Straffeloosheid was troef. De bevolking, overmand door schokgolven van paniek, voelde zich machteloos en morde.”
Het Vlaanderen van na de Eerste Wereldoorlog wordt door Guy Prieels scherp weergegeven; tevens leer je de toenmalige Gentse onderwereld kennen. Ook verneem je hoe de rechtbanken bijna een eeuw geleden functioneerden. Het vleugje romantiek tussen René en Maria maakt deze misdaadroman iets lichter verteerbaar. Bloedbroeders: Prieels in bloedvorm!