Ben Staaks wordt op school gepest door Dennis Grijpstra, het gemene zoontje van de burgemeester. Wanneer Ben weer eens voor Dennis op de vlucht is, komt hij per toeval in een geheim bos terecht. Een bos vol met vallen, glijbanen en boomhutten. De bewoner van dit geheime woud is Koning Roe. Koning Roe wil Ben maar al te graag verlossen van zijn gemene pestkop. Helemaal als Dennis een superslecht plan bedenkt om het geheime bos te laten verdwijnen. Heeft iedereen zijn koeienflatsapult en slakkenprut al klaar? Dan kan het avontuur beginnen!
Koning Roe is het werk van auteur en illustrator Adam Stower. Hij laat beide kwaliteiten spreken in dit nieuwe boek, want het werk is voorzien van prachtige tekeningen. Dit verhaal is dan ook zeer geschikt voor de lezer die graag stripboeken leest. Stowers illustraties zijn echt onderdeel van het verhaal en laten het verhaal tot leven komen.
Naast de sprekende tekeningen, zorgt ook de tekst voor de ultieme leesbeleving. Het verhaal is goed geschreven, er zitten grapjes in, het bevat leuke nieuwe woorden in – die overigens door vertaalster Sandra C. Hessels uitstekend naar het Nederlands zijn vertaald – en er wordt op de juiste plekken in hoofdletters geschreven. Als iets geroepen wordt, dan is dat al zichtbaar aan de tekst zelf. Kinderen die wat meer moeite hebben met lezen, zullen zich door Adam Stower echt begrepen voelen.
De auteur maakt ook een herkenbaar thema voor kinderen zichtbaar. Pesten komt helaas op alle scholen voor. Pesten is een thema dat in veel kinderboeken besproken wordt, maar dit boek is daarom zeker niet afgezaagd, voorspelbaar of saai. Stower heeft een hele mooie en goede manier gevonden om met dit onderwerp om te gaan. Ben is een jongen waarmee de lezer zich kan identificeren, hij maakt hetzelfde mee, maar komt in een fantasierijke wereld tot een oplossing.
Wat daarbij ook helpt, is dat Adam Stower ver weg blijft van het hokjes denken. In de wereld van Koning Roe kan alles, zonder dat het ongeloofwaardig is en dat betekent bijvoorbeeld dat de auteur zich niet aan de standaard genderkenmerken houdt.
Koning Roe is een uniek boek in zijn soort. Een pareltje om te zien én een pareltje om te lezen. Een zeer geschikt boek voor de jonge (moeizame) lezer, maar ook zeker voor volwassenen. Koning Roe is een koning onder de kinderboeken.