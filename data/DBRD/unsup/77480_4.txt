Wat is het toch met die pockets dat die zich sneller laten lezen dan een boek op standaard formaat? Dat geldt in ieder geval zeker voor deze bladzijdendraaier. 24 uur van Greg Iles speelt zich af binnen, hoe kan het ook anders, 24 uur. Op 3 verschillende plekken in Mississippi worden arts Will Jennings, zijn vrouw Karen en dochter Abby gegijzeld door Joe, zijn vrouw Cheryl en de enigzins achterlijke neef Huey. Tegen betaling van een relatief gering bedrag van 2 ton zullen ze ongedeerd worden vrijgelaten. De ontvoerders doen dit 1x per jaar en hebben dit al 5 keer eerder gedaan. Omdat ze dreigen het kind te vermoorden als de politie wordt ingeschakeld heeft nog nooit eerder een gezin aangifte gedaan en zijn ze niet bang hun gezichten te laten zien en echte namen te gebruiken. Maar deze keer is het anders. Het gezin Jennings laat niet met zich spotten en behalve geld spelen er voor Joe, de leider van de ontvoerders, andere motieven: wraak en het moet zijn laatste klus worden. De ontvoerders staan om de 30 minuten telefonisch met elkaar in contact. Eén gemist telefoontje zou de dood van dochter Abby betekenen. Dit moet er voor zorgen dan de beide ouders gedwee meewerken. Maar Iles vergeet dit gegeven regelmatig. Pas halverwege het verhaal komen de telefoontjes in het verhaal voor. En niet consequent, maar soit.
24 uur is een rechttoe rechtaan verhaal vol actie met 3 verhaallijnen vanaf de locaties waar de hoofdpersonen zich ophouden. Helaas zonder mega plotwendingen. Het verhaal is daardoor wel makkelijk te volgen. Er is een (tegenvallende) film van dit boek gemaakt onder de naam Trapped, met Kevin Bacon en Charlize Theron.