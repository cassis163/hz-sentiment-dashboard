Freelance redacteur en journalist Natasza Tardio (Assendelft, 1969) maakte in maart 2012 haar debuut als young adult auteur bij uitgeverij Pimento met de psychologische thriller Moordvrienden.

Nadat de vijftienjarige Finn Kimmel een leraar, drie leerlingen en zichzelf heeft dood geschoten wordt zijn beste vriend Milo, die getuige was van het drama, opgepakt en meegenomen naar het politiebureau. De politie zit vol vragen en probeert met man en macht alle feiten boven water te krijgen. Zullen zij de gruwelijke waarheid ontdekken, of blijft er toch iets verzwegen?

Om te beginnen maken de prettige schrijfstijl en de korte hoofdstukken, per hoofdstuk verteld vanuit het oogpunt van een ander personage, Moordvrienden tot een makkelijk leesbaar boek van een redelijke dikte waar geen enkele jongvolwassen lezer zich meteen door laat afschrikken. Moordvrienden is zoÂ’n boek dat je meteen aanvalt, vloert en verbijsterd. De proloog is verschrikkelijk wreed en de spanning is vanaf het begin duidelijk te voelen. Zelden bracht een verhaal zoveel uiteenlopende gevoelens bij mij teweeg. Zeer aansprekende personages, sommigen die je vrijwel meteen in je hart sluit, anderen die direct afschuw opwekken. Het verhaal had van mij wel iets meer diepgang mogen hebben en iets vaker een tipje van de sluier op mogen lichten. Eenmaal uitgelezen vroeg ik me namelijk af of ik soms iets gemist had tijdens het lezen. De gruwelijke epiloog verraste mij meer dan ik had verwacht, maar als het de bedoeling was de lezer vanaf het begin op het verkeerde been te zetten is Natasza Tardio daar in mijn geval wel in geslaagd. Het verhaal is origineel, geloofwaardig en actueel. Voor de doelgroep NUR284/ fictie 13-15 jaar, vind ik het verhaal soms best hard maar aangezien pesten veel voorkomt op middelbare scholen wel geschikt. Een aangrijpend boek om ook op school te lezen, te bespreken en hopelijk om van te leren.
Ik vond het zeer de moeite waard, een boek om over na te denken of je nu jong bent of oud.