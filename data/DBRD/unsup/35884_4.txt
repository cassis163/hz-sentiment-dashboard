Of ik interesse heb om een boek van Stephen King te buzzen? Die kans kan ik natuurlijk niet aan mij voorbij laten gaan. En zo geschiedde. Voor Hebban mocht ik Gwendys knoppenkist vooruit lezen en ik ben niet teleurgesteld.

Het verhaal speelt zich af in Castle Rock, Maine. Een plek die Kinglezers niet onbekend is. De twaalfjarige Gwendy Peterson vindt zichzelf te dik en staat op school beter bekend als ‘zeppelin’. Om hier verandering in te brengen, besluit ze in haar vakantie elke dag de ‘Suicide Stairs’ op te rennen. Op een dag wordt ze aangesproken door Richard Farris, afgezien van zijn witte overhemd in het zwart gekleed, met een bijpassend zwart bolhoedje.  Van meneer Farris krijgt ze een knoppenkist in bewaring en vanaf dat moment zal geen dag meer hetzelfde zijn…

Geen boek van Stephen King is compleet zonder een mysterieuze en bovennatuurlijke sfeer. Dit is dan ook weer zeker terug te vinden in Gwendys knoppenkist. Het boek telt iets meer dan 100 pagina’s, wat het, voor Kingbegrippen, een boek voor tussendoor maakt. Het verhaal leest prettig en wordt af en toe onderbroken door de mooie tekeningen van Keith Minnion. Het boek valt in het genre ‘thrillers en spanning’, maar is ook prima te lezen door mensen die hier niet zo van houden. Waar boeken van Stephen King vaak naar het horrorachtige toe neigen, zit in Gwendys knoppenkist de spanning meer in het willen weten hoe de hoofdpersoon omgaat met de verantwoordelijkheid die haar wordt toegekend.

Gwendys knoppenkist is een mooi en spannend boek, die je vragen laat stellen waar je zelf nog niet helemaal het antwoord op weet.