Mace Bishop en Pylon Buso zijn voormalige wapenhandelaren en runnen nu het beveiligingsbedrijf ‘Complete Security’, dat welvarende toeristen en zakenlui bescherming biedt in Zuid-Afrika. Silas Dinsmore en zijn vrouw Veronica komen naar Zuid-Afrika omdat ze hun casino-imperium willen uitbreiden en huren ‘Complete Security’ in. Al tijdens de transfer van het vliegveld naar hun tijdelijke verblijf gaat het mis: ze worden overvallen en Veronica wordt ontvoerd. Geen goede reclame voor ‘Complete Security’. Tegelijkertijd krijgen ze een andere, bijna onmogelijke opdracht. Om onduidelijke redenen wil de dominante Magnus Oosthuizen dat wetenschapper Max Roland à la minute beschermd wordt, maar Roland bevindt zich in Jemen. Aangezien ‘Complete Security’ het geld meer dan nodig heeft, besluit ze de opdracht aan te nemen. Het lijkt aanvankelijk toch nog een eenvoudige opdracht, totdat ze te horen krijgen dat Max Roland niet is wie hij zegt dat hij is en ook deze klus lijkt te mislukken. Alsof het allemaal nog niet erg genoeg is heeft Mace’s dochter suïcidale gedachten en laait een oude vete met Sheemina February weer op.

Midden in het verhaal
Na ‘Payback’ en ‘Killer Country’ is ‘Black Heart’ het derde deel in de ‘Kaapstad-trilogie’ van Mike Nicol. Hoewel de delen los van elkaar te lezen zijn, is het raadzaam de delen wel na elkaar te lezen. Er wordt niet echt teruggeblikt, je valt midden in het verhaal in, zodat je een aantal zaken lastig kunt plaatsen als je eerdere delen niet gelezen hebt. Een minimale terugblik was wenselijk geweest, maar daarmee is dit ook eigenlijk meteen het enige kritiekpunt op dit boek.

Verrassend
Het boek kent drie verhaallijnen die al vanaf het begin in elkaar verweven zijn en duidelijk verbanden hebben met elkaar. Toch weet Nicol steeds opnieuw te verrassen, zoals wanneer de ware identiteit van Max Roland bekend wordt. Dat Mace eigenlijk maar één doel voor ogen heeft, namelijk wraak te nemen op Sheemina February door haar te vermoorden lijkt aanvankelijk de afloop van het verhaal te verraden, maar de uiteindelijke ontknoping blijkt toch een verrassing.

Mix
‘Black Hearth’ lijkt in eerste instantie een rauwe en harde thriller over zakendoen in Zuid-Afrika. Regelmatig wordt er op gewezen dat zakendoen daar anders is dan elders op de wereld. Maar als het verhaal eenmaal op gang is, ontpopt het verhaal zich als een mix van misdaad (die een thriller eigen is) en persoonlijk leed (vanwege de geboorte van Pylons dochter en Mace’s gemis van zijn vermoorde vrouw). Hier en daar wat droge humor en veel snelle dialogen geven het verhaal lucht, maken het een aangenaam te lezen boek en zorgen ervoor dat je het boekt snel leest, wat natuurlijk ook een verdienste is van het spannende verhaal.

Conclusie
Met een goed doordacht verhaal, veel spanning, een juiste mix van actie en psychologie, afgewisseld met een dosis fijne, droge humor schreef Mike Nicol met ‘Black Heart’ een thriller van niveau.