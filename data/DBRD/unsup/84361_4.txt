Lacey heeft maar een echte droom: bij Mocha werken. Mocha is een groot technologiebedrijf dat de baku uitvond, een digitaal huisdier. Dat zijn niet enkel trouwe compagnons, ze kunnen alles - en nog veel meer - wat je smartphone kan. Om haar doel te kunnen bereiken, moet Lacey toegelaten worden tot de eliteschool Profectus. Wanneer ze wordt afgewezen, omdat ze zich slechts een level 1 baku kan veroorloven, lijkt die kans voorgoed voorbij.

Maar dan vindt Lacey de resten van een level 3 baku. Als ze deze weer weet te maken, blijkt dit een adembenemend mooie kat te zijn, welke ze Jinx noemt. Tot haar grote vreugde, krijgt ze met Jinx toch nog toegang tot Profectus.

Al snel beginnen haar dingen op te vallen aan Jinx. In bepaalde opzichten is hij wel erg anders dan andere baku's. Soms lijkt hij wel echt. En waarom heeft Carter - haar aartsrivaal en de pestkop van school - zo'n interesse in Jinx?

Foto
Het verhaal speelt zich af in de toekomst, in Monchaville, een niet-bestaand district in Toronto. De hele plaats is gebouwd rond het hightech bedrijf Mocha. Ook het leven van Lacey Chu, het 15-jarige hoofdpersonage, draait voor een groot deel rond dit bedrijf. Zij wil maar 1 ding en dat is ooit als compagneur bij Moncha aan het werk gaan. Ze beschikt over meer dan voldoende talent en doorzettingsvermogen, maar zal dat voldoende zijn?

Het eerste wat mij opvalt, is de omslag: ik vind hem geweldig met z'n mooie opdruk en knalroze details. Het oogt erg verfrissend en nodigt uit om meteen in het verhaal te duiken! Omdat de achterflap me eveneens heel erg aansprak, begon ik dan ook met grote verwachtingen aan Jinxed.

Amy McCulloch schrijft erg vlot, je vliegt door het boek heen. Daarnaast bevat Jinxed de nodige humor, maar ook een flinke dosis spanning, zodat je het boek haast niet kan wegleggen. De verhaallijn bouwt mooi op: eerst de nodige achtergrondinformatie en een kijkje in het leven van Lacey. Hierna komt er een flinke vaart in en bouwt de spanning erg op.

Personages worden voldoende uitgewerkt, je leert ze echt kennen en wil ook graag meer van ze weten. Het verhaal speelt mooi in op de actualiteit: wie kan er tegenwoordig nog zonder zijn mobiel? Ook de omgeving wordt voldoende belicht, je kan je zo inbeelden er zelf rond te lopen.

Wat wel een minpunt is, is dat niet alles even correct aanvoelt. Er lijken foutjes in te zitten, of het wordt op z'n minst niet voldoende uitgelegd. Een deel van de vragen wordt vast nog beantwoordt, Jinxed is slechts het eerste deel in een serie, maar er zitten toch zaken in waarvan ik niet verwacht dat er een compleet antwoord op gegeven kan worden.

Mijn eindoordeel is dat Jinxed een erg leuk verhaal is, met een vernieuwend onderwerp. Als je voorbij de fouten kan kijken - wat voor mij persoonlijk niet zo heel moeilijk was - dan zal je (net als ik dus) met smacht wachten op het volgende deel.