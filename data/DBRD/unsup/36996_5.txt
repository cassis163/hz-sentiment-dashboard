Over Bobbi zijn al erg veel boekjes geschreven. Toch moet ik bekennen dat ik er maar weinig heb gelezen. Mijn oudste is nu bijna vijf jaar en het boek is toch echt gericht op peuters. Gelukkig krijg ik een herkansing nu ik zwanger ben van een tweede kindje!

Welterusten, lieve Bobbi is een ontzettend leuk boekje over het ritueel dat vaak gepaard gaat met het naar bed gaan van een kind. Bobbi moet binnen komen na het buiten spelen, avondeten, nog even tv kijken met zijn knuffels en dan in bad en naar bed. De korte en rijmende tekstjes zorgen er voor dat het boekje goed behapbaar is voor een peuter. Omdat de situatie zo gewoon en herkenbaar is, staat dit boekje dichtbij het kind dat voorgelezen wordt. En stel je hebt een kind dat een keer geen tanden wil poetsen, dan kan je zelfs Bobbi aanhalen om te laten zien dat alle kinderen, ook Bobbi, tanden moeten poetsen. Wie weet helpt dit de strijd te tackelen.

De tekeningen zijn erg mooi. Hoewel Maas niet alleen maar zachte kleuren heeft gebruikt, doen de tekeningen toch erg zacht aan. Zeer prettig! Als volwassene kijk je graag met je peuter mee naar de plaatjes en wat daar allemaal op te ontdekken is.

Zelfs de knuffels van Bobbi komen tot leven, geniaal! Helemaal in de belevingswereld van jonge kinderen en een zeer aandoenlijk tafereel.
Welterusten, lieve Bobbi is een aanrader om zelf te kopen wanneer je een kind hebt tussen de nul en drie jaar maar dit boek leent zich ook uitstekend om te geven als (kraam)cadeau! Ik kan niet anders dan 5 sterren geven.