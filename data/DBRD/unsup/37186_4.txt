Marion, die aan kickboksen doet en een baan heeft als webdesigner, krijgt van Dana, een vriendin, de vraag of Chavi, haar dochtertje, twee weken bij haar mag logeren omdat ze voor haar werk naar het buitenland moet.
Als Marion de 12-jarige Chavi voor het eerst naar het internaat Het Schillergymnasium brengt, krijgt ze een gevoel, wat haar herinnert aan haar verleden.
In het weeshuis groeide ze op samen met een vriendinnetje, Lilly. Door een verschrikkelijke gebeurtenis daar, heeft Marion besloten dat zij nooit slechts een toeschouwer zal zijn.

Ze solliciteert naar een parttime baan in het Schillergymnasium, om een en ander uit te kunnen zoeken en bij Chavi in de buurt te kunnen zijn. Echter, door tegenwerking van een collega, moet ze weg.
Dan vindt er een moord plaats op school. Zal Marion Chavi toch kunnen beschermen?


Door de titel samen met de cover, waarop je een meisje enigszins in de schaduw afgebeeld ziet, voel je al dat het waarschijnlijk om een psychologische thriller gaat.
De titel dekt prima de lading van het boek. Mensen kunnen kijken, maar niets zien en wie wel ziet, hoeft nog niets te doen. Dat is wat er in dit boek ook gebeurt en wat regelmatig gebeurt in de maatschappij.
De schrijfstijl van Hilde Vandermeeren is duidelijk en boeiend. Spanning, humor, een vleugje ontroering, maar af en toe ook wat afgrijzen. Het zit allemaal in dit boek. De onderhuidse spanning blijf je voelen gedurende het hele verhaal. Door de vrij korte hoofdstukken, wat ik zelf erg prettig vind, zit er goed vaart in het boek en blijf je doorlezen.
Door het verhaal heen lopen de gebeurtenissen in het verleden, die door Marion worden verteld in de korte cursief gedrukte gedeelten in ‘De Vlindertuin’.
Bijna op het einde aangekomen is er nog een verrassing, waardoor alle vragen worden beantwoord en ik als lezer dit boek met een tevreden gevoel dicht deed.
Ik heb genoten van deze tweede thriller, net als van haar debuut, en Hilde heeft er dan ook een fan bij!
Laat het derde boek maar komen!!

‘De toeschouwers’ is de tweede thriller van Hilde Vandermeeren. De titel van haar debuut is ‘Als alles duister wordt’. Daarvoor ontving zij de Hercule Poirotprijs 2013 en een nominatie op de longlist voor de Diamanten Kogel in datzelfde jaar.
Eerder schreef ze 40 kinder- en jeugdboeken, die in diverse talen zijn verschenen. O.a. in het Deens, Duits, Spaans, Frans, Koreaans en Chinees. Inmiddels heeft zij diverse literaire prijzen op haar naam staan.
Hilde schrijft op dit moment aan haar derde boek.