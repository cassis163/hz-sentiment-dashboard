De droogte – Jane Harper.
Paperback 334 pagina’s A.W. Bruna uitgevers

Een meeslepende thriller over een tweetal moorden die een dorp in zijn greep houden.
Kiewarra, een dorpje in Australië, wordt geteisterd door de ergste droogte in 100 jaar. Wanneer drie leden van het gezin Hadler dood worden aangetroffen in hun woning, wordt al snel aangenomen dat de vader het gezin heeft omgebracht. De droogte en de bijbehorende problemen zouden de aanleiding voor de moord zijn.

Aaron Falk keert terug naar het dorpje Kiewarra voor de uitvaart van het gezin Hadler. Twintig jaar eerder heeft hij noodgedwongen het dorpje verlaten. Omdat Falk werkt voor de federale politie in Melborne wordt hij door de nabestaanden van het gezin gevraagd de zaak te onderzoeken. Hierbij stuit Falk samen met zijn compagnon op allerlei informatie omtrent de vermeende moord door Luke Hadler. Ook wordt Falk geconfronteerd met zijn verleden in Kiewarra. Hij merkt dat het dorpje hem na al die jaren nog met een scheef oog aankijkt.

Jane Harper heeft een sterk debuut geschreven. Tijdens het verhaal worden het heden en het verleden telkens afgewisseld. Dit vond ik erg fijn, doordat je op momenten in het heden even terug wordt genomen naar het verleden. Het verhaal is zo geschreven dat je gedurende het hele boek nieuwsgierig blijft naar de afloop. Hierdoor is het lastig om het boek weg te leggen. Tot het einde toe was voor mij niet duidelijk hoe het verhaal zou gaan aflopen. Het boek krijgt dan ook aan het einde een verrassende wending. Een echte aanrader!

De droogte krijgt van mij 4 sterren, vanwege de schrijfstijl die ervoor zorgt dat het verhaal je blijft boeien. Het is erg knap dat Jane Harper op het einde een draai aan het verhaal geeft die heel verrassend is. Ben erg benieuwd naar het volgende boek van deze auteur!