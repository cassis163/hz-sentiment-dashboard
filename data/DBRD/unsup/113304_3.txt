‘IJs als vuur’ van Sara Raasch is het tweede deel in de serie over Meira. Na het eerste boek keek ik toch wel uit naar deel twee, maar het viel me een beetje tegen. Wat me vooral ergerde was de vertaling. Normaal gesproken kan ik goed omgaan met vertaalde boeken en merk ik ‘slechte’ vertalingen niet zo op als het verhaal heel goed in elkaar zit. Maar bij deze vertaling vond ik het soms echt storend. Sommige woorden waren oubollig en zinnen klopten niet.

Zoals ik zei, als een verhaal goed is, valt de vertaling me minder op. Helaas waren sommige stukken in ‘IJs als vuur’ behoorlijk voorspelbaar. Ik ervaarde niet de spanning en vooral niet de kick ass-heid van Meira in dit boek. Het einde kwam daarentegen wel voor mij als een complete verrassing en dat maakte een hoop goed.

Dat einde is ook echt voor mij een reden om het derde deel te gaan lezen, maar door de vertaling denk ik er over om het derde boek in het Engels te gaan lezen. Dat het verhaal over het geheel genomen tegen viel, komt trouwens wel vaker voor bij tweede delen in een serie, dus ik maak me (nog) geen zorgen over het derde deel.

Door de slechte vertaling en de voorspelbaarheid van het verhaal genoot ik niet zo van ‘IJs als vuur’ als van ‘Sneeuw als as’. Sara Raasch heeft duidelijk last van een tegenvallende sequel, dus ik hoop dat deel drie een stuk beter zal zijn.