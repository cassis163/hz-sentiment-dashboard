Na het lezen van een leesfragment van Gewist, was ik ontzettend nieuwsgierig naar het verhaal. Waar gaat dit heen? Toen ik werd ingeloot voor de Hebban Yalfest Leesclub was ik dan ook heel blij. Teri Terry was dit jaar aanwezig bij Yalfest en hier heb ik het boek ook laten signeren. Gek genoeg was haar rij telkens vrij kort. Iets dat ik jammer vond, want ik heb echt genoten van Gewist.

Gewist draait om Kyla. Kyla leeft in onze nabije toekomst, wat dit verhaal in het dystopische genre plaatst. Ze leeft in een wereld waarin criminelen een tweede kans krijgen door middel van het wissen van hun geheugen. Kyla is zo iemand. Haar geheugen wordt gewist, ze wordt opgevoed alsof ze een baby is en leert stukje bij beetje weer alles dat ze vroeger ook geleerd had: lopen, praten, ervaringen voor het eerst opdoen. Het moment dat we het verhaal instappen is ze er klaar voor om ontslagen te worden uit het ziekenhuis en mee te gaan met haar nieuwe vader, moeder en zus.

Kyla is anders, wat natuurlijk wel een beetje te verwachten was, want waar zou het verhaal anders over moeten gaan, haha. Het verhaal is echter wel slim in elkaar gezet. Continu bleef ik nieuwsgierig naar de waarheid. Als lezer weet je continu net zoveel als Kyla zelf. Je leest haar dromen en vraagt je net als haar af hoeveel waarheid hierin schuilt en wat ze zouden kunnen betekenen. En dan nog al die vreemde gebeurtenissen in haar woonplaats. Wat moet je daarvan denken? En bovenal: wie kun je vertrouwen?

Die nieuwsgierigheid die Teri Terry bij mij als lezer opwekte zorgde ervoor dat ik het boek in één dag wilde uitlezen, en dit heb ik ook gedaan. De personages wisten minder goed te beklijven. Raakt een personage vermist, of gaat iemand dood? Mijn hart brak niet. Ik had geen grote emotionele band met ze. Hopelijk doet Teri Terry in de vervolgdelen nog iets meer met karakterbinding zodat ik ook meer met ze mee ga leven. Voor nu is het vooral het verhaal dat enorm interessant is met hier en daar een leuke plottwist, zeker tegen het einde.

Na het einde ben ik enorm benieuwd wat er zal gebeuren in de komende twee delen. Gelukkig hoeven we niet extreem lang op het vervolg te wachten, want in juni verschijnt deel twee, Gebroken, en in augustus deel 3, Versplinterd! Ik kijk er alvast naar uit!