Toen ik een tijdje geleden dit boek gelezen had, werkte er iets niet goed, zodat ik geen recensie kon schrijven en geen waardering kon geven. Ik heb het destijds dan ook in een blog gegoten. Nu werkt de functionaliteit "Recensie" wel goed voor dit boek en daarom alsnog mijn recensie (en waardering *****) voor dit prachtige boek:
Sommige verhalen hebben er voor gezorgd dat ik tranen in mijn ogen had staan van het lachen, met dank aan o.a. Bob den Uyl en Herman Brusselmans. Post voor mevrouw Bromley is de eerste roman, voor zover ik me kan herinneren, waarbij ik op het eind van het verhaal vochtige ogen van ontroering heb gekregen. Ik wil niet te veel van de inhoud verklappen, dat zou zonde zijn, maar het draait om John Patterson, de ik-figuur, en zijn ‘zoogbroeder’ Martin Bromley ten tijde van de eerste wereldoorlog.
Het eerste gedeelte van de roman (Het thuisfront) verhaalt over de studietijd van John en de pogingen van Martin om dienst te nemen om ten strijde te trekken tegen de Duitsers.
Het tweede gedeelte (Het westfront) vertelt de belevenissen van John op zoek naar Martin in Frankrijk, als ook John uiteindelijk toch maar dienst heeft genomen.
Op de achtergrond loopt als rode draad ook nog de liefde van John voor Mary (zus van Martin) door het verhaal. Het is oorlog, dus de dood komt vaak ter sprake maar vaak ook op een nogal verrassende manier.
Volgens de achterflap is het een aangrijpende roman over ouders en kinderen in tijden van oorlog. Een verhaal over moed en lafheid, hoop en vriendschap, gemis en verlangen.
Wat mij betreft kan daar nog bij: over de zinloosheid en de waanzin van het oorlogvoeren.
Houd je van zinnen als: ‘Trots is een dier dat altijd honger heeft’, en ‘Zo snel mogelijk moet er aarde over heen. De oorlog gaat verder’ en lees je ook graag citaten uit prachtige liefdesbrieven, houd je van een prachtig en lang verhaal, met verrassende wendingen, dan moet je beslist deze roman gaan lezen.