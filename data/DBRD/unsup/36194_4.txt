Overal ter wereld raken vrouwen bedekt met een soort spinnenrag als ze in slaap vallen en ze worden ook niet zomaar weer wakker. Alleen de mysterieuze Evie, die opduikt in het plaatje Dooling, lijkt hier geen last van te hebben.

Als lezer wil je constant weten wat deze mysterieuze slaapziekte nu precies is, wat er met de vrouwen gebeurt als ze eenmaal in slaap vallen en wat Evie hier allemaal mee te maken heeft. Toch is het geen ‘op-het-puntje-van-je-stoel’ spannend boek. Ook de horror waar veel King-lezers bekend mee zijn blijft uit. Het belangrijkste in dit boek is namelijk de beeldende beschrijving van het plaatsje Dooling en zijn vrouwengevangenis, en de sterke opbouw van de personages. Hierdoor vertraagt het verhaal rond de mysterieuze slaapziekte zich, maar blijft continue interessant door alle verhaallijnen rond de verschillende personages. Hoewel er enorm veel karakters geïntroduceerd worden, zijn ze goed te onderscheiden. Elk personage heeft zijn eigen karaktertrekjes en geschiedenis. Bij elk personage voel je wel iets: sympathie, bewondering of irritatie en ongeloof. Deze uitgebreide informatie maakt de lijst met alle personages voorin het boek wat overbodig (hoewel die soms toch handig kan zijn). De meeste tekst bestaat uit dialogen, geschreven in typische spreektaal. Dialecten en wat grover taalgebruik worden niet geschuwd en dit maakt het verhaal echt en levendig. Je leert de personages kennen door hun gesprekken en omgang met anderen in plaats van lange beschrijvingen van de situatie. Dit zorgt voor ruimte voor de lezer om zelf een realistisch beeld te vormen van de situatie en gevoelens van de personages. Al lezend heb je het gevoel naar een film te kijken.

De thematiek in dit boek is erg interessant. Behandelen we onze vrouwen wel goed? Zijn vrouwen niet beter af zonder de mannen? En wat komt er van de mannen terecht als ze het zonder vrouwen moeten stellen? Toch was het einde wat teleurstellend simpel en deed het de lange opbouw van de mysterieuze slaapziekte geen eer aan. Hier had iets meer uitgehaald kunnen worden.

Samengevat is dit een heerlijk te lezen boek met interessante personages, mooie dialogen, een intrigerend mysterie en een prachtige vertelwijze. Alles bij elkaar heeft het iets sprookjesachtig.