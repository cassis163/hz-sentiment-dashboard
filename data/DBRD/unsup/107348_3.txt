De groene eend is het iets wat merkwaardig debuut van de fransman Manu Causse. Hoewel de auteur met deze roman zeker tastbaar bewijs heeft geleverd dat hij over een groot schrijftalent beschikt, toch is zijn manier van schrijven even wennen. Hij lijkt voor zijn eerste roman direct alles uit de kast te hebben gehaald. Manu Causse schrijft met mooie volle zinnen, beeldend, soms bijna poëtisch en erg fantasierijk. Echter lijkt het of de auteur niet bij het oorspronkelijke verhaal kan blijven, hij wil veel meer vertellen en dwaalt dan ook regelmatig af. Manu Causse wijkt uit naar andere fascinerende personages en vertelt daarbij ook hun verhaal. Interessant, maar daardoor is de verhaallijn wel moeilijker te volgen.

Toch als je een lezer bent die zich niet snel laat afschrikken heeft de roman De groene eend veel moois te bieden. Zo nu en dan moet je misschien teksten herlezen om volledig te begrijpen waar het hier over gaat. Soms ook verdienen de teksten het om herlezen te worden, er staan echt zeer mooie zinspelingen tussen. De rode draad, het verhaal over de autistische jongen Isaac, is ontroerend en meeslepend; De vader, Eric Dubon, erft een goed onderhouden groene eend, een Citroën 2cv, van een oom. Wanneer de vader merkt dat zijn zoon – die zelden ergens op reageert – wel op de oude wagen reageert, besluit Eric spontaan om de jongen mee op reis te nemen. Echter maken ze de reis niet met z’n tweetjes. Zonder dat ze het weten reizen er op de achterbank een aantal geesten mee, waaronder de overleden oom van Eric en een eigenaardige kat met kwaadaardige trekjes. Wat volgt is een merkwaardige roadtrip.

Het boek staat bomvol symboliek, soms ronduit schitterend, als een perfecte aansluiting op het verhaal. Soms behoorlijk over de top, waardoor de ernst van het verhaal (Een verhaal dat toch hoofdzakelijk gaat over een moeizame, maar toch liefdevolle band tussen een ouder en een autistisch kind) enigszins ontkracht wordt. Kortom; Manu Causse heeft met De groene eend een uniek en gecompliceerd debuut geschreven dat je eigenlijk meer dan een keer zou moeten lezen.