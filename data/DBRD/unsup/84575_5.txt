Secretum is geen thriller, noch detective in de strikte zin van het woord. Het is eerder een historische roman die een mysterie uit de Europese geschiedenis oplost en zelfs een aantal nieuwe historische feiten toevoegt. Wie niet geïnteresseerd is in het Europa van de 18de eeuw, gelieve deze turf van 769 blz links te laten liggen!

Monaldi en Sorti hebben heel wat opzoekingswerk verricht en brengen hun nieuwe feiten in een saus van een historisch correcte weergave van een huwelijksfeest. Helaas durft het nogal eens uit de hand lopen wat hun kroniekschrijven betreft en loopt het ritme zich regelmatig vast in ellenlange (overigens historisch juiste) beschrijvingen van eetmalen en vogelsoorten. Dit neemt niet weg dat zowel het historische mysterie als de privégeheimen en de dubbelzinnige figuur van Abt Melani voor voldoende spanning zorgen tot het einde.

Dit is geen boek voor easyreaders en wie bij het woord historisch ene Dan Brown vermoedt. In tegendeel. De vergelijking met Umberto Eco gaat voor dit schrijversduo meer en meer op en ook hier geldt dus de regel: wie een pageturner en gemakkelijke lectuur verwacht, haakt beter af.

Wie echter een schitterend boek als een veelgelaagde praline wil ontdekken, die heeft aan Secretum een smakelijke kluif. Ga even zitten voor dit boek en zorg dat je niet gestoord wordt. Neem het niet mee op reis, maar lees het in de beste omstandigheden thuis in de luie zetel, met als enige eventuele compagnon een stijkje van Corelli en een Toscaans wijntje... Dit is klasse, maar het is niet voor iedereen weggelegd om dit pareltje naar waarde te schatten!

5 sterren en nu maar hopen dat het derde deel snel  verschijnt.