Annette van Luyk heeft gekozen voor een actueel thema. Je hoort regelmatig in het nieuws of actualiteitenprogramma’s over datingfraude. En iedereen roept dan heel hard, dit gebeurt mij niet, maar blijkbaar gebeurt het toch vaker dan gedacht. Zou liefde dan toch blind maken? Nee, dat denk ik niet, maar ik denk dat je door de liefde het goede in mensen wilt zien en daar wordt dan misbruik van gemaakt. In “Een perfecte illusie” zie je ook dat Ellen lange tijd alleen geweest is en nu gevleid is door de mannelijke aandacht, die ze lange tijd heeft moeten missen. Dit is op zich vrij geloofwaardig en ik kan me voorstellen dat Ellen voor de “veilige” weg van internetdating gekozen heeft ten opzichte van naar de kroeg gaan en daar meteen met iemand afspreken. Via internet kun je iemand toch eerst wat beter leren kennen dan dat je hem meteen ontmoet. Echter hier wordt ook misbruik van gemaakt, dat blijkt wel uit dit verhaal.

Wat een beetje ongeloofwaardig over komt, voor mijn gevoel is dat Ellen zich zo vastbijt in haar “John” en spontaan afreist naar Ghana. Ik denk dat iedereen normaal zijn verlies neemt en hoogstens anderen er voor waarschuwt. Echter dan had dit boek niet geschreven kunnen worden, natuurlijk. En ondanks dit stukje wat ongeloofwaardig over komt, las het boek heerlijk weg, en kon ik makkelijk over dit stukje ongeloofwaardigheid heen stappen. In Ghana maakt Ellen natuurlijk ook vanalles mee, dit ga ik niet verklappen, hier moet je het boek echt zelf voor lezen… En hier komt Ellen over als een stoere vrouw die nergens bang voor is, terwijl ze in het begin van het boek op mij overkomt als een voorzichtige vrouw. Dit vond ik persoonlijk wel leuk om te zien dat Ellen zo voor zich zelf opkomt om toch te bereiken wat ze wilt. Daarnaast lees je ook het verhaal van Solomon (John), hierdoor krijg je ook een andere kijk op de daden van hem en krijg je zelfs begrip voor de daden van deze internet oplichters.

Dit boek is echt een heerlijk vakantie boek wat prettig weg leest en waarbij je aardig wat uurtjes meeleeft met Ellen en haar avonturen in Ghana.