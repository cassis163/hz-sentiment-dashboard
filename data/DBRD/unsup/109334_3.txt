Wat een lastig boek om te beoordelen. Een gedroomd einde is het laatste deel in de Oneindigheidstrilogie. Lazen we in de eerdere delen over Saskia en Jonka en hoe hun jeugd is verlopen, in dit derde deel komen zij en beide verhalen samen.

De proloog start al met dit samenzijn van de zussen. Samen zijn ze een weekendje weg en natuurlijk wordt ook het verleden besproken. Vervolgens werd ik even in verwarring gebracht. In het eerste hoofdstuk krijgen beide zussen een telefoontje van hun tante Geertje dat hun moeder op sterven ligt. Het weekendje weg is uit beeld en vanaf dat moment lezen we over hun bezoek aan tante Geertje en hun moeder. Het naderende afscheid brengt veel (gemengde) gevoelens met zich mee. Naast herinneringen die worden opgehaald hebben de zussen ook zo hun nachtmerries. Doordat deze herinneringen en nachtmerries ook voorkomen in de eerdere delen van deze trilogie, was het voor mij een herhaling om dit wederom te lezen. Hoewel ik wel inzie dat in de afronding ook herinneringen voorbij komen, zit ik toch ook te denken of dit had gekund zonder alle herhalingen. En anders hadden ze misschien niet zo uitgebreid verteld hoeven worden? Voor iemand die de eerdere delen (nog) niet gelezen heeft zorgt het er wel voor dat je dit deel ook zelfstandig zou kunnen lezen.

Wat ik een zeer mooie toevoeging in dit boek vond was de brief van moeder aan haar dochters waarin duidelijker wordt hoe haar eigen jeugd is geweest. Dit gedeelte had het boek ook wel nodig daar er verder niet heel veel gebeurt in het verhaal naast de herinneringen die Saskia en Jonka ophalen.

De epiloog vond ik verrassend en verwarrend tegelijk. Deze hangt samen met de proloog en doordat daar de rest van het boek tussen zit, was ik de proloog een beetje kwijt. Ik heb nog terug zitten lezen om er in mijn hoofd weer een geheel van te maken.

De epiloog zorgt voor de rauwe rand die aan het verhaal blijft kleven en het maakt indruk. Tegelijk kan ik er niks aan doen dat het ook een beetje afbreuk doet aan het verhaal dat ik net daarvoor heb gelezen. Het zorgt voor nieuwe vragen die opkomen. Ik weet dus nog niet zo goed wat ik daar eigenlijk van vind.

Hoe dan ook heeft Koster een vlotte manier van schrijven en weet ze met de gehele trilogie een indringend verhaal neer te zetten. Het is nauwelijks te bevatten dat dit ook echte de realiteit is voor kinderen en jongeren. Ik ben erg blij dat Koster dit onderwerp zo duidelijk, mooi en schrijnend tegelijk in de kijker zet. Daarnaast weet ze er nog eens fijntjes de aandacht op te vestigen hoe belangrijk aandacht en liefde zijn. Veel belangrijker dan geld. Ik heb mijn dochter nog eens extra stevig geknuffeld na het dichtslaan van dit boek. Het gehele verhaal van deze trilogie heeft mij geraakt en ik hoop dat dit nog bij velen zal gebeuren.