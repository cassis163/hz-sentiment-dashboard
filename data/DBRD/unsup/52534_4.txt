Een serie die de laatste tijd veel besproken is. Eentje die me keer op keer aangeraden werd. Waar ik zelf ergens ook wel nieuwsgierig naar was. Of ik mee in de hype zit? Neen. Het was geen slecht boek maar het is niet zo dat ik omver geblazen werd.
Het begin van het boek sprak mij het meeste aan en las voor mij het vlotste. Het had een bepaalde sfeer die het verhaal anders maakte dan vele andere die ik gelezen heb. Ergens was ik bang dat het zeer weerwolf getint ging zijn. Persoonlijk hou ik niet van weerwolf verhalen dus ik was blij toen dit niet zo bleek te zijn. Daarnaast gaat het eerder over elfjes.
Sommige stukjes zaten gevuld met spanning en brachten me op het puntje van mijn stoel. Andere stukken waren aangenaam, maar had ik met een tikkeltje meer verwacht. Zeker op het einde miste ik een bepaalde spanning die me helemaal in het verhaal zou sleuren.
De personages vond ik één van de sterkere punten. Ze waren elk uniek en je merkte ook als lezer dat je het personage leerde kennen door de ogen van het hoofdpersonage en als buitenstaander. Iets wat ik nog niet vaak tegen ben gekomen in boeken.
Ik kijk uit naar deel twee, maar denk niet dat ik het meteen erna al ga lezen. Het was een goed boek en de verhaallijn sprak me zeker en vast aan. Toch ben ik niet volledig overtuigd over de populariteit of heb ik misschien teveel verwacht.