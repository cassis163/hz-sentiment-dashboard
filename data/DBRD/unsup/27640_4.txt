Lang geleden dat ik zo een beklemmende omschrijving heb gelezen over het leven in een metropool. Niettegenstaande deze kanjer van een roman zich ‘slechts’ afspeelt in een deel van London nl. Noord-West voel je het stedelijk leven in al zijn facetten doorheen merg en been. De geordende chaos van al die stadslevens met elk hun verwachtingen en bekommernissen wordt hier zo haarscherp en beklijvend omschreven dat na het lezen van NW je even naar adem hapt.

NW vertelt het verhaal van vier hoofdpersonen Leah, Natalie(Keisha), Felix en Nathan. Hun wegen kruisen zich meermaals vroeger en nu, met hun partners en familie. Leah en Keisha groeiden samen op in de armenbuurt van NW. Terwijl Leah niet overweg kan met de grote kinderwens van haar man heeft Nathalie (Keisha) zich opgewerkt tot advocate in een voorbeeldig gezin, maar ‘iets’ klopt niet. Felix tracht komaf te maken van zijn drugsverleden en Nathan, ooit de beloftevolle student leeft op straat. Geen gegeven dat voor een feelgood roman zorgt. De parallelle verhaallijnen van de hoofdpersonages met hun complex verleden en hun donkere toekomst wegen zwaar door tijdens het lezen. De rechtstreekse schrijfstijl en korte zinsbouw van Zadie Smith komen soms als spervuur op je af maar laat dit het leesplezier niet bederven.

De laatste hoofdstukken zijn gewoon grandioos!

http://www.boekensite.gent/node/167