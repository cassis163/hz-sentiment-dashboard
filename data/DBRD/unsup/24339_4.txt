De Berlijnse ex-hoofdcommissaris Wolfgang, vijfenvijftig jaar oud, is net met prepensioen en wil, na de gewelddadige moord op zijn vrouw Claudia, zijn leven weer op orde krijgen. Hij heeft daarom plannen op naar Spanje te vertrekken. Waar hij in Galicië een nieuw bestaan wil opbouwen. Voor hij daarnaartoe gaat, laat hij zich door zijn vriend Esteban overhalen om de moord te helpen oplossen die plaats heeft gevonden in het geboortedorp van Esteban.

Eenmaal in Dehesas de Aguasantas, het geboortedorp in de Extremadura-regio in Zuidwest-Spanje, merkt Wolfgang dat niet iedereen blij is met zijn aanwezigheid. Een aantal bewoners ziet hem het liefst zo spoedig mogelijk vertrekken. Wolfgang is dat niet van plan en gaat eigenzinnig door met zijn onderzoek. Omdat de regio bekend is door zijn hammen, rijst al snel het vermoeden dat de moordenaar in deze sector gezocht moet worden. Maar het blijkt ook dat er families zijn die geheimen uit het verleden verbergen.

Bloedbruiloft, een titel die de lading van het boek niet helemaal dekt, is de eerste thriller van Ellen Gerretzen. Het verhaal speelt zich vooral af in Spanje en geeft een goed en realistisch overkomend beeld van de regio Extremadura. Als lezer kun je je daardoor een vrij goed beeld vormen hoe het leven in een dorpje in deze regio is.

De diverse personages krijgen niet meteen een 'gezicht', maar gedurende het verhaal worden deze steeds meer uitgewerkt waardoor de lezer uiteindelijk een goed beeld van hen krijgt. Deze opzet zorgt er ook voor dat er, wat dit betreft, een zekere spanning aanwezig is.

Ondanks dat het verhaal zich in Spanje afspeelt en er daardoor soms Spaanse woorden in voorkomen, is het boek in een bijzonder prettige en vlotte stijl geschreven. De Spaanse worden, veelal scheldwoorden, zijn niet storend en waar het nodig is, worden ze ook uitgelegd. Dat is prima gedaan.

Hoewel het boek een thriller is, ontbreekt de échte spanning in het grootste deel van het boek. Dat is niet hinderlijk, want de intriges die in het verhaal voorkomen zorgen ervoor dat het boek blijft boeien. Pas in het laatste kwart van het boek komt de spanning om de hoek kijken en wordt dan langzaam opgevoerd. En ondanks dat het dan al enigszins te voorzien is wie de moordenaar is, kan het plot toch wel verrassend genoemd worden. Al met al heeft Ellen Gerretzen met Bloedbruiloft een prima debuut afgeleverd.