Nog maar net terug van een lange reis met haar zoon Bono wordt Maja meteen betrokken in een verdwijningszaak die haar volledige aandacht vraagt. Haar vriendin, en officier van justitie, Tina roept haar hulp in. Er is een meisje verdwenen en zij is het kind van haar zusje. De omstandigheden zijn meer dan verdacht en er moet snel gehandeld worden. Maja twijfelt dan ook geen moment en schakelt de hulp van de kijkers in door middel van een extra live-uitzending van haar programma Opgelost. De rijke woonwijk waar het meisje is verdwenen hangt vol met camera’s. Al heel snel wordt er een groots onderzoek opgestart. Je zou denken dat iets of iemand toch wel iets opgemerkt of gezien moet hebben? Helaas hebben ze niet veel aanwijzingen om mee aan de slag te gaan en de tijd tikt intussen gewoon door. De noodzakelijke samenwerking tussen media en politie vraagt om veel inzet en doorzettingsvermogen van de betrokkenen. De getuigenissen die ze wel hebben roepen meer vraagtekens op dan dat ze antwoorden geven. Wanneer er vervolgens weer een meisje verdwijnt met nagenoeg dezelfde uiterlijke kenmerken wordt het doemdenken snel een feit. Vooral wanneer de fiets van een van de meisjes wordt gevonden maar intussen nog steeds geen enkel teken van leven, geen eis voor losgeld of wat dan ook. Wat hebben deze twee roodharige meisjes met elkaar gemeen en zijn andere jonge meisjes nog wel veilig in het Gooi? En hebben ze wel de juiste verdachte op het oog? Aan de inzet van eigenzinnige Maja en het team zal het niet liggen maar of het voldoende is moet nog maar blijken.

Hoe gaat de samenwerking tussen justitie en de media wanneer er een meisje verdwijnt en men de hulp inschakelt van oplettende landgenoten? In hoeverre nemen ze elkaar in vertrouwen en gunnen ze elkaar de primeur op nieuws? En welk belang is er het grootst? Hoever gaat iemand om een ander in bescherming te nemen? Kun je je partner altijd 100% vertrouwen? Zoveel vragen, intriges en verdachtmakingen maken het geheel compleet.
De sfeer die Kasper schept om bepaalde personen verdacht te maken is ronduit subliem. Je verdenkt als lezer op een gegeven moment minstens vier mensen. Dat is natuurlijk een teken dat de sfeer goed is neergezet. Tegelijkertijd weet je ook dat je het weleens helemaal mis zou kunnen hebben. En dat blijkt tot ver in het verhaal ook zo te zijn.

Roem, geld, verdenkingen, stalkers en onderliggende relatieproblemen volgen elkaar in hoog tempo op. Alle ingrediënten zijn aanwezig.
Het is duidelijk merkbaar dat Kasper zicht heeft op het reilen en zeilen in de tv wereld. En ze schroomt dan ook niet dat te verwerken in het verhaal. Qua research en kennis zit het verhaal dan ook bijzonder goed in elkaar. Soms loop je weleens tegen wat onwaarschijnlijkheden aan, dingen die net wat té zijn in mijn beleving. Reacties van de hoofdpersonages die in mijn ogen niet echt realistisch zijn. Je zou op sommige momenten wel even willen roepen 'kom op zeg!'. Maar ja, daarentegen leven we in een wereld waar niets meer ondenkbaar of te bizar is. Dit beïnvloedt de leeservaring dan ook niet.

De keuze voor de titel “Nemesis” is na het lezen van het boek wel duidelijk. Het kwade overheerst voelbaar. Nemesis is een uptempo boek dat spannend is en lekker leest. Ondanks een hoog gehalte aan politiewerk en onderzoek is het op geen enkel moment saai of langdradig. De frustratie en de kwelling van de onwetendheid krijgt ook voldoende ruimte. Wel moet ik zeggen dat ik op de allerlaatste pagina toch een beetje een onbevredigend gevoel heb gekregen, het werd net te snel afgerond, er stonden naar mijn idee nog wel wat lijntjes open. Jammer. Niettemin is Xenia Kasper er ook met dit boek in geslaagd een bijzonder luguber en angstaanjagend geheel neer te zetten waardoor het maar wat moeilijk bleek het boek weg te leggen. Eenmaal begonnen is doorlezen dus!