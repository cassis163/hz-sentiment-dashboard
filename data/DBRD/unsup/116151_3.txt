‘The perfect girlfriend’ is het debuut van de Britse Karen Hamilton. De lezer wordt een psychologische thriller beloofd.

Lily is vier wanneer haar broertje verdrinkt en voelt zich daar enorm schuldig over. En dat is niet het enige waar ze in haar jonge leven mee te kampen heeft. Zo is er ook de jongen die haar gebruikt en daarna niet meer ziet staan. Lily heeft zo haar problemen, maar ook als volwassen vrouw krijgt ze een tegenslag te verwerken. Vriend Nate ziet het niet meer zitten met haar en zet haar het huis uit. Lily is er echter van overtuigd dat zij de perfecte vriendin voor hem is. Ze is er zeker van dat hij van haar houdt, hij beseft het alleen nog niet.

Verliefde mensen doen gekke dingen. En dus gaat Lily plots als Juliette door het leven en volgt ze een opleiding tot stewardess om dichter bij haar ex te komen die piloot is. Haar plannen om Nate terug te veroveren lopen niet van een leien dakje. Juliette is echter geduldig…

Het verhaal wordt in de ik-persoon verteld door Juliette. De auteur gunt ons vaak een kijkje in Juliettes hoofd, zodat voor de lezer enigszins duidelijk is hoe ze reageert en waarom ze doet wat ze doet. Het verhaal is echter van een zodanige traagheid dat ‘saai’ het enige woord is dat het beschrijven kan. Tot halverwege het boek dan toch, daarna wordt het interessanter, het moment is immers aangebroken dat Juliette haar plannen ten uitvoer kan brengen.

Te weinig emotie, te weinig drama doorheen het boek. Een open einde, waardoor je als lezer na 353 bladzijden nog altijd op je honger blijft zitten. ‘The perfect girlfriend’ kent te weinig spanning, maar is wel goed geschreven. Wanneer Hamilton nog iets meer werk maakt van de plot, alles een beetje meer aandikt en ervoor zorgt dat alles geloofwaardig is, dan komt het helemaal goed.