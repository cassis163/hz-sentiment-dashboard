Emeritus Hoogleraar virologie Guido van der Groen vertelt in dit boek over zijn leven met virussen en dan vooral zijn fascinatie voor Ebola en HIV. Beide zijn hem tijdens zijn werk in het Instituut voor Tropische Geneeskunde als het ware in de schoot gevallen.

Hij begint zijn boek met het opbiechten dat hij een maïtresse heeft. Pagina 11 - Herfst 1976: "Tijdens die periode start ik een buitenechtelijke relatie. Ebola is de naam van mijn koele minnares en zoals dat wel vaker gaat met maîtresses, hult ze zich in mysterie. "
Hij eindigt zijn boek ook met diezelfde maîtresse. Pagina 234 - Februari 2015:"De ziel blootleggen voor de buitenwereld, daar heb ik het altijd moeilijk mee gehad. Dat ik nu toch een stukje van mezelf heb prijsgegeven, is de schuld van de maîtresse waarmee ik willens nillens vergroeid ben geraakt."
Dat is toch heerlijk lezen.

Guido van der Groen is een begenadigd verteller en dat merk je aan dit boek. Geen gortdroge wetenschappelijke verhandeling, maar korte anekdotes, dikwijls met een kwinkslag, maar altijd met respect voor zijn collega's, patiënten en voor het virus waarnaar hij onderzoek deed.

Hij is een veldman, al dat politiek gedoe, fondsenwerven en dergelijke, dat hoort erbij maar hij voelt zich het best wanneer hij in de epidemie staat. Zoeken, ontdekken, mijmeren, overleggen met confrators.

Ik heb enkele maanden geleden ook een boek over Ebola gelezen van een Amerikaan, daar kwam het ITG zelfs niet in voor, laat staan namen van andere wetenschappers dan Amerikanen. Dit boek geeft credit aan al de onderzoekers, ongeacht nationaliteit. Een eerlijker boek dus.

Het ITG is ook mijn werkplaats, niet als wetenschapper maar als informaticus. In het vierde kwartaal van 2014 en eerste-tweede kwartaal van 2015 stond alles binnen het ITG in het teken van ebola. Het starten van een klinische studie vraagt veel voorbereiding, er moeten heel wat commissies doorlopen worden voordat de uiteindelijke 'go' er is. En dan vertrekken collega's artsen, onderzoekers, laboranten, verpleegsteres, informatici naar Guinee om in het veld hun steentje bij te dragen.

Bij dit boek hoort ook een website met extra foto's, beeld- maar ook geluidsmateriaal. Kijk dus zeker ook eens op www.inhetspoorvanebola.be