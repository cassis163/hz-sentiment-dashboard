William en Mary zijn al zestig jaar getrouwd. William is een gerenommeerd chirurg, Mary zijn liefdevolle echtgenote. Ze geloven beiden dat je de wereld in goed of slecht kan indelen.
William en Olivia zijn al twintig jaar samen. William is een gerenommeerd chirurg, Olivia een oud-tennisspeelster. Ze maken samen prachtige reizen en zijn getrouwd op Bali.
Klinisch psycholoog Joe O’Loughlin kent maar een van deze twee verhalen, maar als hij zijn vader bezoekt in het ziekenhuis komt zijn leven op de kop te staan. Wie is de mysterieuze vrouw die aan Williams bed zit te huilen? Een vriendin, een maitresse, een leugenaar, of een moordenaar?

[Ik wilde dat ik me er niet druk om maakte, maar dat doe ik wel. Ik heb een geest gezien en die geest is mijn vader, een te dikke man met een hart van steen die ooit op een voetstuk stond, maar wiens erfenis even besmeurd en ondergescheten is als een standbeeld in Londen.]

Het is bijna anderhalf jaar na het overlijden van zijn vrouw Julianne als Joe O’Loughlin een telefoontje krijgt: zijn vader heeft een flink pak slaag gekregen en ligt met zwaar hersenletsel in het ziekenhuis. Als hij zich naar het ziekenhuis haast, ziet hij niet zoals hij had verwacht zijn moeder naast het bed van zijn vader zitten, maar een voor hem totaal onbekende vrouw: Olivia Blackmore. Olivia stelt zich voor als Williams vrouw, Williams andere vrouw.
Joe is totaal verbijsterd. Wie is deze vrouw? Spreekt zij de waarheid of liegt ze alles bij elkaar? Aan zijn vader kan hij het niet vragen en zijn moeder zwijgt in alle talen.
Joe gaat samen met Vincent Ruiz op onderzoek uit. Wie heeft zijn vader het ziekenhuis geslagen en waarom?

[Ik kan niet nog iemand verliezen. Ik heb mijn tol al betaald. Ik heb al gegeven. Nu is het de beurt aan iemand anders.]

Joe O’Loughlin krijgt aardig wat voor zijn kiezen in De andere vrouw. Zijn parkinson wordt steeds erger en hij rouwt nog steeds om Julianne. Het onderzoek naar wat er met zijn vader is gebeurd, slokt hem helemaal op waardoor hij zijn jongste dochter Emma wat uit het oog lijkt te verliezen. Als Joe met de hulp van Vincent in het voor hem onbekende deel van het leven van zijn vader duikt, komen er alleen maar vragen naar boven en elk antwoord op een vraag zorgt weer voor een nieuw raadsel.
Michael Robotham heeft met O’Loughlin een heel mooi personage neergezet. Vastberaden, intelligent, maar vooral heel menselijk. Robotham weet op sublieme wijze de zoektocht van een zoon naar zijn vader en de onderlinge verhoudingen in de familie O’Loughlin neer te zetten, zonder dat het ergens saai of langdradig wordt. Ook de verschillen tussen de rijke upperclass en de armere gezinnen worden moeiteloos beschreven en in het verhaal verweven. Mooie zinnen worden afgewisseld met scherpe dialogen en af en toe een vleugje humor. Elk personage doet ertoe, hoe klein de rol ook is.
De andere vrouw is geen op-het-puntje-van-je-stoel thriller, maar Robotham weet de lezer absoluut geboeid te houden vanaf de eerste pagina. Op elke bladzijde gebeurt er wel iets wat de lezer in de ban houdt. De plot zit erg goed in elkaar en naarmate de ontknoping nadert, ga je toch nog even op het puntje van je stoel zitten.

4,5 ster voor De andere vrouw.