In een futuristisch Toronto vol robothuisdieren, Baku genoemd, volgen we het verhaal van Lacey Chu, een gedreven meisje dat niets liever wil dan nieuwe Baku ontwikkelen voor het hightech bedrijf Moncha. Als ze niet aangenomen wordt op de elitaire privéschool Profectus, ziet ze haar dromen in duigen vallen. Wanneer ze een Baku vindt waardoor ze alsnog toegelaten wordt op Profectus, verandert haar leven compleet, want Jinx lijkt een wel heel bijzondere Baku te zijn.
Jinxed is een leuk boek om te lezen, als je de clichés en de redelijk voorspelbare verhaallijn wegdenkt. Een futuristisch verhaal over robothuisdieren klinkt gelijk heel interessant, maar er had zoveel meer mee gedaan kunnen worden. In plaats van een verhaal dat gelijk spannend is, worden eerst Lacey’s ervaringen op school en haar doodnormale problemen uitgebreid besproken, waardoor het verhaal op sommige momenten zelfs een beetje saai overkomt. Aan het einde van het boek wordt dit deels goedgemaakt, de spanning is dan ineens om te snijden. Een groot nadeel is alleen dat de schrijfster nu teveel wil vertellen in een korte periode, waardoor veel vragen onbeantwoord blijven en het einde een beetje gehaast lijkt.
Wat het boek wel heel mooi maakt, is de geweldige wereld die McCulloch bedacht heeft. Er zijn precies genoeg verwijzingen naar de architectuur, die heel levendig beschreven is, waardoor het lijkt alsof je zo de wereld van Moncha in kunt stappen. Aan de geschiedenis van Moncha en de komst van de Baku had wel wat meer aandacht besteed mogen worden. Het is onduidelijk waarom mensen nu voor Baku kiezen, waar alle echte dieren gebleven zijn en hoe lang dit al zo gaat.
Al met al is Jinxed een prima boek om te lezen, het speelt zich af in een mooie wereld, de Baku zijn een leuke vervanging van de smartphone en aan het einde is het boek echt heel spannend. Als je van futuristische boeken met veel technologie houdt en het niet erg vindt dat het verhaal een beetje voorspelbaar is, is Jinxed zeker een aanrader.