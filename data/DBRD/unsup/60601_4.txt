De uitlevering is een gezamenlijk project van de Zweedse schrijvers Anders Roslund en Börge Hellström. Tevens zijn zij verantwoordelijk voor de reeds eerder verschenen Vaderwraak & Kluis 21. Börge Hellström (1957), zelf een gewezen crimineel, zet zich in voor de resocialisering van ex-gevangenen, waarvoor hij een Zweedse non-profit organisatie heeft opgericht. Anders Roslund (1961) is van origine documentairemaker. Hij is o.a. bekend van de internationaal bekroonde documentaire Lock em Up, waar hij zijn co-writer heeft leren kennen. Vaderwraak was hun eerste project. Deze thriller werd nog voor verschijning aan uitgeverijen in diverse landen verkocht.
Het begin van het verhaal speelt zich af in een Amerikaanse dodencel. De eenentwintig jarige John Meyer Frey zit hier al vier jaar opgesloten, met als enig vooruitzicht zijn executie. De kans op gratie is vrijwel nihil. John is namelijk veroordeeld voor moord op de dochter van de naaste medewerker van de gouverneur. Edward Finnigan, de vader van het vermoorde meisje, is niet alleen wraakzuchtig, hij haat John tot op het bot. Al zijn connecties worden dan ook ingezet om de ter dood veroordeelde ook zo snel mogelijk geëxecuteerd te krijgen.
Veertien jaar later, in een ander continent, verliest een jongeman zijn zelfbeheersing. Uit blinde woede schopt hij een dronkaard in zijn gezicht. Commissaris Ewert Grens is de politieman die John Schwartz, de vechtersbaas, laat opbrengen. Als hij de zaak niet vertrouwd, laat hij het Canadese paspoort van John op echtheid controleren. Als het paspoort vals blijkt, brengen de vingerafdrukken van de verdachte een verrassende ontknoping. De Canadees is een Amerikaan, die al zes jaar dood is. Zelfs voor de ervaren Grens is het de eerste keer dat hij een dode heeft gearresteerd.
De uitlevering is een sublieme thriller, met een belangrijke maatschappelijke ondertoon. Uit het boek blijkt duidelijk dat de schrijvers naast het schrijven van een spannend boek, tevens de aandacht willen vestigen op de onmenselijkheid van de doodstraf. Uit o.a. de gedetailleerde beschrijving van een executie, blijkt wat voor een standpunt de schrijvers over dit onderwerp innemen. Tevens valt uit het verhaal op te maken dat Roslund en Hellström niets op hebben met het politieke gekonkel en maken ze met behulp van de woorden en daden van commissaris Grens, korte metten met het door Amerika uitbuiten van hun machtspositie. De uitlevering is een vlot lezend boek, met de nodige spanning, ontroering, wanhoop en verrassingen, maar het is ook een boek dat je aan het denken zet.
Vanaf bladzijde één weten de schrijvers mij met het verhaal mee te krijgen. Uiterst benieuwd blijf ik lezen en erger ik mij aan het politieke gekonkel en de machtspelletjes. Voor mij is het boek dan ook geslaagd. Vooral als er nog een verrassend plot uit de hoge hoed wordt getoverd. Gelukkig is het geen gekunsteld einde, maar een einde dit boek waardig. Klasse!