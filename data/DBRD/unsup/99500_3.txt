Op een zonnige dag wordt een wit konijn wakker en naast hem ziet hij een groot zwart konijn. Wat een schrik. Wit konijn wil vluchten. Maar alle pogingen ten spijt: het zwarte konijn achtervolgt hem steeds. Wegrennen: het zwarte konijn rent mee. Verstoppen: zodra hij tevoorschijn komt is het zwarte konijn er weer. Zwemmen: ook dat werkt niet. Als wit konijn weer op het droge is, blijkt ook de zwarte er te zijn. Spannend tot en met, want er is met de achtervolger niet te praten. Het is een achtervolging in stilte. Het bos biedt bescherming. Helaas is daar weer nieuw gevaar. Een wolf! Uiteindelijk is het het zwarte konijn waar de wolf voor vlucht, waardoor de witte en de zwarte vriendschap voor het leven sluiten.

De tekst is in Het zwarte konijn ondergeschikt aan de illustraties. Waterverf in groen, zwart en bruintinten geven de sfeer goed weer. De woorden vergroten de tekeningen als het ware uit. Knap hoe ogenschijnlijke eenvoudige pennenstreken er voor zorgen dat je emoties als angst en opluchting kunt herkennen.

Dit debuut van Philippa Leathers heeft een goede spanningsboog voor kleuters eind groep 1. Er wordt heerlijk gespeeld met het gegeven dat je als luisteraar meer weet dan de verteller, want kleuters zullen al snel doorhebben dat wit konijn bang is voor zijn schaduw. Samen oplossingen bedenken is dan al snel een mogelijkheid tot interactie. Echte spanning zit er aan het eind van het verhaal als de wolf wit konijn op de hielen zit. De onverwachte wending komt op tijd waardoor er opgelucht adem gehaald kan worden.

Op www.kleuteruniversiteit.nl zijn verwerkingssuggesties te koop rond dit prentenboek.