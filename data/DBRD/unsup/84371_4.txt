Níve is een riviernimf. Riviernimfjes zijn blauw. De huid van Níve is iets donkerder blauw. Dat komt doordat zij besmet is door kwade giffen. Zij heeft die besmetting opgelopen toen haar kjenna (haar woonplaats) overvallen werd. Iedereen werd vermoord, alleen Níve kon ontsnappen. Maandenlang overleefde zij in de besmette leefomgeving. Dat heeft haar gehard, ze is een uitstekende jaagster geworden. Ze ontdekt een mooie, nieuwe kjenna en wordt liefdevol opgenomen door de riviernimfen die daar wonen. Dan slaat het noodlot opnieuw toe. De duistere veldheer Isinger stuurt zijn troepen aangevoerd door Fellkra, een donkere nimf, naar de kjenna. Níve en haar vriendin Nakisa zijn buiten de kjenna en blijven ongedeerd. Isinger komt achter het bestaan van de beide meisjes en stuurt Fellkra op hen af om ze te vermoorden. Fellkra rijdt op een eenhoorn en heeft een magisch zwaard. Bij de confrontatie tussen Fellkra belandt het zwaard ineens in Níve’s handen en blijft daar. Daarna begint het avontuur pas echt. Níve en Nakisa vluchten door de wondere wereld van Valta. Zij gaan op zoek naar de Licht-Val, een mythische plaats buiten Valta waar de Orde nog een vrijwel onneembare vesting tegen het kwaad heeft. Talloze avonturen beleven de twee nimfen op weg naar de Licht-Val. Gelukkig weten zij te overleven en de Licht-Val te bereiken. Daar beginnen de problemen pas echt. Niemand schijnt Níve te geloven dat er een grote ramp gaat gebeuren wanneer Isinger niet tegen gehouden wordt: de wereld van Valtada, hun wereld, zou ophouden te bestaan en in het Niets verdwijnen. Gelukkig is er dan Aeyen, een tovenaar. Aeyen is net als Níve besmet geraakt. Hij gelooft haar en samen gaan ze op weg naar het heiligdom van de Godinne om de wereld voor een ramp te behoeden. Het is daar waar de finale strijd tussen goed en kwaad gaat plaatsvinden.

Mijn mening:
Schaduwkoningin speelt in de epische wereld Valtada die door de auteur, Garvin Pouw, is geschapen. Deze wereld wordt in detail beschreven, de avonturen die de hoofdpersonen beleven, kun je bijna zien, zo mooi zijn de beschrijvingen. Dat maakt ook dat je af en toe terug moet lezen want het is een best ingewikkelde wereld die bovendien ook nog bewoond wordt door de meest uiteenlopende wezens. Eenmaal geland in het verhaal, hindert je dat als lezer niet meer. De aloude strijd tussen goed en kwaad is het hoofmotief in het boek. Heel veel spannende avonturen worden door de hoofdpersonen beleefd. Het boek is dan ook moeilijk weg te leggen. De karakters van de hoofdpersonen worden goed beschreven. De karakters ontwikkelen zich ook gaandeweg het verhaal, je zou van ‘psychologische fantasy’ kunnen spreken. Al met al een heel goed boek, vier sterren dus.