In Het verlangen naar Mill River maak je kennis met Mary McAllister. Ze neemt je mee op haar reis door het heden en verleden. Zo maakt zij op jonge leeftijd een aantal ingrijpende gebeurtenissen mee. Meteen wordt duidelijk dat Mary’s leven niet over rozen is gegaan. Haar tienerjaren worden ook bevlogen beschreven en daarna haar huwelijk met een aantrekkelijke en vermogend man. Na zijn overlijden leeft Mary in isolement in haar witte huis dat uitkijkt over het stadje Mill River; ze wordt een soort kluizenaar.

Niemand in het dorp weet wie er in het witte huis woont. Mary’s contact met de buitenwereld is beperkt tot de post, de tv en het uitzicht vanuit haar raam. De kinderen uit Mill River bedenken een verhaal over een heks in het witte huis, de bewoners in het dal hebben ook geen weet van haar bestaan en vinden het witte huis in de verte mysterieus. Weinig mensen hebben Mary ontmoet, behalve de priester. Hij kent als enige het geheim van Mary.

Daar komt verandering in als er mysterieuze voorvallen in Mill River plaatsvinden. Zo brandt een huis tot de grond toe af en plots is daar een nieuw huis gebouwd. Wie zorgt voor al deze wonderen? Ook krijgen de bewoners ineens andere presentjes en grote cadeaus. Wie is degene die zo begaan is met de bewoners? Het is duidelijk dat er een filantroop betrokken is bij dit alles, maar met welke reden?

Het verlangen naar Mill River is een ontroerende roman over vriendschap, liefde en wat eenzaamheid met een mens doet. Hoe is het om als kluizenaar te leven, waarom wordt Mary mensenschuw? De auteur weet deze emoties op voortreffelijke wijze te vangen. Als lezer krijg je steeds meer stukjes van het leven van Mary te zien. Hierdoor ontstaat een prachtig levensverhaal dat ontroerd en realistisch aandoet. Door het wisselen van heden en verleden wordt langzaam het geheim van Mary ontrafelt. Juist door de manier van schrijven blijft het verhaal een constante spanningsboog houden. Mary is een bijzonder personage, haar verhaal verdient het om gelezen te worden.

Dat auteur Darcie Chan in haar eigen verhaal gelooft, blijkt uit het feit dat geen enkele uitgever het wilde publiceren waarop zij besloot het boek in eigen beheer uit te geven. Een goede zet, want Het verlangen naar Mill River zal de fans van dit genre zeker aanspreken door de verrassende elementen en de menselijkheid die van de pagina’s spat. Het verlangen naar Mill River is alles behalve een standaard chicklit te noemen. Het is eerder een prachtige roman over een vrouw die het nodige meegemaakt heeft in het leven en op haar manier naar de mensheid kijkt. Door een mysterieus element toe te voegen – de bewoners weten niet wie Mary is en ze houdt er een geheim op na – krijgt het verhaal meerdere lagen. Kortom, een aanrader voor de liefhebbers van een prachtig levensverhaal met de nodige mysterie.