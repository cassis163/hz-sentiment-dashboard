Er wordt een meisje gevonden hangend in een boom aan een springtouw. Ze heeft poppenkleren aan en om haar nek een bordje met 'Ik reis alleen'. Dit is het begin van de debuut thriller van Samuel Bjork. Na een overweldigend begin, worden er in de hoofdstukken die volgen veel personages geïntroduceerd. Dit geeft enige verwarring, maar geloof me hier moet je gewoon even door heen. Want daarna kun je het boek niet meer wegleggen.

Inspecteur Holger Munch wordt na een overplaatsing naar een regionaal politiebureau als gevolg van een intern onderzoek, opgeroepen om de zaak te onderzoeken. Het speciale onderzoeksteam wat destijds is opgeheven, wordt weer bijeen gebracht. Holger Munch wil echter wel dat zijn beste lid van het onderzoeksteam er weer bij komt, namelijk de depressieve Mia Krüger. Het is alleen nog niet zo makkelijk om haar over te halen om terug te komen naar Oslo. Mia Krüger heeft zich namelijk terug getrokken op een eiland en wil met niemand contact hebben. Holger Munch is echter vastbesloten om haar over te halen, want er loopt een gewetenloze moordenaar rond in Noorwegen.

'Ik reis alleen' heeft alle ingrediënten voor een top thriller. Sterk uitgewerkte personages, een goed plot en onverwachte plotwendingen. Daarnaast heeft Samuel Bjork een vlotte schrijfstijl, waardoor het boek nergens langdradig wordt. Zoals al eerder gezegd kan het boek in het begin een beetje verwarrend zijn door de verschillende personages,maar ook dit valt naarmate het verhaal vordert allemaal op zijn plaats.

Kortom Samuel Bjork moet je lezen!