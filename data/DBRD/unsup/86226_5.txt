Met de verhalenbundel ‘Lijkenkrabber’ heeft Tom Thys bewezen tot de beste auteurs binnen de Nederlandstalige horror te behoren. De verhalen in deze bundel zijn extravert, heftig en gruwelijk. Ze houden de lezer een spiegel voor waarin de lezer geconfronteerd wordt met de duistere kant van de mens zien in zijn meest kwetsbare of waanzinnige vorm en hebben diepgang.
De bundel bevat tien horrorverhalen waarin loslaten, verlangen, relaties en wanhoop centraal staan. ‘Stof en schimmel’ is een verhaal waarin het motief verlangen op een sterke contrasterende manier wordt uitgewerkt en in het verhaal samenkomt, waardoor de wanhoop die veroorzaakt wordt door een menselijke tragedie op een heftige wijze aan de oppervlakte komt. Dit verhaal is mijn persoonlijke favoriet, omdat het mij doet denken aan een citaat van de Duitse dichter Novalis: Der Mensch besteht in der Wahrheit. Gibt er die Wahrheit preis, so gibt er sich selbst preis.
De personages in verschillende verhalen worden ook geconfronteerd met het loslaten van een dierbare. Dit proces van wordt op gruwelijke doch meeslepende wijze door de auteur beschreven en door de variatie geeft dit steeds een ander perspectief op het motief. De variatie die Thys aanbrengt bestaat uit de volgende emoties: wanhoop, verdriet, pijn en waanzin.
Verder zijn er verschillende verhalen die onderling een thematische band hebben. De destructieve kant van creativiteit verbindt het eerste en het laatste verhaal van de bundel. De binding van de kunstenaar met het werk is bij beiden eersteklas horror en een bespreking van de verhalen vanuit de esthetica en ethiek van Arthur Schopenhauer zou een boeiende bespreking opleveren. En zo zijn er meer overeenkomsten en contrasten tussen de verhalen, die het niet alleen tot een geheel maken, maar ook ruimte geven voor een literaire interpretatie.
Dus voor de liefhebbers van extraverte, gruwelijke verhalen met een literaire laag is ‘Lijkenkrabber’ van Tom Thys een echte aanrader. #lijkenkrabber #tomthys #uitgeverijzilverspoor