Niet haar liefde wil hij, maar haar geld... Als het levenloze lichaam van Charlie Meijer onder aan de trap van haar woning in Amsterdam wordt gevonden, wijst niets op een onnatuurlijke dood. Er wordt verondersteld dat ze na een duizeling van de trap is gevallen. Haar kleindochter Dottie denkt daar anders over. Zij kan zich niet voorstellen dat haar levenslustige oma zomaar onwel is geworden en vermoedt een misdrijf. Daarin blijkt Dottie de enige. Totdat ze op de uitvaart geheimzinnige mensen uit het verleden van Charlie ontmoet. Als Dottie en haar moeder Alma daarna niet het verwachte familiegeld maar een forse schuld erven, vertrekt Dottie naar Kreta om op zoek te gaan naar de Griekse minnaar en oplichter van haar oma. Daar ontmoet ze Julia, een oude vriendin van Charlie en stuit ze op geheimen die rechtstreeks met het verleden van haar eigen moeder te maken hebben. Hoe dichter Dottie bij de waarheid komt, hoe dieper ze in een web van leugens verstrikt raakt.

Een fijn boek dat als een trein leest omdat je steeds nieuwsgierig blijft naar de afloop. Mooie personages waar je je als lezer in kunt verplaatsen. Het is geen thriller met veel actie maar het is de spanning tussen de personages. Niets is wat het lijkt. Op een gegeven moment dacht ik te weten hoe de vork in de steel zat, maar dat bleek uiteindelijk niet te kloppen. Heden en verleden komen uiteindelijk samen. Daarom wil je het snel uitlezen. Graag gelezen!