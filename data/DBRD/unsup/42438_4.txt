Michael Connelly vind ik een van de allerbeste crime-schrijvers. Hij valt niet steeds in herhaling en zelfs zijn mindere boeken zijn nog altijd goed genoeg geschreven. De Lincoln advocaat was een nieuwe loot aan de Connelly stam: zijn eerste rechtbankthriller. Het laatste oordeel is nummer twee, een eveneens heel goede thriller vol klassieke wendingen en vondsten. Met hoofdpersoon Mickey Haller is niets mis, maar rechercheur Hieronymus Bosch komt beduidend minder uit de verf. Het was beter geweest als Haller zijn plaats volledig had ingenomen.
De laatste twist in het verhaal, die waarin het lot van beide tegenpolen met elkaar worden verbonden, had voor mij niet gehoeven.
Desondanks is ook Het laatste oordeel een scherpe, bij tijd en wijle intrigerende en altijd boeiende thriller. Alle damesthrillers wissel ik graag in voor één Connelly.