Bert Wagendorp heeft een nieuwe pageturner geschreven. En dat aan de hand van de huidige actualiteit. We volgen in dit boek grotendeels de journalist Masser Brock. Een groot deel van zijn carrière is hij de gevierde columnist van een van de grootste kranten van Nederland. Hij geniet van zijn roem en het leveren van zijn commentaar op van alles en nog wat en vooral op de berichten en gebeurtenissen vanuit “Den Haag”. Dat wordt voor hem anders als zijn zus de speechwriter en eerste adviseur van de minister-president wordt. Hij herkent in van alles de toon van zijn zus. Een eerste dilemma is geboren. Hoe houd je je onafhankelijkheid in stand en ook de familie-verhoudingen goed? Dan gebeurt er een vreselijk dodelijk ongeval met een vijftal militairen die op missie zijn in Verwegistan. Er is één overlevende. En het blijkt na enige tijd dat er meer aan de hand is dan alleen een militair ongeval. Door een toeval wordt die overlevende ook nog een vriend van zijn in zijn huis wonende neef (kind van zijn zus) en komt dus regelmatig over de vloer. De kennis van het gebeurde krijgt een explosief karakter. Maar ja, het tweede dilemma voor de krantenman, openbaarheid daarvan kan grote gevolgen hebben voor zijn zus, haar baas, het kabinet en voor die overlevende. En zo spelen er meer dilemma’s en gelaagdheden door het boek heen.
Het blijkt dat nieuws voor de één ander nieuws is dan voor die ander. Feiten, meningen en belangen vormen een onontwarbare kluwen die iedereen op zijn eigen manier wil bezweren. Masser Brock begint zich in de tijd dat hij interim hoofd-redacteur is van de krant meer en meer af te vragen of de journalistiek wel de beste manier is om die kluwen uit elkaar te halen. Want nieuws kan ook vreselijke gevolgen hebben voor een “klokkenluider”. Hoe voorzichtig je daar ook in je artikelen mee om gaat, het leidt bijna altijd tot de bewuste persoon. En dat alles bij elkaar leidt dat tot de conclusie van Masser dat nieuws niet veel anders is dan een bordeel voor meningen.
Bert Wagendorp, de schrijver van “Ventoux”, heeft met dit boek weer een spannend verhaal afgeleverd. Het begint zo’n 90 jaar terug met de oprichting van de krant. En net zoals de beklimming van de “Ventoux” heeft dit verhaal ook een aanloop op de steile helling, knetterende discussies en dilemma’s op de top en een afdaling, waarbij de twijfel over wat nieuws nu wel precies is. Mede door de cursief gedrukte gedachtes van de hoofdpersoon voor, tijdens en na bepaalde gebeurtenissen en gesprekken, leef je als lezer helemaal mee met Masser Brock en ga je ook zelf nadenken over al die dilemma’s in het leven en hoe jij daar eigenlijk ook zelf in staat.