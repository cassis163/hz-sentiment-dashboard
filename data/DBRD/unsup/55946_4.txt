Dit is het eerste deel in een serie van vier romans over het Koninkrijk Bayern. Ganzenmeisje werd in Amerika bekroond met de Josette Frank Award voor een ‘jeugdboek met uitmuntende literaire kwaliteiten.’

Ganzenmeisje is onderverdeeld in drie delen:
• Kroonprinses
• Ganzenhoedster
• Blonde Vrouwe

Het verhaal start met de geboorte van Anidori-Kiladra Talianna Isilee, roepnaam Ani, kroonprinses van Kildenree. Ze werd geboren in een gouden wiegje met een mooie toekomst voor zich. Maar dit is haar niet gegund, niet iedereen in haar omgeving heeft het beste met haar voor. Op haar zestiende, wanneer ze met een delegatie op reis is naar Bayern voor haar huwelijk met de kroonprins aldaar, wordt ze verraden en beroofd van haar identiteit en bezittingen door iemand die heel dicht bij haar staat. Het meest nog treurt ze om het verlies van haar paard Falada, met wie ze op wonderlijke wijze kon communiceren.

Zelf overleeft ze ternauwernood de aanslag op haar leven en gaat als ganzenhoedster in de vreemde omgeving van Bayern aan de slag. Ze houdt haar identiteit angstvallig geheim en ontdekt dat mensen om haar geven als mens, om wie ze is, onbewust van haar status en ontdaan van alle toeters en bellen die haar positie met zich meebrengt. Ani wordt compleet op zichzelf teruggeworpen en leert zich staande te houden tijdens moeilijke situaties. Tijdens het ganzenhoeden raakt ze op de weide in contact met een knappe jongeman die haar niet onberoerd laat. Ze weten beiden niet van elkaar wie ze zijn. Ani's vurigste wens is haar identiteit terug te krijgen. Zal dit haar lukken?

Ganzenmeisje is een sprookjesroman met thrillertrekjes waarin verraad, eerlijkheid en moed om voorrang strijden. Een verhaal met een moraal, diepgang èn mooie karakterontwikkelingen.

Het verhaal begint pakkend en ontvouwt zich met een flinke vaart en prettig opgebouwde spanning. Zoals het doorgaans sprookjes betaamt is ook Ganzenmeisje een verhaal met een moraal. Ani krijgt door tegenslag een geheel andere kijk op de wereld, ze groeit mentaal in een paar maanden uit tot een sterkere jonge vrouw met oog voor goed en kwaad en rechtvaardigheid. Ze leert haar talenten te ontdekken en ontwikkelen en te vertrouwen op haar innerlijke kracht. Door het verliezen van alles wat haar lief is krijgt haar leven nieuwe betekenis en zeggingskracht.

Ik vind het verheugend dat dit boek het eerste deel is in een serie van vier. Ik wil de andere delen te zijner tijd heel graag lezen. Naast het genieten van de sprookjeselementen die het kind in me wakker kusten ben ik enthousiast over de geleidelijke karakterontwikkeling van Ani, die door Shannon Hale mooi aaneengeregen is in deze sprookjesroman. Sprookjes eindigen altijd met 'ze leefden nog lang en gelukkig'. Of dit ook hier het geval is verklap ik niet, lees het zelf om erachter te komen.
Veel leesplezier!