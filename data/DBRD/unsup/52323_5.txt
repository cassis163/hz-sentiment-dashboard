In Shaker Heights is alles geregeld en vastgelegd, van hoe lang je gras mag zijn tot de kleur van je huis. In Shaker Heights is alles tot in detail bedacht en zo ontworpen dat de bewoners er in perfecte harmonie en naar tevredenheid kunnen wonen. Het is de perfecte stad.

“De meeste gemeenten ontstaan gewoon; de beste worden gepland.”

Elena Richardson is een van de bewoners en haar hele leven is door haar uitgestippeld, uitgedacht en uitgewerkt. School, carrière, man en haar gezin. Alles loopt volgens plan en iedereen is gelukkig. Of toch niet…..?
Als Mia Warren haar intrek doet, samen met haar puberdochter Pearl, worden er wat heilige huisjes onder de loep genomen. Dat dit niet zonder consequenties is, kun je wel raden.
Mia is kunstenares en woont nergens erg lang. Samen met haar dochter trekt ze heel America door en overal waar Mia haar creativiteit voelt stromen, daar blijven ze dan een tijdje. Zodra een project af is, begint het te kriebelen en trekken ze weer verder. Mia weet van de verkoop van haar kunstwerken en baantjes bij restaurants net rond te komen om zo de rekeningen te betalen en van te kunnen eten. Haar puberdochter Pearl heeft zich nergens kunnen hechten en wil dat nu graag anders zien. In dit zo perfecte plekje, moet het toch wel mogelijk zijn om voor langere tijd te blijven?

“Ze rook, bedacht Mia zich ineens, naar thuis, alsof ‘thuis’ nooit een plek was geweest, maar altijd dit kleine mens dat ze al die tijd naast zich had gehad.”

Een voogdijzaak verdeeld het altijd vredige Shaker Heights in twee kampen. Het is een erg gecompliceerde en gevoelige zaak. Mia en Elena komen hierdoor recht tegen over elkaar te staan en dit heeft grootte gevolgen voor alle betrokkenen.

Celeste Ng is een echte verhalenverstelster, heeft oog voor detail en weet met mooie beschrijvingen gebeurtenissen te verwoorden. De onderliggende verhoudingen van familieleden en vrienden beschrijft ze met een vlotte en eigen persoonlijke stijl. Je leert de zwakheden van de personages kennen en hoe ze onderling op elkaar reageren. Zelfs in het perfecte Shakers Heights loopt niet alles zo glad, strak en netjes als ze zouden willen. Hoe ga je als ouder met je kinderen om, wanneer doe je het juiste? Kun je alles in het leven plannen om zo een ongestoord leven te leiden? Dit boek houdt je een spiegel voor en is een roman over families, geheimen, moederschap, vertrouwen en vriendschap. Het is echt een pareltje, net zoals haar eerste boek “Wat ik je nooit eerder heb gezegd”.

“De wortels van haar boosheid waren lang, wijdvertakt en diep.”