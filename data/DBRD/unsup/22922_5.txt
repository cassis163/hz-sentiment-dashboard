Wat een opvallend mooie cover, is het eerste wat ik denk wanneer ik dit boek zie liggen. De rijke uitstraling met mooie blauwtinten en goud geeft de Perzische sfeer heel mooi weer. Is het Perzië of Iran? Hierop geeft de auteur uitgebreid antwoord aan het begin van het boek. In kort bestek is het Iran, waar de bewoners Iraniërs heten en de taal Farsi spreken.

In het voorwoord schrijft de algemeen directeur van Oxfam Novib, Farah Karimi o.a.:
'Eten is cultuur, de herinneringen aan de lievelingsgerechten uit onze jeugd dragen we ons leven mee, waar we ook wonen. Dat geldt voor alle culturen, Yasmin Khan brengt met dit boek mijn herinneringen weer tot leven. Ze voert de lezer niet alleen mee in de geheimen van de Perzische Keuken, ze neemt de lezer ook mee in een intieme kennismaking met mijn geliefde Iran'.

Yasmin, die geboren is in Engeland, gaat tot de verbazing van haar vrienden graag op vakantie naar Iran. Ze heeft warme herinneringen aan haar oma en opa die daar van alles verbouwen en bijna zelfvoorzienend zijn. Zelf heeft ze een grote voorkeur voor vegetarische- en plantaardige recepten, en dat is goed te zien in dit boek, met name haar liefde voor granaatappels!

Ze schrijft dat ze Iran, dat helaas niet altijd fraai in het internationale nieuwsbeeld verschijnt, door middel van dit boek van een andere kant wil laten zien, als eerbetoon door de geweldige Perzische keuken, waar ze de lezers een inkijkje van geeft.

Dit boek is niet alleen mooi qua kleurrijke gerechten met likkebaardend mooi foto's, maar ook een fijne bron van informatie over een stukje van de wereld dat geografisch ver van Nederland afstaat. Door de sfeervolle verhalen over o.a. de rijstvelden en theeplantages, melk en honing, specerijen, vis en zeevruchten, saffraan en rozenwater en de geweldige recepten, die ik allemaal wel wil proberen, komt het heel dichtbij, tot in je eigen Hollandse keuken.

De indeling is vanuit Ontbijt tot Nagerechten, met daartussen Mezze en Bijgerechten, Salades, Soep en Hoofdgerechten. Het is een feest om te zien; proeven en genieten van de sfeer van 1001nacht gerechten. Achterin het boek staat een alfabetisch register, glutenvrije- en zuivelvrije recepten, tips hoe je een maaltijd kunt samenstellen, een stuk over de auteur en fotografen en tot slot een dankwoord.

En over dank gesproken, mijn dank gaat uit naar Oxfam Novib voor het beschikbaar stellen van het recensie exemplaar en de twee exemplaren die in een winactie ter verloting worden aangeboden op mijn blog! Wil je zeker zijn van een eigen exemplaar, dan kun je natuurlijk ook terecht in de webwinkel van Oxfam Novib.