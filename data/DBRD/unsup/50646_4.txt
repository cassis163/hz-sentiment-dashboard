Vanessa Michael Munroe is informationist. Ze kan zich helemaal onderdompelen in een cultuur en zich volledig aanpassen aan haar omgeving en de mensen om haar heen. Daardoor is ze in staat om informatie te vergaren. Ook heeft ze het talent om brokstukjes informatie met elkaar te combineren, waardoor ze meer boven water haalt dan een gemiddelde onderzoeker. Vanwege deze talenten wordt Munroe ingeschakeld door bedrijven die zich in het buitenland willen vestigen. Het voorwerk dat Munroe verricht door ter plekke een analyse te maken, is goud waard voor die bedrijven.
In De informationist  wordt Munroes hulp voor iets anders gevraagd. Een rijke Texaanse olieboer wil dat ze op zoek gaat naar zijn dochter die vier jaar geleden verdween in Afrika. Het onderzoek brengt Munroe terug naar de plaats waar ze is opgegroeid en waar ze is gevormd tot de persoon die ze nu is.
Taylor Stevens introduceert met Vanessa Michael Munroe een fantastisch nieuw personage in de thrillerwereld. Munroe doet denken aan Stieg Larssons Lisbeth Salander en − voor degenen die haar kennen − Peter O’Donnells Modesty Blaise. Ze is net zo androgyn als haar naam, ongrijpbaar, bikkelhard, eigengereid, immer gericht op overleven, heeft stalen zenuwen, excelleert in vechtsporten en spreekt 22 talen. Stevens heeft een raadselachtig personage van Munroe gemaakt. In De informationist  moeten enkele flashbacks de lezer meer inzicht geven in waarom Munroe zo geworden is.
Wie Taylor Stevens' eigen biografie leest, zal de overeenkomsten met haar heldin opvallen. Munroe woonde met haar missionarisouders in Afrika; Taylor Stevens groeide op in een sekte, waardoor ze onder andere jarenlang in Afrika heeft gewoond. In de sekte werd het Stevens verboden om verhalen te vertellen aan andere kinderen. De boeken die ze toen schreef, werden haar afgepakt en vernietigd. Gelukkig heeft Stevens het talent om verhalen te vertellen niet verloren sinds ze weg is gegaan bij de sekte.
Het kan niet anders of De informationist  wordt een van de toppers van 2014. Een intrigerende heldin die ook haar zachte kant kan laten zien, spanning, verraad en tragiek. Aan de ene kant is het verbazingwekkend dat dit boek, dat al in 2011 verscheen, nu pas in vertaling uitkomt. Aan de andere kant is dat goed nieuws. Stevens is bezig aan haar vierde boek over Munroe. Dat hebben wij allemaal nog te goed.