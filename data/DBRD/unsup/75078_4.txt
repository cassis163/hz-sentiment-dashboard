In dit vijfde boek van Grippando is de hoofdpersoon wederom een advocaat. En zoals alle advocaten werkt hij hard. Te hard. Hij kent zijn vrouw en zijn dochter eigenlijk nauwelijks, en dat wordt pijnlijk duidelijk op het moment dat zijn vrouw verdwijnt. Zijn dochter van zes wil eigenlijk niks met hem te maken hebben, en kan hem uiteraard ook niet echt helpen zoeken naar zijn vrouw. Een eigenaardig soort steun heeft hij aan zijn zuster Carla, tevens de beste vriendin van zijn vrouw. Zij kan hem in elk geval iets meer vertellen over Beth’s leven… al denkt niet iedereen dat zij de waarheid vertelt. Het vervelende is namelijk dat het er op lijkt dat Beth weggelopen is met een seriemoordenaar. Gus Wheatley moet alles uit de kast halen om zijn leven en dat van zijn familie weer op het goede spoor te krijgen.

De plots van Grippando zijn zonder uitzondering zeer bijzonder. Ook dit verhaal kent weer een wending waar je in eerste, zelfs in latere instantie niet aan gedacht zou hebben. Ik ga er hier niet eens wat over zeggen… lees zelf maar! (Door: Jannelies Smit)