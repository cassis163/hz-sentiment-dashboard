Een zwerver, op zoek naar een slaapplaats voor de nacht, komt onder het perron van een verlaten station in Crouch End in Londen stoffelijke resten tegen. Het lichaam is van de zeventienjarige Lena Miller die al drie jaar vermist is. Zij was de enige dochter van politicus Jack Miller en zijn vrouw Marjory en studeerde aan de Koninklijke Academie voor Strijkinstrumenten.

Kurt Kaufmann, de manager en man van de beroemde violiste Amber Kaufmann, wordt al snel daarna opgepakt door de Nederlandse politie op verdenking van moord. Hij was de vioolleraar van Lena en is altijd hoofdverdachte gebleven. Kurt en Amber wonen aan de Keizersgracht in Amsterdam. Een golf van negatieve publiciteit volgt en dat heeft desastreuze gevolgen voor Ambers carrière en relatie. Haar producer Matt zegt concerten af en schuift andere plannen op de lange baan. Chauffeur Tommy Smith is de enige die er nog voor haar is. Amber, die weinig meer kan dan vioolspelen, leunt dan volledig op Tommy en laat zich al snel door hem verleiden.

De eerste twintig procent van het boek bestond uit niet meer dan viooloefeningen en concerten en bijna was ik afgehaakt met verder lezen. Maar dan gebeurt er wat meer. Amber krijgt een telefoontje van oud-rechercheur Luke O’Connor van de Londense politie. Ze gaat er heen en zoekt samen met Luke naar de waarheid. Luke beet zich destijds vast in de vermissing van Lena, maar werd door zijn chef Andrew om duistere redenen van de zaak afgehaald. Nu het lichaam van Lena is gevonden pakt hij, ondanks zijn pensionering, de zaak weer op. Afwisselend zijn er hoofdstukken over Luke en Amber en die verhaallijnen komen al snel bij elkaar.

De violiste is het vijfde boek van Patricia Snel. Zij heeft met haar vlotte pen zowel verleden (voor de verdwijning van Lena) als heden knap met elkaar verweven tot een prima leesbaar verhaal. De personages zijn stuk voor stuk bijzonder van de hoogontwikkelde Tommy Smith tot de rasta café-eigenaar Jimmy en goed uitgewerkt. Op wat onlogische dingen na: chauffeur Tommy die in de PC Hooftstraat ongevraagd een spijkerbroek voor Amber koopt en het ongeloofwaardige plot. De schrijfster zet je continu op het verkeerde been en iedereen is uiteindelijk anders dan je in eerste instantie denkt.
De violiste is een thriller die mij tot het einde toe bleef boeien. Knap gedaan!