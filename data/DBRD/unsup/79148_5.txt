L’ART de la TABLE: smaken uit de Méditerranée is het eerste kookboek dat ik recenseer.
Het boek dat voorligt, is meer dan een kookboek. Het is een impressie van streken, smaken, geuren en kleuren rond de Middellandse Zee, of zoals de auteur schrijft: “De Méditerranée is in zekere zin één geweldige pan vol samensmeltende en zich vermengende culturen.”
Nooit heb ik een kookboek in handen gekregen dat zo waarheidsgetrouw de beschreven regio en de levenswijze van zijn bewoners weergeeft.
De auteur Gintare Marcel is Litouwse van herkomst en gepassioneerd door eten, reizen en fotografie.
L’ART de la TABLE: smaken uit de Méditerrannée is haar vierde kookboek, maar het eerste dat ook in het Nederlands wordt uitgegeven.

Het boek volgt de normale chronologie in recepten en start met het ontbijt om via het aperitief naar lichte smaakvolle maaltijden over te stappen en daarna van stukjes Italië te proeven om dan alledaagse en feestelijke recepten onder de loep te nemen, en uiteindelijk te eindigen met het mooiste stukje van een eetmaal, fantastische desserts.
Na de desserts deelt de auteur nog onmisbare recepten en stelt mogelijke ideeën voor menu’s voor.
De opeenvolgende gangen en de daar bijhorende recepten worden voorafgegaan door een mooi literair intermezzo in “Voor je begint met koken”.

Van alle recepten wordt de bereidingswijze eenvoudig uitgelegd en in geen enkel recept zijn moeilijk te vinden ingrediënten gebruikt.
Zowel de bekende- als de onbekende recepten zijn voor iedereen te koken.
Zelf ontdekte ik enkele heerlijke receptjes, waarvan mediterrane vispot en moules frites met garnalenbisque mijn favorieten zijn, naast olijfbroodjes, vin d’orange en couscoussalade.
Kastanje-venkelsoep met taleggio op toast en katersoep vond ik dan weer erg verrassende recepten.

Zowel de liefhebber van vlees, gevogelte, vis, schaaldieren, groenten, pasta, rijst, zoet en hartig gebak, zal zeker genoeg inspiratie in dit kookboek vinden.

De foto’s in het boek geven een erg goede indruk van het volk rond La Méditerranée.
De marktvrouw op straat is voor mij één van de pakkendste foto’s, naast de mooi in beeld gebrachte architectuur in smalle straatjes en de mooi gefotografeerde natuur.

Geïnteresseerd naar meer info over de auteur, ontdekte ik haar blog “Gourmantine” waar zij recepten, impressies en heel erg mooie foto’s deelt.

L’ART de la TABLE: smaken uit de Méditerrannée geef ik om zijn eenvoud, zijn duidelijke recepten, de mooie foto’s en de interessante achtergrondinformatie graag 5 sterren.