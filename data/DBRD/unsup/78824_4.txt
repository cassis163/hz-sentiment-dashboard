Een lange carrière als verslaggever is voor Jean-Christophe Grangé een bijzondere bron van inspiratie geweest. Met groot gevoel voor realisme in beschrijvingen van geografische gebieden, omgeven met historische en wetenschappelijke context, weet hij de belangstelling van zijn lezers vast te houden.
Toch bleef het vanaf 2005, toen Voorbij de zwarte lijn in het Nederlands verscheen, een paar jaar stil rondom de persoon Grangé. Tot in 2008 Duivelseed, het monsterverhaal van 700 paginas op de planken van de boekwinkels verscheen.
In dit verhaal slaat het monster niet alleen op het formaat van het verhaal maar ook op de inhoud. In een mengeling van politieroman, biologische thriller, historisch religieus verhaal met sekteachtige tintjes tot en met satanvereringen en horror toe, sleurt de auteur zijn lezers van de ene naar de andere beklemmende gebeurtenis. Steeds in een juiste balans en gedoseerd met precies voldoende spanning en vraagtekens om te voorkomen dat de lezer het boek voortijdig neerlegt.
Mathieu Durey, inspecteur Moordzaken bij de Parijse politie hoort vol ongeloof aan dat zijn studievriend en collega Luc Soubeyras, een poging tot zelfmoord heeft gepleegd. Beiden hebben hun studie theologie afgerond en hebben het seminarie voortijdig verlaten. Ze zijn gedreven bestrijders van het kwaad. Met dit gegeven als achtergrond, meent Durey dat er een andere verklaring moet zijn voor deze dwaze zelfmoordpoging van zijn collega en vriend.
Onderzoek van Durey brengt aan het licht dat Luc een munt van de aartsengel Michaël in zijn hand had. Dit lijkt op een poging tot bescherming tegen Satan, indien de zelfmoordpoging geslaagd zou zijn. Luc bleek zich voor zijn daad vastgebeten te hebben in moordzaken waarbij de lichamen van slachtoffers op een haast onmogelijke wijze verminkt werden. Sporen die onder normale omstandigheden onverklaarbaar zijn en eerder duiden op rituele en satanistische moordpartijen door iets dat bovennatuurlijk is. Een speurtocht naar historie en hysterie brengt Mathieu naar de ondergrondse catacomben van het Vaticaan waar, goed verborgen voor de mensheid, het ontstaan en ontwikkeling van Satan wordt bewaard.
Het lijkt erop dat de mensheid een bezoek heeft gekregen van het slechtste wat maar te bedenken is, Satan. Een wonderbaarlijke genezing in Lourdes zet het logische denkproces volledig op zijn kop en bevestigt steeds meer het vermoeden; het kwaad is uit het diepste van de aarde gekropen om de mens te vernietigen.
In een goed uitgebalanceerd verhaal neemt Grangé de lezer mee naar de meest angstaanjagende gebeurtenissen. Wat te denken van de bijna dood ervaring als hulpmiddel om in trance te raken en de duivel te ontmoeten?. Het zal je maar overkomen.
Toch klinkt het allemaal geloofwaardig en hoop je dat het jou nooit zal overkomen. Met goed gevoel voor timing stort Grangé de ene macabere gebeurtenis na de andere over je heen.. Gelardeerd met mooie historische informatie over de betekenis van het katholieke geloof en beïnvloeding door de geestelijk leiders. Want het geloof blijkt te sturen.
De uitvoering van dit boek in een mooie hardcover blijkt zelfs volledig in harmonie te zijn met de inhoud. Zowel qua uiterlijk als qua inhoud boordevol kwaliteit!