De Vuurwens, het eerste deel van ‘De oorlog van de wensgevers’-serie, gaat over Zayele en Najwa. Zayele is een mens, een meisje dat wordt uitgehuwelijkt aan een prins in Bagdad. Ze moet hiervoor haar dorp en haar familie achterlaten. Najwa is een djinn, die net haar examen transporteren heeft gehaald en toegelaten wordt tot het Korps van Iblis’ ogen, een belangrijke positie in de oorlog tussen de mensen en de djinns. Ze leven allebei een eigen leven, tot er een wens uitgesproken wordt die ze van leven doet wisselen. Met alle gevolgen van dien.  

Amber Lough woont in Duitsland. Een groot deel van haar jeugd bracht ze door in Japan en het Midden-Oosten. Later werkte ze bij de Amerikaanse luchtmacht, maar besloot ze haar baan op te zeggen om te gaan schrijven. De tijd die ze doorbracht in het Midden-Oosten is belangrijk geweest voor het boek, het speelt zich namelijk deels af in Bagdad. Ook de djinns die in het boek voorkomen, slaan hierop terug. Djinss zijn namelijk mythologische wezens die voornamelijk in de Koran te vinden zijn. Dit zijn belangrijke elementen die terugkomen in het boek van Lough.  

Deze elementen maken wel dat De Vuurwens een moeilijke start heeft. Als Nederlandse lezer is het moeilijk je te verplaatsen in een verhaal dat zich in Bagdad afspeelt, en ook deels in een niet bestaande wereld. Er worden erg veel termen en namen genoemd, het duurt een tijdje voor je doorhebt hoe alles in elkaar zit.  

Het feit dat het boek wordt geschreven vanuit Zayele én Najwa (om de beurt een hoofdstuk) maakt het ook moeilijk inkomen. Je wordt namelijk niet aan één, maar aan twee hoofdkarakters voorgesteld. En de daarbij behorende werelden en bijpersonages. De stroom van informatie is best wel heftig. Zeker als de hoofdpersonages ineens ook nog van wereld ruilen.  

Kortom: het begin is even wennen. Gelukkig wordt het verhaal daarna beter. Als je er eenmaal inzit en je doorhebt wie wie is en wat wat, is het best goed. Zodra je over de helft bent worden er veel vragen beantwoord. Het verhaal wordt duidelijker. Wat ook erg sterk is, is dat je je gaat hechten aan de personages. Niet alleen de hoofdpersonages, maar ook de bijpersonages zijn erg leuk. Er spelen veel vriendschappen in het verhaal, en dat voel je als je het boek leest. Daarnaast bloeien er ook wat liefdes op die nieuwsgierig maken.  

Dat dit boek een eerste deel is van een serie is al duidelijk. Amber Lough heeft al aangegeven dat er een tweede deel komt. Dit roept wat vraagtekens op, want De Vuurwens had ook prima als losstaand deel afgerond kunnen worden. Aan de andere kant biedt het ook kansen. Als Lough doorgaat met schrijven zoals in de tweede helft van het eerste deel, kan het nog weleens een sterk verhaal worden.  

Jammer dat het zo lang duurt voor je in het verhaal zit, maar als dat eenmaal gebeurt, is het ook goed. De Vuurwens krijgt drie sterren, voornamelijk door de moeizame start, maar er zit zeker potentie in. Hopelijk overtreft het tweede deel het eerste.