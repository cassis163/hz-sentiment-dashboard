Smaken verschillen en over niets zijn de meningen zo verdeeld. Er is moed voor nodig om een boek over smaak te schrijven. Kathy Mathys heeft dat prachtig opgelost. Zij heeft haar boek Smaak omgetoverd tot een autobiografische smaakbeleving, doorspekt met wetenschappelijke feiten, citaten van andere schrijvers, koks en andere culi’s. Bijna 400 pagina’s lang spatten de smaken en geuren er vanaf. Het is een dik boek, maar leest als een roman. Elke bladzijde valt er wel weer iets anders spannend lekkers of juist minder lekkers te proeven of te ruiken.

Kathy Mathys (1972) is literair journaliste en schrijfster. Kathy komt van oorsprong uit België, maar woont nu in Nederland. Ze schrijft over Engelstalige literatuur voor De Standaard der Letteren, is vaste medewerker van Schrijven Magazine en zat in de jury’s van de Ako Literatuurprijs en de Gouden Uil. Kathy schrijft ook graag over eten, ze is nu vaste medewerkster van het Nederlandse Bouillon Magazine. Smaak, Een bitterzoete verkenning is haar eerste boek.

Smaak is opgebouwd met hoofdstukken naar de traditionele smaakindeling over ZOET, ZOUT, ZUUR, BITTER en UNAMI. Aangevuld met hoofdstukken als VETTIG, PUUR, PITTIG en ONSMAKELIJK. Dit geheel zit ingeklemd tussen hoofdstukken over EERSTE VERLANGENS en over LAATSTE VERLANGENS. Zo is het boek als het ware een zintuigelijke reis geworden, waarin in elk hoofdstuk veel aandacht voor de smaak waar het in dat hoofdstuk om draait. Met de daarbij horende wetenschappelijke onderbouwing en ook leuke wetenswaardigheden. Maar Kathy neemt je ook mee langs de vele vragen en associaties die die smaak oproepen. Ze verlevendigt het verhaal met, zoals ze zelf schrijft, tussenstappen in de literatuur, kunst, wetenschap en psychologie. Zo gaat het in het hoofdstuk VETTIG opeens over met je handen eten en komen in het hoofdstuk PUUR de vele smaken van water aan de orde. Kathy kan zich verwarmen aan woorden uit kookboeken, maar leest liever nog over de geschiedenis, ethiek en cultuur van ons eten. Ze citeert uit boeken van bekende (vaak Engelse) schrijvers en laat haar vrienden en familie aan het woord. Kathy schrijft met Smaak haar eigen culinaire memoires, die echter ook de lezer uitdagen in zijn eigen ‘eetherinneringen’ te duiken. Want eten doen we allemaal.

Smaak is als je verslingerd bent aan kookboeken een heerlijk vakantieboek. Als je de tijd hebt, lees je het vast in één ruk uit. Maar het is ook een verrukkelijk boek om af en toe eens iets uit te proeven.