Twintig jaar nadat Bill Bryson zijn 'Notes from a small island' schreef, komt hij, na aandringen van zijn uitgever met een soort vervolg. Hoewel hij van plan is alleen nieuwe plaatsen aan te doen, ontkomt hij er niet aan dat hij ook op oude plekken terecht te komt .

Bryson is een Amerikaan die al heel lang in Engeland woont. In het boek beschrijft hij op komische wijze de test die hij moet afleggen om Brits staatsburger te worden. Van een familielid die hetzelfde moest ondergaan, weet ik dat hier geen woord van gelogen is.
Hij beschrijft het land met twee petten op: de Amerikaanse toerist die zich (nog steeds) verwondert over de (eigen)aardigheden van het Britse rijk maar ook die van een inwoner die zich ergert aan de teloorgang van veel plaatsen en de idiote regels die soms van toepassing zijn. Hij kan soms heerlijk mopperen maar dan is hij eigenlijk op zijn best. Zijn gevoel voor humor is fantastisch, een flinke dosis zelfspot maakt het nog beter te verteren.

Toch spreekt er ook een grote liefde voor het land uit zijn boek, ik denk niet dat hij nog ergens anders zou willen wonen. Als je Groot Brittannië nog nooit hebt bezocht, is dit een uitstekende manier om het te leren kennen. Ervaren 'Engeland-vaarders' zullen veel herkennen maar ook nog genoeg nieuwe kennis opdoen. Een heerlijk reisboek, een erg grappig boek over Groot Brittannië.