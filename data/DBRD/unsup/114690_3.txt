Deon Meyer (1958) is geboren en getogen in Zuid-Afrika. Zijn eerste boek schreef hij toen hij veertien was. Hij chanteerde zijn broers om het te lezen, maar die waren verre van onder de indruk. In 1994 werd zijn eerste politieroman uitgebracht. Inmiddels is Deon Meyer niet meer weg te denken uit de bestsellerlijsten en zijn zijn boeken al uitgebracht in 25 verschillende talen.
De nieuwste thriller van Deon Meyer heet 7 dagen.

In 7 dagen maakt Bennie Griessel weer zijn opwachting. Griessel werkt bij de SAPS (South African Police Services). De SAPS ontvangt meerdere mails dat er politieagenten zullen worden neergeschoten als de zaak Sloet niet opnieuw wordt geopend. Besloten wordt om Griessel de leiding over het onderzoek te geven. Al snel wordt er een eerste politieagent neergeschoten en de schutter dreigt dit elke dag te gaan doen, totdat de moordenaar van Sloet is opgepakt. Hanneke Sloet was een gedreven, ambitieuze jonge vrouw die werkzaam was bij een vooraanstaand advocatenkantoor. Zij is door een messteek om het leven gebracht in haar appartement. Aan Griessel de taak om de moordenaar van Sloet op te sporen en de schutter te stoppen. Behalve de tijdsdruk, maakt Griessels privéleven het er niet makkelijker op. Vechtend tegen zijn alcoholverslaving en strijdend voor zijn liefdesleven probeert Griessel zijn hoofd boven water te houden. Lukt het Griessel om de schade zoveel mogelijk te beperken en de moordenaar en de schutter op te pakken?

Als men nog niet eerder werk van Deon Meyer gelezen heeft, met Bennie Griessel in de hoofdrol, is dit boek ook prima afzonderlijk te lezen. In het kort wordt al snel duidelijk waar Griessel eerder mee te kampen heeft gehad; een alcoholverslaving, een scheiding van zijn vrouw en de nodige perikelen in politiewereld. Het verhaal speelt zich af in Zuid-Afrika en hij zorgt dan ook voor het creëren van een echt Zuid-Afrikaanse sfeertje door beschrijvingen van omgevingen, namen en taal. In 7 dagen moet Bennie Griessel op zoek naar twee daders. Dit maakt dat er twee verhaallijnen zijn die elkaar zo nu en dan kruizen. Dit geeft het boek een extra dimensie. De acties volgen elkaar op in dit boek, dit maakt het boek moeilijk weg te leggen, omdat je benieuwd bent wat er daarna weer gebeurt.
De vele namen van personen en organisaties maken het af en toe moeilijk om te volgen. Daardoor is het niet altijd makkelijk om het boek soepel door te lezen.
De opbouw van de plot is met momenten langdradig te noemen. Het duurt lang, voordat de lezer bevredigd wordt met aanwijzingen naar de moordenaar en schutter. De ontknoping is ineens daar en lijkt wat afgeraffeld te zijn. De opbouw van het verhaal maakt het einde niet geheel logisch.
Desalniettemin heeft Deon Meyer met zijn 7 dagen wel een lekker leesbare politieroman in Zuid-Afrikaanse stijl geschreven en hoef je je met dit boek niet te vervelen als je geen hoge verwachtingen hebt wat betreft spanning, maar wel van veel en snelle acties houdt.