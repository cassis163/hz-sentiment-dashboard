Review komt van mijn blog hillybillybeauty.nl

Vandaag vertel ik wat meer over een boek die mij weer even met beide benen op de grond heeft gezet. Een boek die ons als lezer meeneemt naar de verschrikkelijke tijd die mensen hadden in Auschwitz. Een boek over kracht, liefde, moed, verdriet, onmacht en nog een heleboel andere thema’s. Absoluut een boek die je tot nadenken zet over hoe de mens in bepaalde situaties kan handelen. De Tatoeërder van Auschwitz is een boek met een verhaal wat nooit verloren mag gaan.
Achterflap
“In april 1942 wordt een jonge Slowaakse Jood naar Auschwitz gedeporteerd. Lale Sokolov staat vanaf dan bekend als gevangene 32407. De SS-officieren benoemen hem tot ‘Tätowierer’, tatoeëerder. Tweeënhalf jaar lang is hij degene die van duizenden gevangenen een nummer moet maken. Zoals van Gita, vanaf dan gevangene 34902. Terwijl hij gedwongen wordt haar te brandmerken, kerft zij haar naam voor altijd in zijn hart. Na drie jaar wordt Gita op dodenmars gestuurd en komt Lale in een ander kamp terecht. Beiden weten te ontsnappen en gaan op zoek naar elkaar. Gedurende zeventig jaar zwijgen Lale en Gita over het begin van hun relatie. Pas na Gita’s dood durft Lale hun uitzonderlijke overleversverhaal te delen.
De tatoeëerder van Auschwitz toont de moed van twee jonge mensen en de kracht van liefde onder de meest extreme omstandigheden.”
Het boek begint meteen heftig als je leest hoe Lale op transport zit naar Auschwitz. Als lezer merk je al snel dat Lale een man met ambitie is. Hij heeft zich mooi gekleed, een koffer met geld en een aantal bezittingen mee, niet wetende in wat voor hel hij terecht zal komen.

Eenmaal in Auschwitz ziet Lale al snel in dat het belangrijk is om bij de Duitsers in een goed blaadje te komen. Alleen op die manier heeft hij een grotere kans om het kamp te overleven meent hij. Hij heeft het geluk dat hij een aantal talen spreekt wat hem voor de Duitsers heel waardevol maakt. Hoewel hij door andere kampgenoten hierdoor als verrader wordt gezien laat hij de kans niet voorbij gaan om aan de slag te gaan als tatoeëerder. Hij moet alle gevangenen die binnenkomen voorzien van een nummer. Je leest hierbij ook de gevoelens van Lale, en hij vindt het werk absoluut geen pretje, maar doet wat hem gevraagd wordt. Als hij dat niet doet loopt het niet goed voor hem af.

Zodra hij de liefde van zijn leven ontmoet is er voor hem maar één doel, het kamp overleven. Hij bevindt zich in een luxe positie, voor zover je daarover kan spreken in een kamp als Auschwitz, om door middel van ruilhandel aan extra eten en medicijnen te komen. Dit verdeelt hij over het kamp om mensen te voorzien van extra voedsel in de barre omstandigheden. Ook al is dit met het gevaar dat hij wordt gesnapt en vermoord kan worden. Je kan als lezer hierdoor alleen maar ontzettend veel ontzag hebben voor Lale.

Gita en Lale doen er alles aan de verschrikkelijke periode in Auschwitz door te komen. Hun liefde zorgt voor een paar gestolen mooie momenten tussen al het leed wat ze om hun heen zien en zelf ook meemaken. Maar je leest ook over hun hoop en dromen om een mooi leven samen na het kamp Auschwitz te hebben.
Het boek neemt je mee in het leven van Lale en soms verbaas je je erover wat een geluk Lale vaak heeft gehad. Ook is er ontzettend veel wreedheid en kan je je soms niet inbeelden hoe verschrikkelijk het voor al die mensen moet zijn geweest. Maar er zijn ook mooie momenten in het boek, want het verhaal gaat verder na Auschwitz…

De tatoeëerder van Auschwitz is een prachtig hartverscheurend geschiedenis verhaal. Dichterbij de geschiedenis van Auschwitz kan je bijna niet komen. Heather Morris heeft op een indrukwekkende manier het levensverhaal van Lale (en Gita) gemaakt tot een bijzonder boek. Een boek die mij nog heel lang bij zal blijven.
5 Sterren voor dit indrukwekkende boek!