Op de voorkant van het boek staat “een explosieve en angstaanjagende thriller over Noord-Korea” en met deze bewering wordt de plank zeker niet mis geslagen.
Jenna Williams (31), lerares op een universiteit – half Koreaans/half Amerikaans – is er één van een tweeling. Haar zus Soo-Min is op 19 jarige leeftijd, samen met haar vriend, vermist geraakt op een Zuid-Koreaans strand. Zij werden nooit meer teruggevonden.
Jenna heeft altijd het gevoel gehad dat haar zus nog leeft en gaat – nadat zij contact heeft gehad met een Japanse vrouw die haar zoon op een gelijke wijze mist, en met behulp van de CIA op onderzoek uit. Deze zoektocht raakt in het boek iewat op de achtergrond, maar de verhalen over de andere hoofdpersonen maken dat meer dan goed.
Mevrouw Moon (een arbeidster in Noord-Korea) en haar marktvriendinnen, luitenant-kolonel Cho en zijn zoon Boekie en de fantastische verhaallijnen en relatieverbanden tussen deze hoofdrolspelers maken dat je het boek niet wil dichtslaan. De vele “aha” momenten volgen elkaar op als hun levens elkaar raken.
Het slot van het boek voelt jammer genoeg heel apocalyptisch aan, waarbij de leider van Noord-Korea om het leven komt door toedoen van Jenna, maar, mede door de gebeurtenissen hierna, weten wij eigenlijk ook dat er een tweede deel moet komen.
D.B. John schrijft een boek waarbij vele emoties voelbaar zijn; hij haalt echte gebeurtenissen aan in het dagelijks leven van de Noord-Koreanen, welke soms te afschuwelijk voor woorden zijn. Helaas weten wij dat dit deel uitmaakt van hun harde dagelijkse bestaan.
Het boek bevat aan de achterzijde een lijst met opmerkingen van de auteur en een woordenlijst. Een laatste “aha”moment krijgt men bij zijn dankwoord: D.B. John is de schrijver van het waargebeurde verhaal over het leven van Hyeonseo Lee, welke opgemaakt is in het boek “Het meisje met de zeven namen”.