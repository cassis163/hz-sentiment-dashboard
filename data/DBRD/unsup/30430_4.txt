Titel: Ziva
Auteur: John Winkel
Uitgever: LetterRijn
Verschijningsdatum: 17 maart 2018
Blz. 340

Over de auteur:
John Winkel (1950) is jarenlang uitgever geweest van onder meer kinderboeken, vakinformatie en publiekstijdschriften. Aansluitend was hij werkzaam als zelfstandig management consultant, trainer en coach.
Ziva is zijn debuut.

Achterflap:
Onderzoeksjournalist Ziva Berkowitz krijgt een tip over grootschalige fraude in een middelgrote Nederlandse gemeente. Ze besluit er dieper in te duiken en achterhaalt geheimen die ze beter niet had kunnen ontdekken. Iets wat klein leek blijkt van een gigantische omvang. Corruptie, witwaspraktijken, mishandelingen en liquidaties zijn aan de orde van de dag in de wereld die ze steeds verder weet bloot te leggen.
Buiten haar diepgravende onderzoek om raakt Ziva ook betrokken bij een duistere familiekwestie, waarbij haar vermogende broer Yakov wordt afgeperst.
Als op een dag haar tipgever onder verdachte omstandigheden om het leven komt, raakt de zaak in een stroomversnelling.
Een afgrijselijke moord is aanleiding voor rechercheur Johan Verhulst om zich nadrukkelijk met de zaak te gaan bezighouden. Maar ook Leo Klokman, producent van het televisieprogramma CrimeXplorer, stort zich op deze misdaad. Met zijn team neemt hij onverantwoorde risico's die tot levensbedreigende gevolgen leiden.

Ziva is een prachtig debuut. Zodra je de heftige proloog hebt gelezen, weet je dat je een goed boek te pakken hebt. De vlotte schrijfstijl van John is pakkend. De originele metaforen strelen mijn leesklieren. De dialogen zijn goed uitgewerkt, waardoor ze passen bij de betreffende personages. Direct werd ik meegesleept door de spanning. Ik wilde verder lezen, meer weten.
In het tweede gedeelte van het boek worden je afgrijselijke gebeurtenissen voorgeschoteld. Verrassend makkelijk wordt hier overheen gestapt door de slachtoffers. Dit ligt waarschijnlijk aan het feit dat de personages niet echt uitgediept worden. Dit geldt voor allemaal.
Het boek leest echter als een trein. Je kunt het niet neerleggen. Met rode konen heb ik het uitgelezen. De verhaallijnen komen aan het eind keurig bij elkaar. Het plot zit goed in elkaar.
Wel jammer dat de familiekwestie met Yakov niet helemaal uit de verf komt.
Kortom, een thriller met tanden, die zeer zeker de moeite waard is om te lezen.
Zullen Leo Klokman en Johan Verhulst in nog meer zaken verwikkeld raken?

Ziva is voor mij 4 sterren waard.