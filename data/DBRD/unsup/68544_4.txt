Nadat ik deel 1 had verslonden, kon ik niets anders dan zo snel mogelijk het volgende deel lezen. Gelukkig vertelde mijn computer me dat het volgende deel aanwezig was in de bibliotheek. Ik hoefde het alleen de volgende dag af te halen! Ik stond dan ook rond openingstijd voor de deur. Niemand anders zou dat boek meenemen! Alleen ik! Zo gezegd, zo gedaan en even later was "De Keuze" onderweg naar mijn huis. Met wat andere boeken natuurlijk. Als je naar de bibliotheek gaat kom je nooit met maar één boek thuis :)

Eenmaal thuis duurde het toch nog even voordat ik me er toe kon verzetten om te gaan lezen. Ik had ondertussen heel hoge verwachtingen opgebouwd. Zo hoog dat ik bang was dat dit boek me heel erg zou tegenvallen. Zodra ik echter genoeg moed had verzameld en het boek opensloeg wist ik dat ik voor niets bang was geweest. Mijn hart begon namelijk weer sneller te kloppen en voor ik het wist werd ik opnieuw meegesleurd in de wondere wereld die Andrea Cremer gecreëerd heeft. Ik heb opnieuw genoten van een soms wel heel bloedstollend verhaal dat op prachtige wijze werd verteld.

Een ding, nou eigenlijk twee dingen, hebben er voor gezorgd dat ik niet helemaal voluit van dit boek kon genieten. In het begin werd je namelijk, net zoals in "De Flirt", in een totaal onbekende wereld gegooid. Deze keer leerde je de Zoekers beter kennen. Echter, in tegenstelling tot het vorige deel, voelde het nu alsof ik in het diepe werd gegooid. Alsof ik geen vaste grond onder mijn voeten had. Het duurde een poosje voordat ik een beeld kon vormen van hoe de zaken er nu voor stonden. Totaal niet geholpen door de pogingen tot humor van een stel zoekers. Het sloeg steeds de plank mis voor mij en was eerder irritant dan dat het enige waarde toevoegde aan het verhaal.

Het was wel een prachtig verhaal dat wederom zijn bloedstollende momenten had. Met oneerlijke en afgrijselijke passages. Gelukkig was het niet alleen maar kommer en kwel en was er nog genoeg om te zwijmelen en om je te verwonderen over de wereld die Calla en haar vrienden hun thuis noemen, waar nog steeds niets is wat het lijkt :) De driehoeksverhouding steekt nog steeds heel goed in elkaar, al hoop ik voor Calla dat ze snel een beslissing kan maken. Ook al gaat dat een hele moeilijke worden...


Conclusie
Ik kan opnieuw zeggen: gaat heen en lees "De Keuze". Ondanks de twee kanttekeningetjes die ik had, is dit wederom een superb verhaal dat je alleen maar doet smachten naar maar. Dat je op een diepere manier laat kennis maken met de wondere wereld van de Zoekers en de Hoeders. Een verhaal dat vragen beantwoord, maar tegelijkertijd ook weer nieuwe vragen oproept. Kortom: een zeer leuk boek dat ik van ganse harte kan aanraden :)

Deze recensie is als eerste verschenen op CarpeLibra.nl