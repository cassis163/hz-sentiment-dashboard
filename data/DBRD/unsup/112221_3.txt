Pieter Elting is een succesvolle zakenman en pas gescheiden wegens een affaire. Hij wordt op klaarlichte dag ontvoerd door twee personen. Pieter leeft voortaan in een sobere kamer, vastgeboden aan een bed. De reden dat hij ontvoerd is blijft onduidelijk, maar wordt naverloop van tijd steeds duidelijker.

Het verhaal bestaat eigenlijk uit twee delen. Het eerste deel gaat vooral over de ontvoering van Pieter, dit is ook geschreven vanuit Pieter zelf. Dit deel begint vlot, maar na verloop van tijd wordt het een beetje langdradig. De schrijfster herhaalt iets te vaak de dagelijkse dingen die het slachtoffer meemaakt. Het tweede deel is geschreven als een soort dagboek, dit wordt meer verteld vanuit het perspectief van een van de ontvoerders, Emmy. dit gedeelte leest makkelijk weg en door dit gedeelte kom je steeds meer te weten over de beweegredenen van de daders.

Het boek kan je niet echt een psychologische thriller noemen. Er wordt zeker een psychologisch spelletje gespeeld, maar een thriller is een groot woord. Behalve de ontvoering ontbreken er toch nog spannende elementen in het boek.

Lieneke Dijkzeul weet op een bijzondere wijze een maatschappelijk probleem dat nu erg speelt in onze samenleving aan de kaak te stellen. Het is een boek dat je aanzet tot nadenken en wellicht tot een discussie aanzet.

De cover van het boek is prachtig, net als het papier dat gebruikt is voor het boek. Je blijft naar de cover kijken en aan het papier voelen.