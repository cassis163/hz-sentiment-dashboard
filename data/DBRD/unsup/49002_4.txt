Périne Monté leren we kennen net voordat ze haar eigen magazine gaat lanceren. Eerder heeft ze voor andere magazines gewerkt maar nu heeft ze zelf een prachtige Glossy neergezet samen met een gedreven redactieteam. De start van een eigen magazine vergt natuurlijk veel inzet, gedrevenheid en werklust. Voor Périne komt Pearls dan ook op nummer 1 en hiervoor zet ze zelfs haar relatie aan de kant. Dat ze niet alleen maar een harde zakenvrouw is blijkt af en toe in haar gedrag naar haar redactie medewerksters en moeder toe. Verder lijkt ze geen tijd te willen vrijmaken voor sociale contacten. Voor veel meer dan haar Glossy heeft ze eigenlijk geen tijd. Dat alles levert haar wel twee nominaties op: één voor haar blad Pearls en één voor haarzelf als mediavakvrouw van het jaar. Dat niet alles over rozen gaat blijkt gaandeweg het verhaal wel. Périne ontvangt een aangetekende brief van de familieadvocaat die ze liever niet had ontvangen! Wat speelt er allemaal in de familie van Périne? En welk groot geheim draagt ze nu al 18 jaar mee? Langzaam komen we steeds meer te weten over Périne, haar passie voor haar werk, de liefde in haar leven en haar grote geheim.
Persoonlijke leeservaring:
Ik beken: ik lees eigenlijk nooit romans! Deze Roman werd gelanceerd in mijn woonplaats en ik was daarbij. Ik kon niet meteen in het boek beginnen maar het lonkte wel degelijk. De cover is echt mooi en voelt ook echt fijn! En zelfs de binnenkant ziet er mooi uit. Toen ik eindelijk begon te lezen zat ik snel in het verhaal. Ik werd aangenaam verrast en dat om meerdere redenen! In elk geval omdat het verhaal echt lekker weg leest. Het tempo is lekker vlot, de hoofdstukken kort en overzichtelijk. Verder herkende ik heel veel in dit verhaal. Ik heb namelijk zelf bij een woonmaandblad stagegelopen en aansluitend gewerkt als freelancer voor dit blad waardoor ik weet hoe het toegaat op de redactie van een tijdschrift. Ondanks dat het al lang geleden is dat ik een onderdeel van een redactie was kan ik zeggen dat ik vind dat de sfeer op de redactie van Pearls goed is weergegeven. Er waren nog meer overeenkomsten met mijn leven en dit verhaal. Zonder dat ik een spoiler weg wil geven kan ik wel zeggen dat ik “in de schoenen sta” van Hella zonder overigens dat ik me in de personage zelf herken of in de relatie tot mijn “Medina’s”. Zelfs hier hielden de overeenkomsten niet op maar daarover kan ik niets “weggeven”. Dat alles maakte het voor mij wel een bijzonder boek om te lezen. Ik ben ervan overtuigd dat het ook zonder deze overeenkomsten een heerlijk boek is om te lezen!