Bibi Boom (Amsterdam, 1983) woont in Midwoud samen met haar katten Tiramisu en Pistache. Ze schreef als kind zelf verzonnen verhaaltjes met in de hoofdrol de personages uit haar favoriete kinderserie: Alfred J. Kwak. Vanaf 2005 schrijft Bibi scenario’s voor haar andere grote hobby: levend rollenspel. Nadat in 2013 haar idee om een boek via crowdfunding uitgegeven te krijgen door het faillssement van het crowdfundingplatform mislukte, ging ze, op advies van een bevriende schrijfster, meedoen met schrijfwedstrijden. De eerste waaraan Bibi meedoet (Zwarte passie, Godijn Publishing, 2015, werd gelijk door haar gewonnen. Bibi heeft geen vast genre; het enige dat haar verhalen met elkaar gemeen hebben, is dat het altijd fictie betreft. Ook zet ze in haar verhalen de lezer graag op het verkeerde been.

'Drijfzand' is het debuut van Bibi Boom. Het verhaalt over Florian en Donna, twee jonge mensen die hun weg proberen te vinden. Florian zijn moeder hangt van comfort, luxe en decadentie aan elkaar. Haar carrière is altijd belangrijker geweest en na de vroege dood van zijn vader, begonnen de echte wrijvingen met zijn moeder. Donna, de vriendin van Florian, werkt voor zijn moeder. Hier krijgt Donna de kans ervaring op te doen die ze nodig heeft om haar ambities als modeontwerpster te vervullen. Na een werkvakantie verheugt Florian zich op een reisje naar Schotland met zijn vriendin Donna. Maar Donna komt niet opdagen. Als hij, vergeefs, op haar staat te wachten in de centrale hal van vliegveld Heathrow, komen er twee jongeren naar hem toe. Hij maakt kennis met Pepper en Lasse en neemt het impulsieve besluit met hun mee te reizen. Hij raakt verzeild in een wereld die zijn stoutste dromen overtreft, maar beseft niet dat hij wegzakt in een moeras van intriges.

'Drijfzand' wordt verteld vanuit een wisselend perspectief. Grotendeels zijn Florian en Donna aan het woord, een kleine rol is toebedeeld aan Amanda, de moeder van Florian. De verschillende verhaallijnen worden vanuit de eerste persoon verteld. Door te kiezen voor dit perspectief is het voor de lezer vaak makkelijker om zich in de personages te verplaatsen. De grootste aandacht gaat naar Florian. Een jongen die moeite heeft zijn weg te vinden in het leven en daardoor sterk te beïnvloeden is. De wereld waar hij in terecht komt lijkt te mooi om waar te zijn. Een groep die leeft van zelfvoorziening en die zich afsluit van de bewoonde wereld. Wat hij zelf niet door heeft is dat hij op een slinkse manier geïndoctrineerd wordt en dat zijn geld de reden is waarom hij opgenomen wordt in deze groep. Als Donna en zijn moeder erachter komen waarin hij verzeild is geraakt, doen ze er alles aan om hem van deze groep los te weken.

Bibi heeft een prettige verteltrant en het verhaal laat zich gemakkelijk lezen. Een interessant gekozen onderwerp waarin veel psychologie te vinden is. Op beeldende wijze wordt de wereld waarin Florian verzeild is geraakt beschreven en het gevaar wordt breed uitgemeten. 'Drijfzand' staat gecategoriseerd als psychologische young adult thriller. Het verhaal pakte mij wel meteen, maar wat ik vanaf het begin miste is de spanning die ik van deze young adult thriller had verwacht. Het gaf mij net niet dat ene gevoel. De psychologie achter het verhaal daarentegen wordt heel mooi verwoordt en geeft aan hoe beïnvloedbaar een onzekere jongere kan zijn.

In 'Drijfzand' miste ik tevens nog enige soepelheid wat meer vaart aan een verhaal kan geven. Duidelijk is wel dat Bibi Boom over genoeg fantasie beschikt om een goed verhaal te schrijven, en het onderwerp is misschien niet helemaal origineel, maar wel uitermate interessant. Voor mij geen thriller, maar wel een psychologische roman met een beetje spanning. Leuk om gelezen te hebben en zeker goed voor een paar uurtjes leesplezier. Een prima begin en de auteur zit op de goede weg, maar ik heb sterk het gevoel dat het beter kan en ik ben dan ook zeer benieuwd naar haar volgende boek.