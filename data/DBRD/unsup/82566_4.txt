Haas gaat tegen wil en dank op wereldreis, hij zal wel moeten want zwaan vliegt met haas op zijn rug naar de Zuidpool. Had haas maar niet moeten proberen om een veer van zwaan te stelen. De reis is dus een straf, had haas nou maar het hazenpad gekozen, maar ja, daar is het nu te laat voor.........

Haas is aangezet tot het stelen van de veer door zijn jaloerse, onzekere vriendin kip, die dacht eens lekker met andermans veer te kunnen pronken. Maar zwaan liet het niet gebeuren, eerlijk duurt immers het langst. Haas moet maar eens wat dapperder worden, bedacht zwaan, en nee durven zeggen als hij iets niet wil. Een wereldreis zal hem wel wat sterker maken. En dus wordt haas gedropt op de zuidpool.

Kip heeft ook spijt en mist haar vriend Haas heel erg, daarom schrijft ze hem een brief, ze wil dat haas terugkomt. Maar haas ontmoet inmiddels allerlei kleurrijke types waaronder de bontgekleurde papegaai, dat zorgt wederom voor jaloerse gevoelens van de onzekere kip die nu ineens liever zou pronken met de veren van de papegaai.

Haas wordt steeds minder bang, trotseert gevaren, beklimt bergen waar hij tegenop ziet en vaart mee op een schip dat belaagt wordt door verfpiraten die volgens haas beter wat kleur zouden kunnen brengen in Grijsland, waar de grijze muizen zich te pletter vervelen.

Haas trotseert met heimwee in zijn hart de gevaren, ontmoet nieuwe vrienden maar ......hij volgt toch vooral zijn hart en komt na alle avonturen en veel briefkaarten toch weer terug bij zijn grote liefde kip.

Dit boek zit vol met spreekwoorden en levenslesjes en heeft met een beetje fantasie veel lesmogelijkheden. De briefwisseling met de plaatjes tussen de woorden is bijvoorbeeld al iets waarmee de kinderen aan de slag kunnen. De karaktereigenschappen en taalgrapjes daarbij opgeteld maken dit een veelzijdig voorleesboek waar ook de voorlezer om kan lachen en iets van kan leren.