‘Gebroken meisjes’ speelt zich in eerste instantie af in 1950 en begint met de kennismaking van een viertal meisjes op een kostschool in Vermont. De vier sluiten een hechte vriendschap met elkaar. De spookverhalen die de rondte doen, nemen zij niet serieus tot een van hen verdwijnt.

“Sonia keek Katie even aan en haalde toen haar schouders op, een koel, uitgesproken Europees gebaar, zelfs nu ze een eenvoudige, witte nachtjapon droeg. Ik heb geen behoefte aan spoken, zei ze met haar lieflijke, melodieuze accent.”

Het verhaal springt vervolgens naar het jaar 2014. Journaliste Fiona Sheridan kan niet in het reine komen met de moord op haar zus, die twintig jaar eerder in de buurt van Idlewild Hallm om het leven werd gebracht. De moordenaar is weliswaar opgepakt, maar Fiona gelooft niet dat daarmee de zaak werkelijk is opgelost. Dan hoort ze dat het inmiddels vervallen Idlewild Hall is verkocht en wordt gerestaureerd. Tijdens de werkzaamheden wordt het levenloze lichaam van een jong meisje gevonden. Het is haast onvermijdelijk dat Fiona op onderzoek uit gaat.

“En toen ineens had er iemand geschreeuwd en had ze haar ogen opengedaan en een man met een enorme snor gezien, zijn gezicht vlak bij het hare. Kleine meid, gaat het wel met je?”

St. James weet een goede balans te brengen in de twee verhaallijnen en geeft zowel het heden als het verleden een geheel eigen sfeer. Vooral de tastbare schimmige sfeer waarin de gebeurtenissen die plaatshadden rondom 1950, zijn goed neergezet. Ook de band tussen de vier meisjes tijdens hun kostschooltijd is voelbaar hetgeen voornamelijk wordt veroorzaakt door de wijze waarop zij met elkaar communiceren. Goed gedaan. In dit deel van het verhaal krijgen de vier jonge meisjes om beurten het podium toebedeeld waardoor ieders visie wordt belicht. Het effect daarvan is dat het verhaal aan diepgang wint.

‘Gebroken meisjes’ is derhalve allesbehalve een doorsnee thriller. Het boek staat ook niet bol van de spanning, maar de spanning is wel continu op de achtergrond aanwezig en misschien is dat nog wel kunstiger dan zo nu en dan een spanningsexplosie.

“Fiona dacht aan Jamies vader, zijn knie in haar maag, zijn adem op haar gezicht. Ik wist dat je dit zou doen. Zijn handen om haar keel. Kennelijk was ze verstijfd, want Malcolm begon haar haar weer te strelen.”

De zoektocht van Fiona, die zich in het heden afspeelt is een verfrissende afwisseling en zeker nergens verwarrend of verstorend. Deze verhaallijn heeft –zoals eerder gememoreerd- een eigen sfeer; passend bij de tijdgeest. Beeldend en vlot geschreven en met een geloofwaardig personage.

Kortom, ik hoop dat er spoedig een volgend boek van de hand van St. James verschijnt.

Over de auteur
Simone St. James werkte twintig jaar achter de schermen van televisieprogramma’s voordat ze fulltime ging schrijven. Ze woont net buiten Toronto met haar man.

Uitvoering
Uitgeverij Ambo Anthos
ISBN 9789026344589
Paperback, 389 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/