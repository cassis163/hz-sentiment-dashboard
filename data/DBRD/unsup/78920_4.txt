Als je de cover van dit boek ziet, dan is 'kleur' het eerste woord dat waarschijnlijk in je gedachten komt. Dat was bij mij in ieder geval zo. Ik werd aangetrokken door de felle kleuren en mooie vormen. De tekeningen spreken heel hard aan door zowel het kleurgebruik als de leuke accenten. Alles vormt een mooi geheel en vooral het rif met de vele kleine soorten visjes vind ik prachtig.

Mijn zoontje was vooral fan van de potvissen. Op een bepaald moment zegt de schrijfster dat de potvissen een dikke snuit hebben en dat vond hij zo grappig dat het is blijven hangen. Hij verwijst dan ook niet naar het boek van 'twee kleine visjes' maar wil 'de dikke snuiten'.

Het boek heeft een aangenaam ritme dankzij de rijm. Mijn zoontje vindt het leuk om woordjes aan te vullen.

Wat ik soms wat miste was de emotie bij de diertjes. Je ziet de uitdrukking van de visjes niet veel veranderen. De tovenaar, die een meer menselijk gezicht heeft, heeft dan wel weer sprekende ogen.

Al bij al geef ik dit boek 4.5 sterren! Ik zou het dus zeker aanraden en ben benieuwd naar verder werk van de auteur, Sofie Schollaert.