Het begint allemaal met het berichtje 'Hora Est' - het is tijd - op de telefoon van archeoloog Peter de Haan. Dit zit hem dwars maar hij heeft op dat moment geen tijd om dit verder uit te zoeken want hij is uitgenodigd voor de plaatsing van de eerste ondergrondse vuilcontainer in Leiden. Bij de opening van dit project door de burgemeester stort deze met graafmachine en al naar beneden. Hieronder blijkt zich een ruimte te bevinden waar een bebloede jongeman gevonden wordt. Als vervolgens hoogleraar van Tiegem in de tunnel verdwijnt en ook zijn beste vriendin Judith Cherev ineens spoorloos is verdwenen begint de zoektocht, die 24 uur zal duren, pas echt!
Dit is één van de drie verhaallijnen. Vervolgens maken we kennis met priester Tiny en apostel Paulus, de overige twee verhaallijnen in dit boek. Welke rollen zij spelen wordt naarmate het boek vordert steeds duidelijker door het verleden op te rakelen van Tiny en door de visioenen van Paulus. Het boek bestaat uit 7 delen waarin uiteindelijk deze drie verhaallijnen samen komen tot een mooie ontknoping.

De vergelijking met Dan Brown is (gedeeltelijk) wel terecht. De religie, de Bijbel, zoektocht en een geheim genootschap, het zit allemaal in dit boek. Je zou Peter zo voor Robert aan kunnen zien. Jeroen schrijft echter alleen veel subtieler over dit toch wel gevoelige onderwerp: religie. Het zet je eerder aan het denken dan dat het kwetsend over komt.
De schrijver heeft een prettige schrijfstijl waardoor je wilt blijven lezen en ook de bijbelse gedeeltes in het boek zijn duidelijk beschreven. Het boek leest lekker weg met name de hoofdstukken over Peter. De stukken over Tiny en Paulus halen de vaart er iets uit maar niet storend.
De karakters vond ik wat vlak, in tegenstelling tot de gedetailleerde beschrijving van Leiden zelf. Maar al met al een heerlijk boek voor de nodige uren leesplezier, een absolute aanrader! Heb het eerste boek niet gelezen maar ga dat nu zeker doen!

Leesplezier 4 - Spanning 3 - Originaliteit 4 - Schrijfstijl 4 - Plot 4
Eindoordeel: 4****