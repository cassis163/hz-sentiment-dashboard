Van John Boyne heb ik al enkele mooie en ontroerende verhalen gelezen, maar dit boek spant toch wel de kroon.
Wat het hart verwoest is een verhaal, dat zich grotendeels afspeelt in Ierland en behandelt vooral hoe homoseksualiteit bespreekbaar werd in de loop van de jaren, beginnend onmiddellijk na WOII. Het is ook het levensverhaal van Cyril, bastaardzoon van een tienermeisje die verstoten wordt in haar familie en de katholieke Ierse gemeenschap. Hij wordt geadopteerd door een bijzonder echtpaar, die hem telkens op het hart drukt dat hij slechts een pleegzoon is en toch wordt er goed voor hem gezorgd en krijgt hij de kans om zich te ontwikkelen.
We volgen Cyril tussen 1945 (zijn geboortejaar) en 2015 en ontdekken hoe moeilijk het was om uit te komen voor zijn gevoelens in het katholieke Ierland. Het is een chronologisch verhaal met pauzes van 7 jaar, dit komt zeker niet storend over. De overgang wordt ruimschoots uitgelegd in het volgende hoofdstuk.
Het is een ontroerend verhaal, waarbij alles aan bod komt: liefde, onbegrip, tragiek, verlies en vooral de emancipatie van homoseksuele gevoelens.
Het verhaal heeft mij geen minuut verveeld en van bij het begin was ik gepakt door de mooie schrijfstijl.
Een aanrader voor wie houdt van echt mooie en emotionele verhalen!