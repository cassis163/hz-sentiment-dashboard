Negentien boeken heeft Bavo Dhooge al op zijn naam staan. Elke titel begint met een S, de negentiende letter van het alfabet. De S van spielerei ook, volgens Dhooges website. Een mens vraagt zich af wat dat gaat geven als hij bij de Z aanbelandt. Maar geen probleem, zolang ze maar allemaal even goed zijn als Star of Showtime.

Showtime speelt zich af tijdens de Gentse Feesten. Hordes mensen komen er elke zomer op af, maar detective Pat Somers laat het liever aan zich voorbijgaan. Totdat inspecteur Bonte hem laat komen. In het Jim Rose Circus is een afgehakte hand gevonden, met de badge van Somers ernaast. Somers krijgt van burgemeester Beke twee dagen de tijd om zijn onschuld te bewijzen.

Het is geen toeval dat de stad Gent en haar Dienst Feestelijkheden op de achterflap van Showtime prijken. De Gentse couleur locale passeert uitgebreid de revue. Burgemeester Beke mengt zich in de affaire, evenals zijn gedoodverfde opvolger, Daniël Termont. En de Gentse Feesten hebben jaren geleden ook het Jime Rose Circus groot gemaakt. Vrouwelijke sumoworstelaars, gewichten aan piercings en een zwaardslikker: Jim Rose heeft het allemaal. Bij al die freaks hoort ook een verhaal dat niet binnen de lijntjes blijft. Die taak is Dhooge op het lijf geschreven: het verhaal krijgt gaandeweg haast hallucinante trekjes. 'Alles is een illusie. Het enige werkelijke is de illusie.' Zo luiden niet voor niets de laatste zinnen van Showtime.

En dan is er natuurlijk nog Pat Somers, de detective die doet lachen om zijn snedige commentaren, maar die ook overtuigend is neergezet als eenzame loner die het nooit eens echt meezit. Het wordt tijd dat Dhooge nu eens écht doorbreekt. En niet alleen in Gent.