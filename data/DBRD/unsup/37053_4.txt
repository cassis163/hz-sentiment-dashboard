Enne Koens, Ik ben Vincent en ik ben niet bang.

Een boek dat je in één keer uitleest. Het komt binnen.
Een verhaal over Vincent. De titel zegt het al.
Vincent is wel bang, heel bang. Met reden.

Vincent zit op de basisschool en heeft geen vrienden. Hij voelt zich anders. In zijn hoofd hoort hij vier stemmen van fantasiedieren. Zij maken het leven voor hem enigszins draaglijk, hij is hun held, en deze dieren maken het verhaal wat luchtiger. Vincent is het buitenbeentje van de klas en wordt gepest. Hij ervaart school als overleven, iedere schooldag is buikpijndag. Na schooltijd kan hij wel zijn verhaal kwijt aan Charlotte, de oppas. Niet aan zijn veel afwezige ouders, hij is bang dat ze dan verdrietig zijn. Het survivalhandboek kent hij feilloos uit zijn hoofd en weet hoe hij bij onverwachte rampen moet handelen. Helaas weten de pesters telkens een variant te bedenken om Vincent verder te beschadigen.
Het verhaal start met een vooruitblik op het schoolkamp. Daarna wordt in zeven dagen in korte hoofdstukken voorafgaand door een regel uit het handboek, toegewerkt naar de in zijn ogen rampweek in de Ardennen. In deze week komt er een nieuwe leerlinge in zijn klas. Met haar lijkt hij vriendschap te kunnen sluiten. Kan hij zich nu nog goed voorbereiden, heeft hij alles in zijn logboek staan, is zijn survivalkit compleet, zou hij toch ziek kunnen zijn en niet hele dagen met zijn klas moeten doorbrengen?

Pesten, een belangrijk, triest thema dat vaker voorkomt in kinder- en jeugdboeken. Pesten is van alle tijden. De auteur heeft dit tijdloze verhaal zodanig geschreven dat je in één ruk doorleest over de machteloosheid en de eenzaamheid die ook hier de gepeste ervaart. Ondanks dat het een volwassen lezer enigszins vreemd zal voorkomen dat juf en ouders nauwelijks iets opvallen als er kleding stuk is, Vincent weer onder de blauwe plekken zit of dat de volwassen uitspraken van De Jas gezien haar leeftijd mogelijk niet kunnen, zal een kind alleen oog hebben voor wat er met Vincent gebeurt. Charlotte, de oppas, had een grotere rol in het verhaal kunnen spelen, omdat zij al lange tijd van de situatie op de hoogte was .
Vincent zijn leefwereld is beperkt en welk kind zou niet blij zijn als er door een klasgenoot een opening wordt gegeven naar fijner leven?

Een compliment voor Maartje Kuiper. Zij heeft een bijzonder aansprekende omslag gemaakt en ook de mooie subtiele vormgeving in het gehele boek is van haar hand.

Dit boek is geschreven vanuit Vincent en de lezer gaat volledig mee in zijn gedachtewereld. Het verhaal geeft als boodschap mee: geloof in jezelf en je bent goed zoals je bent. Vincent wordt Vince. Hij maakt een positieve ontwikkeling door. Het boek is voor iedereen, want iedereen wil toch normaal zijn?

“… niemand is helemaal normaal. Iedereen die beweert van wel houdt iets verborgen. … En ik zal je nog iets vertellen: normaal bestaat helemaal niet. Want niemand weet precies wat het is. …. normaal is wat iedereen dénkt dat de meeste mensen normaal vinden.”

Je gunt ieder kind dat het kan zeggen: Ik ben ik en ik ben niet meer bang.

Dit boek kan goed ingezet worden als voorleesboek in de bovenbouw van de basisschool, zelf lezen vanaf ongeveer 9 tot 10 jaar afhankelijk van de leeservaring.