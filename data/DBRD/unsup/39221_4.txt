De Zaandamse Carla Vermaat heeft een reizend verhaal in gang gezet. De eerste episode (in het boek Kunstlicht) speelt in het Engelse Cornwall. Het tweede boek (Nachtval) speelt zich zowel in Engeland als in Nederland af. Het derde en laatste deel staat voor volgend jaar op het programma. Dat krijgt vooral Noord-Holland als decor. Persoonlijk ben ik erg tevreden dat, in het nu verschenen Nachtval, nu eens afdoende beschreven is hoe vervelend het kan zijn om 's nachts bij slecht weer een lekke band te krijgen op de dijk bij Nauerna. Het boek biedt meer mogelijkheden tot herkenning. Er zijn passages over 'het stadje waar hij was opgegroeid. Toen was het nog een grauwe, naar cacao ruikende provinciestad aan de rivier geweest, nu waren de omliggende gemeenten ingelijfd en deed de gemeente moeite te wedijveren met de nabijgelegen hoofdstad'. Zodoende zijn de gebeurtenissen op een gedetailleerde kaart in te tekenen: de plek waar een autowrak in het IJsselmeer ligt, de plek bij Nauerna waar de bijbehorende dode in een greppel is gevonden, de agenten die vanuit Zaandam en Enkhuizen contact met elkaar opnemen. Bij de plot is duidelijk inspiratie geput uit een bizar Zaans voorval dat destijds veel aandacht heeft getrokken.

Ook de scenes in Cornwall zijn door Vermaat goed voorzien van couleur locale. Daarbij is het een mooie greep geweest om personen in het boek te laten voorkomen die daar een schildervakantie houden. Ze bekijken landschap en gebouwen op hun schilderbaarheid en de lezer krijgt de taferelen dan ook meteen voor ogen. Hetzelfde geldt voor de gevoelens van personages. Mensen beginnen geweldig te huilen, een kleine knul weet dapper zijn tranen te bedwingen: duidelijkheid over emoties is troef. Dat is wel een goede keus, want de lezer wil in deze detective natuurlijk eerst de feiten scherp krijgen.

De plot beslaat onder meer een dode van zes jaar geleden en er zijn diverse familieleden en al dan nietverwante politiefunctionarissen bij betrokken. Ze worden beurtelings als 'vertellende' figuur opgevoerd, in mooi gedoseerde korte hoofdstukjes. De lezer beleeft zodoende het verhaal via steeds andere ogen, oren en met andere reacties en gevoelens - en met feiten die alleen die ene persoon kent of meemaakt. Het totale verhaal rond diverse personages beslaat drie titels. Dit tweede boek, zelfstandig goed te lezen, is een voortgaand stuk in het weefsel van gebeurtenissen. De lezer vindt oplossingen maar zal, door enkele resterende vraagtekens, gretig grijpen naar deel drie.