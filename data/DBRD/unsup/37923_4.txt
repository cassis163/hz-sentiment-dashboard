Harlan Coben schreef al vele bestsellers, waaronder Niemand vertellen, Geleende tijd, Spoorloos en Geen tweede kans. De ontdekking is zijn 32ste thriller. Voor zijn nieuwe boek had Coben drie verschillende ideeën. Het eerste idee was iets te schrijven over een gezin waarvan een kind verslaafd is aan drugs. Het tweede idee was iets te doen met DNA en genealogie websites, die tegenwoordig veel gebruikt worden en het derde idee was een verhaal over een sekte te schrijven. Deze drie ideeën bracht hij samen in De ontdekking.  

Coben zit vaak op een bankje in Central Park in New York City. Op een dag zat hij er te luisteren naar een straatmuzikant, wiens muziek hem deed denken aan John Lennon. Zoals hij vaker doet voor het schrijven van een boek dacht hij ook deze keer: "Wat als?" Wat als die straatmuzikant mijn kind was? Wat als ik haar al een tijdje niet had gezien? Wat als zij problemen had? Dit was het begin van De ontdekking.  

Simon Greene, getrouwd met Ingrid, is een vermogensbeheerder. Het echtpaar heeft drie kinderen. Hun oudste dochter Paige is plots gestopt met haar studie en verworden tot junkie. Simon probeert haar te vinden in de hoop haar in een ontwenningskliniek onder te kunnen brengen. Als hij in Central Park zit, ziet hij haar gitaar spelen; ze is in gezelschap van haar verslaafde vriend Aaron. Een confrontatie volgt waarbij Simon Aaron in het gezicht slaat. Een omstander neemt de confrontatie op met zijn mobieltje. Het filmpje waarbij een rijke man een arme slaat, leidt tot een virale sensatie. Enige tijd later wordt Aaron vermoord gevonden. Simon wordt als verdachte beschouwd. De Greenes gaan op onderzoek naar hun dochter Paige in de veronderstelling dat zij de dader kan zijn. Daarbij kruist hun pad dat van de privé-detective Elena Ramirez, die is ingehuurd om de vermiste geadopteerde zoon van de rijke Sebastian Thorpe te vinden.
De Greenes zijn een welgesteld blank gezin. Simon heeft succes met zijn werk en zijn vrouw Ingrid is kinderarts in New York City (Coben’s vrouw is dit ook). Ze wonen in Upper West Side van Manhattan en hun drie kinderen hebben alles gehad wat hun hartje begeert. Hun successtory is tot staan gekomen door de verslaving van hun dochter. De lezer ervaart de pure wanhoop van de ouders die alles willen doen om hun kind uit het drugsmilieu te krijgen. De auteur beschrijft realistisch wat dit voor Simon en Ingrid betekent en hoe dit tot gevolg heeft dat ze terecht komen in angstaanjagende situaties.  

Simon is toegewijd aan zijn vrouw en kinderen en is gedreven bij het zoeken naar Paige. Hij worstelt met een gevoel van schuld en schaamte, omdat hij het idee heeft tekort geschoten te zijn richting zijn dochter. Zijn kwetsbaarheid maakte hem een heel menselijk persoon. Zijn angst en pijn zijn voelbaar. En gaandeweg het verhaal ontdekt hij tot zijn eigen verbazing en schrik dat er in zijn familie geheimen bestaan die hij nooit heeft vermoed. Hoe meer Simon ontdekt, hoe meer vragen er rijzen. Heeft zijn dochter een duister geheim? Wat weet zijn schoonzus Yvonne, wat hijzelf niet weet? Coben weet al zijn aanwijzingen daarbij zo te presenteren dat het nieuwsgierigheid opwekt, maar dat de betekenis ervan tot de ontknoping raadselachtig blijft.  

Vanaf de eerste pagina zit het verhaal vol actie. En het blijkt niet alleen actie, er zit ook humor in het verhaal.
Een weggelopen en aan de drugs geraakte dochter is op zich geen erg origineel thema. Dit is al vaker vertoond. Coben is er echter in geslaagd van De ontdekking een prima thriller vol spectaculaire twists met een ongekende ontknoping te maken.