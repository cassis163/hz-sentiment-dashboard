Ik hield nooit van boeken waar elementen in zaten die eigenlijk niet konden gebeuren, maar na het lezen van dit boek, ben ik wel een beetje van mening veranderd. Het mes dat niet wijkt, deel I van de Chaos-trilogie, is - wat mij betreft - zeer de moeite waard! Een boek voor de Young Adults, maar ook een boek voor volwassenen!

Todd woont in een dorp waar alle vrouwen zijn verdwenen. Hij is de laatste jongen, maar hij is bijna een man. In het dorp is een probleem: je kunt van alle levende wezens hun 'Herrie' horen. Dat is lastig, want op die manier hoor je niet alleen wat iemand zegt, maar ook wat hij denkt. Op een dag komt Todd voor een probleem: hij ontmoet een meisje (iets wat al niet kan) en hij kan haar 'Herrie' niet horen. Samen met haar - Viola - besluit hij te vluchten voor de burgemeester van het dorp. Ze worden continu achterna gezeten. Zullen ze het overleven? En wat gebeurt er wanneer ze in aanraking komen met de gevaarlijke 'Spakkels'? Viola en Todd proberen naar het veilige 'Haven' te komen. Zullen ze daar komen? Levend?

Patrick Ness maakt met 'Het mes dat niet wijkt' een fantastisch begin aan de Chaos-trilogie. Elke letter is het lezen meer dan waard. Ness gebruikt allerlei manieren om het verhaal spannend te maken en spannend te houden. Met succes! Vanaf de eerste bladzijde boeit het verhaal en dat zet door tot de laatste bladzijde. Moordpogingen, achtervolgingen en gevaarlijke ontmoetingen domineren het verhaal. Daarnaast heb je - als lezer - te maken met open plekken en onverwachte wendingen. Dat maakt het verhaal onvoorspelbaar. Heerlijk!

De fantasie-elementen in het verhaal zijn uniek. Ook in de schrijfstijl zie je dit terug. In het begin is dit even wennen: Todd hoort dingen en wat hij hoort, wordt letterlijk zo opgeschreven. Dat wil zeggen: fonetisch en alles door elkaar. Alle zinnen worden aan elkaar geplakt en op die manier leest het begin van het boek niet makkelijk weg. Voor de lezer even wennen, maar later is het zeker van meerwaarde! Door deze schrijfstijl kun je je makkelijker identificeren met de hoofdpersoon. Je krijgt een gevoel en een beeld bij de situatie. Hoe zou het zijn wanneer je de gedachten van iedereen kunt horen? Na een paar hoofdstukken ben je aan deze schrijfstijl gewend en dan kun je echt in het verhaal duiken.

De boodschap van Ness in dit boek is uniek en ingewikkeld. Hij laat eigenlijk zien hoe 'krom' de macht verdeeld is in de wereld en hoe gevaarlijk 'macht' is. Dit heeft hij in een mooi jasje weten te steken, door je met Todd mee te laten kijken. Het boek is duidelijk niet af aan het eind. Dat maakt dat je deel II zeker ook wilt lezen. Mijn aandacht wordt getrokken door de gebeurtenissen aan het eind van het verhaal. Verrassend, onverwacht en uniek. Deze gebeurtenissen worden - volgens mij - uitgebreid besproken in deel II. Dat maakt me nieuwsgierig!

Al met al denk ik dat Chaos - Het mes dat niet wijkt een geslaagd boek is. Ness heeft met dit eerste deel een sterk begin gemaakt aan de trilogie. Het boek staat te boek voor Young Adults, maar ik denk dat het ook zeer geschikt is voor de volwassen lezers onder ons. De boodschap in het verhaal is mooi, maar ingewikkeld. Om de boodschap volledig mee te krijgen, zijn deel twee en deel drie volgens mij noodzakelijk. De schrijfstijl van Ness is uniek te noemen. Dat maakt het boek anders dan andere boeken! Een aanrader dus!