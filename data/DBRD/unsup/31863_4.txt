De Aanslag vertelt het spannende en tragische verhaal van Anton Steenwijk, die tijdens de Tweede Wereldoorlog op jonge leeftijd bij een represaille van de Duitsers zijn vader, moeder en broer verliest. In zijn volwassen leven probeert Anton via ontmoetingen met betrokkenen de ware toedracht van deze noodlottige gebeurtenis te achterhalen.

Tekenaar Milan Hulsing heeft het beroemde verhaal van Harry Mulisch op een geheel eigentijdse manier vormgegeven in een graphic novel die absoluut de moeite van het lezen en bekijken waard is. Zowel de tekeningen als de uitvoering van het boek zijn schitterend. De beelden die Hulsing in zijn interpretatie naar voren brengt zijn krachtig, duister, vol emoties, kleurrijk en doen recht aan de emoties die de auteur met De Aanslag heeft willen oproepen.

Het is echter niet een boek dat zomaar even gelezen kan worden. Het helpt de lezer de tekeningen beter te begrijpen als de originele versie gelezen is, aangezien Hulsing zijn tekeningen bijna fragmentarisch heeft neergezet. Net als het origineel zal de lezer zich moeten verdiepen in het verhaal en het karakter Anton Steenwijk.

Deze graphic novel is een mooie aanvulling op het verhaal dat Mulisch schreef en Milan Hulsing is er zeker in geslaagd om door middel van sterke tekeningen de essentie van Mulisch' indringende roman te behouden en weer te geven. De graphic novel De Aanslag is absoluut een must read voor liefhebbers van Mulisch en Hulsing.