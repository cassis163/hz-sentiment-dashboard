Zwanenzang speelt zich voornamelijk af in Frankrijk, waar enkele dode zwanen worden gevonden die een gevaarlijk griepvirus met zich meedragen. Microbiologe Amandine neemt de lezer hierop mee in de wereld van ziektes en virussen, en onderzoekt wat dit griepvirus juist inhoudt.

Daarnaast speelt zich een tweede verhaal af bij de recherche, waar ze een gruwelijke moord onderzoeken. Maar tijdens het onderzoek worden ook steeds meer mensen geveld door de griep.

Hoe deze verhalen samenkomen en wat het onderlinge verband is ontdek je gaandeweg. Zwanenzang is een vrij dik boek, dat beetje bij beetje meer details onthult. Maar het verveelt geen moment. De informatie die je krijgt over het virus is mooi uitgewerkt en heel verstaanbaar voor de lezer, waardoor je ook echt wat bijleert over dit interessante thema.

Wat Zwanenzang zo beklijvend maakt is dat er echt wel enkele zieke geesten in dit verhaal aan bod komen, maar dat het allemaal ook zo realistisch lijkt. Als je bedenkt dat dit verhaal echt zou kunnen plaatsvinden, dan is dat ronduit gruwelijk.

Zwanenzang gaat over een origineel thema, dat op een vlotte manier werd neergeschreven. Het is een boek waarin je blijft lezen om te weten hoe het afloopt.

Het enige minpuntje bij dit boek is de uitwerking van de personages, die vrij oppervlakkig is. Je komt wel wat meer over hen te weten, maar de lezer krijgt er geen echte "band" mee. Toch is dit niet zo storend omwille van de interessante verhaallijn. Kortom een spannende en soms beklijvende thriller.