Payback gaat over twee ex-wapenhandelaars, Mace Bishop en Pylon Busho, die een beveiligingsfirma hebben opgezet voor rijke westerlingen die een onbezorgde vakantie willen in Kaapstad. Mace Bishop heeft echter nog schaduwen uit zijn zware verleden achter zich, en als de mysterieuze vrouw en advocate van een islamitische antidrugsbeweging, Sheemina February, in zijn leven opduikt, is hij van niets meer zeker. Ze duikt overal in zijn leven op en hij herinnert zich niet waarvoor ze zo'n grote belangstelling voor hem zou kunnen hebben. Dan gebeurt er vanalles snel achter elkaar, en krijgt hij een bijverdienste aangeboden, net als hij geld nodig heeft om een hypotheek van de bank te kunnen betalen...

In het eerste deel duiken er heel veel personages op en komt het verhaal wat verwarrend en zelfs wat langdradig over. Naarmate het boek vordert, neemt de spanning echter meer en meer toe en wil je steeds verder blijven lezen. Vooral de vrouwen in het verhaal blijken harde tantes te zijn, en blijken een gevaar of een risicovolle verleiding te vormen. Het blijkt toch een boeiend verhaal te zijn dat je nagelbijtend wilt uitlezen. De liefdevolle omgeving van de families van Mace en Pylon worden afgezet tegen hun dagelijkse wereld van bedreigingen en geweld. Je vraagt je steeds af of Mace het leven met zijn vrouw en zijn dochtertje zo vredevol kan volhouden.

Het was de eerste keer voor mij dat ik een Zuid-Afrikaanse thriller las. Nicol hanteert een harde en duistere schrijfstijl waarmee hij de Zuid-Afrikaanse onderwereld van de kleine townshipbandieten tot de grote diamanthandelaren ruimschoots aan bod laat komen en zeer goed weet te schetsen, en die aan elkaar blijkt te hangen door geld, drugs, wapens en diamanten. Ook Kaapstad zelf wordt best mooi beschreven, ook wel toeristisch maar toch voornamelijk de criminele kanten van de stad.

Dit is het eerste deel van de Kaapstadtrilogie waarvan ik het vervolg Killer Country ook al heb liggen en het laatste deel in september dit jaar zal uitkomen. Ik ben uitermate benieuwd geworden naar hoe het de hoofdpersonages verder zal vergaan.