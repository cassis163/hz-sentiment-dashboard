Terry Hayes (Engeland, 8 oktober 1951) is van oorsprong journalist. Vervolgens werkte hij als scriptschrijver en schreef voor filmproducent Kennedy Miller diverse scripts voor een aantal bekende Hollywoodfilms. In de boekenwereld is Ik ben Pelgrim  zijn debuut.
In Ik ben Pelgrim  maken we kennis met de man die ooit de naam Scott Murdoch droeg. Als adoptiezoon van een rijke familie stond hij aan het hoofd van een geheime afdeling van Amerika's Secret Service. Sinds enkele jaren heeft hij zich teruggetrokken uit het geheime leven, schreef een boek en verdween onder een andere naam naar een nieuw thuisland. Totdat de New Yorkse politieagent Ben Bradley gewond geraakt bij de terroristische aanslag op de Twin Towers, zijn identiteit achterhaalt met Scotts eigen boek als leidraad, en Scott beseft dat er iets is misgegaan met het wissen van zijn verleden. Dit leidt hem terug naar New York, waar hij betrokken wordt in een moordzaak van Bradley en zijn collega's. Een moord die bijna volledig uit zijn boek komt: een onbekend lijk in een badkuip vol zuur en een kamer die volledig ontdaan is van alle forensische sporen. Behalve één klein detail en dat detail stort Scott  onder codenaam Pelgrim in een race tegen de klok om een vernietigende aanslag op zijn land te voorkomen. Een aanslag die wordt voorbereid en uitgevoerd door slechts één man: de Saraceen, en die Scott van New York naar de Turkse kust brengt, waar de uiteindelijke confrontatie plaatsvindt. Een confrontatie die dood of leven van zowel Pelgrim als de miljoenen inwoners van Amerika als inzet heeft.
Het is niet gemakkelijk om Ik ben Pelgrim in een categorie in te delen. Je zou het een spionagethriller kunnen noemen, tenslotte wordt de lezer een wereld van spionage en contraspionage ingetrokken en wordt er een diepe inkijk geboden in de werkwijze van de geheime diensten van Amerika. Maar het boek is meer dan dat. Het is de wereld van Pelgrim zelf waarin je wordt meegesleurd. Je ziet wat hij ziet, voelt wat hij voelt. Hij is de verteller van zowel zijn eigen verhaal als dat van de Saraceen, waardoor je weet wat hij weet. En dat geeft een extra dimensie aan de gebeurtenissen die zich in volle vaart afspelen. Daarnaast biedt het een intensief beeld van het leven van de Saraceen, vanaf het moment dat hij besluit wraak te nemen voor een heftige gebeurtenis die in zijn jeugd afspeelde, tot de dag dat zijn taak in de naam van zijn God is volbracht. Als lezer begrijp je zo goed wat deze jongen dreef tot de daden die hij als man verricht, waarom hij doet wat hij doet, terwijl we allemaal weten dat zijn handelen onvergeeflijk en niet goed te praten is.
Is Ik ben Pelgrim  een perfect boek? Nee, niet helemaal. Het begin is soms onsamenhangend en enkele stukken zijn traag. De onderlinge verhoudingen zijn in dat deel ook ongrijpbaar, maar naarmate het boek vordert, en je als lezer begrijpt waar alles toe leidt, verdwijnt dat. Dan zie je hoe alle stukjes in elkaar passen en alles wat verteld is een doel heeft, waardoor de eerder opgeroepen vraagtekens als sneeuw voor de zon verdwijnen. Wegleggen van het boek is dan geen optie meer; je wilt zo snel mogelijk te weten komen wie van de twee – Pelgrim of de Saraceen – de strijd wint.
Chapeau voor Terry Hayes met dit geweldige debuut!