One is het afsluitende deel van de Selection-serie. Er zijn nog maar een paar deelnemers waaruit Maxon zijn toekomstige vrouw kan kiezen, terwijl de druk van buiten toeneemt. Een van de rebellengroepen wil dat de Selectie opgeheven wordt en is bereid om over te lijken te gaan om dat gedaan te krijgen. Ondertussen worstelt America nog steeds met haar gevoelens voor Maxon en Aspen, probeert ze haar plaatsje tussen de andere meiden te vinden en laat de koning uitdrukkelijk weten dat hij haar ‘rebelse’ gedrag spuugzat is.

Ik heb genoten van dit derde deel. Het verhaal werd wat minder oppervlakkig doordat ook andere aspecten dan de liefdeslevens van de hoofdpersonen gestalte kregen. De spanning was in ieder hoofdstuk voelbaar en er gebeurden dingen die me toch hebben laten slikken. De achtergrondsituatie werd meer aan het licht gebracht en de rebellen die ik in het tweede deel nog matig uitgewerkt vond, kregen meer body en vormden een belangrijke leidraad. Hoewel de einduitkomst van de Selectie natuurlijk voorspelbaar was, heeft Cass er genoeg andere verrassende elementen aan toegevoegd om het interessant voor de lezer te houden. Wel gebeurde er ontzettend veel in de laatste pagina’s. Ik denk dat er nog wel ruimte was geweest om de spanning nog iets meer op te voeren, maar niettemin was het een sterk einde van de Selectie.