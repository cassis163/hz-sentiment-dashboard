Dit boek gaat over het leven van de hoofdpersoon Joshua James. Alles wat op zijn pad komt, onder andere zijn muziek, wordt mooi beschreven in het verhaal. Niet alleen de situaties waarin Joshua terechtkomt, maar vooral ook alle mensen die hij in zijn leven tegenkomt, worden beschreven in dit verhaal. Joshua heeft geen gelukkig leven. Het begint al als klein jongetje. Hij groeit op in een gezin met een psychotische moeder en een vader die het vaderschap niet serieus neemt. Gelukkig is er Frank Johnson, een 71-jarige buurman die zich over Joshua ontfermt en voor hem een saxofoon koopt. Zo komt Joshua in aanraking met muziek en hij blijkt een talent te zijn! De saxofoon wordt voor Joshua de manier om te communiceren met de buitenwereld.

Het verhaal bestaat uit meerdere hoofdstukken die allemaal met een ander jaartal worden aangeduid.Er zijn veel flashbacks en flashforwards in dit verhaal wat ervoor zorgt dat je er goed bij moet blijven met je hoofd om het allemaal te kunnen volgen.

Het is de schrijfster gelukt om je mee te laten voelen met de personages in het verhaal. Je voelt aan het einde van het boek zo met Joshua mee, dat je het even moet laten bezinken. Het zit nog in je hoofd nadat het verhaal uit is.Lieke Kézér schrijft met prachtige zinnen een mooi verhaal. Een boek om nog een tweede keer te lezen!