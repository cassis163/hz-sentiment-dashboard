Toen ik de verpakking opende waarin Je kunt je leven helen verpakt zat, viel in groot contrast met de bruine kartonnen doos de kleurrijke cover van het boek meteen op. Een aaneenschakeling van bontgekleurde meetkundige figuurtjes, hartjes, of bloemetjes (vrij voor interpretatie afhankelijk van de hoeveelheid fantasie waarover de lezer bezit) vormen een trendy en aanlokkelijke boekomslag. Leuk extraatje is dat diezelfde kleuren en hartjes (laten we het op het symbool van de liefde houden) ook in het boek terugkomen. En dat geeft dit boek meteen ook extra punten voor aantrekkelijkheid en originaliteit.

Je kan er op basis van de cover niet omheen dat dit dé bijbel voor beginners moet zijn om een gelukkige state of mind te bekomen. Het feit dat er al meer dan 50 miljoen exemplaren wereldwijd over de toonbank zijn gevlogen (en dit ook op de omslag geschreven staat), deed mijn verwachtingen er niet minder op worden. Wie wil er nu niet happier in het leven staan en in positieve zin je leven verbeteren?

Met veel enthousiasme ben ik aan het lezen geslagen. Daar ben ik eigenlijk ook niet meer mee gestopt tot pagina 221. Vervolgens gelijk ook tot de laatste pagina van het boek. Je kunt je leven helen leest als een trein. Hoe Louise schrijft, heeft soms iets magisch. Het doet je als een kind opnieuw geloven dat er ‘meer’ is. In mijn geval ging ik terug geloven. Geloven in mezelf, geloven dat iets kan, of geloven in mijn ‘Innerlijke Kracht’, zoals Louise Hay het beschrijft. Persoonlijk ben ik heel vaak bezig met het hoe-aspect van vraagstukken die mij bezighouden. Maar het boek leert dat alleen al met het tonen van je bereidheid, het Universum voor de rest zorgt.

Je kunt je leven helen steunt mijns inziens vooral op het vertrouwen in jezelf en je eigen kracht / intelligentie. Ik heb al heel veel body & mind boeken gelezen. Maar dit is voor mij het eerste boek met een dergelijke benadering. De rode draad door het boek heen zijn dan ook affirmaties. Vrije interpretatie: eigenlijk is het helemaal niet moeilijk om gelukkig te worden, je moet gewoon zeggen dat je gelukkig bent en het geloven. Dat maakt dat alles neerkomt op het heft in eigen handen nemen.

Als beginneling van de affirmatie-techniek heeft dit boek mij een heel eind op weg gezet. Ik heb ontdekt dat affirmaties mij beter liggen dan meditatie bijvoorbeeld. Ik besef wel dat ik nog een zekere weg moet afleggen om ooit zo vergevingsgezind en vertrouwensvol te zijn als Louise Hay. Want sommige passages of overtuigingen zijn mij tot op heden nog een brugje te ver. Maar het is alvast een zéér goed begin.

Als globale score geef ik Je kunt je leven helen een welverdiende 8. Juist omwille van de nieuwe inzichten die het mij heeft gegeven in mijn proces om gelukkiger te leven. Het is ook het enige boek tot nu toe dat mij zo bezighield, én nog steeds, op de momenten dat ik niet aan het lezen was. Het blijft letterlijk hangen.

Ik raad dit boek zeker aan als meerwaarde op menig boekenplank. Daarnaast is het ook een prima investering om een exemplaar aan te schaffen, want ik ben er zeker van dat lezers nog heel wat keren naar dit boek zullen teruggrijpen in de zin van: “hoe zei Louise dat nu ook weer?” Meer dan een open ingesteldheid, dit boek en een spiegel, heb je niet nodig om gelukkiger te worden. Ik heb alvast nog nooit zoveel in de spiegel gekeken. Letterlijk én figuurlijk. En wat ik zie, bevalt me meer en meer.