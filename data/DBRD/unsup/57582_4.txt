Wie dacht met de eerste zeven delen uit de Pretty Little Liars-serie al het drama en bizarre verhaalwendingen gehad te hebben, heeft het mis. Sara Shepard blijkt zo haar eigen geheimen te hebben en gebruikt ze allemaal in het laatste deel, Finale. Het gevolg is een bizar deel dat werkelijk alles slaat, maar dat tegelijkertijd superspannend is. Over de top, maar zeer aantrekkelijk.  

In Finale keert de lezer nog één keer terug naar het geijkte slaapfeestje van de vijf meiden, om wederom te lezen wat er met Alison is gebeurd. Dan keert Shepard terug naar het heden en confronteert ze de lezer met een totaal onbekende man, die zou fungeren als moordenaar: Billy. Het verhaal wankelt en is zeer twijfelachtig. Een man die zeven delen nauwelijks op het toneel stond, lijkt plotseling de ultieme dader. Vervolgens creëert Shepard in no time een verhaal dat alle elementen van het aannemelijke doorbreekt en ronduit bizarre vormen aanneemt: Alisons ouders houden een persconferentie en stellen hun tweede dochter aan de wereld voor: Courtney. Het is de eeneiige tweelingzus van Alison. Courtney draait vanaf dat moment mee in het leven van de vier vriendinnen en zet alles op z'n kop. En dan, om de veelbelovende, bizarre verhaalsetting compleet te maken, volgt het volgende bericht: "BILLY FORD HEEFT WELLICHT ALIBI". Alle lijnen staan weer open, het spel kan opnieuw beginnen.  

Met de komst van Courtney voegt Shepard een bizar, maar aantrekkelijk verhaalelement toe. Ze creëert ruimte om een nieuw en origineel verhaal te beschrijven en dat doet ze. Vanaf de eerste bladzijde geeft ze de lezer het gevoel dat Courtney niet te vertrouwen is. Tenenkrommend is dan ook het feit dat de vier meiden naïever zijn dan ooit en Courtney ogenschijnlijk volledig opnemen in hun vriendenkring. Helaas legt Shepard te veel focus op Courtney. Het gevolg is dat in elk hoofdstuk, bij elk personage, Courtney op een zeer gekunstelde manier opgevoerd wordt. Zowel bij Emily, Aria, Spencer als Hanna móet Courtney blijkbaar in beeld komen. Daarnaast blijkt Courtney op wonderbaarlijke wijze de hele geschiedenis van de meiden, alle kennissen incluis te beheersen. Goed voor de spanningsopbouw en het verhaaltempo, maar niet erg aannemelijk.  

Naast de mogelijkheid tot een nieuw, bizar maar gekunsteld verhaal, zorgt de komst van Courtney ook voor een verandering bij de welbekende personages. Shepard blaast nieuw leven in de tot dan toe bijna verlepte meiden. Emily ziet haar kans schoon en ontdekt in Courtney een nieuwe liefde, Spencer ontdekt dat ze een nieuwe zus heeft, Aria ziet een vijand als het gaat om het gevecht om haar vriendje Noah en Hanna vindt in Courtney een wraakmaatje en neemt wraak op zusje Kate.  

Net als in eerdere delen slaagt Shepard erin het verhaal te dramatiseren. Met bizarre verhaalwendingen en bijzondere gebeurtenissen weet ze de lezer direct te boeien. Ondanks dat Finale op alle punten de grens met het aannemelijke overschrijdt, is het verhaal meer dan alle andere delen uit de serie aantrekkelijk. Shepard hanteert wederom een hoog verhaaltempo, maar voegt nu ook een hoge dosis misdaad toe. Met de komst van Courtney zorgt ze voor voldoende spanning, maar met de toevoeging van geheime foto's, vreemd gedrag van personages en moordenaar Billy Ford maakt ze van Finale een heuse pageturner. Vanaf het begin is eenieder op zoek naar oplossingen: wat moet Courtney, wie is de dader en waar is Alison?  

Langzaam werkt Shepard, als volledig misdaadschrijver, naar de ontknoping van het lange verhaal. Met de toevoeging van het welbekende eindfeest laat ze nog eenmaal zien niet vernieuwend te zijn, alvorens ze de lezer naar de spannende, wellicht toch voorspelbare slotscènes brengt. Daar beantwoordt ze eindelijk alle vragen en rondt ze Pretty Little Liars af. Finale is tekenend voor de hele serie: aantrekkelijk, maar bizar en bij vlagen ronduit over de top!