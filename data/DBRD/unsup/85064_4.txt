Auteur William Richards is een autoriteit op het gebied van psychedelische experimenten. Hij begeleidde talrijke, legale onderzoeksprojecten met psychedelica, geest verhelderende middelen, zoals bijvoorbeeld psilocybine (de werkzame stof in bepaalde paddenstoelensoorten) en LSD. Zijn doel is begrip, openheid en tolerantie bevorderen, bovendien zegt hij dat één enkele psychedelische ervaring gelijk kan staan aan jaren van therapeutische behandeling. Hierbij doelt hij op therapieën om depressie, angststoornissen en verslavingen tegen te gaan. Bij terminale patiënten kan het de doodsangst wegnemen en clusterhoofdpijn kan door het gebruik enorm afnemen. Waar wachten we nog op?

‘Wat fantastisch dat er uitgebreid aandacht besteed wordt aan niet gangbare complementaire geneeswijzen. Vooral in deze tijd waarin de farmaceutische industrie een dikke vinger in de pap heeft.‘ Aldus mijn eerste gedachte toen ik las over de verschijning van dit boek. Ik werd niet teleurgesteld; het boek geeft tal van ervaringsverhalen waaruit voorzichtig geconcludeerd mag worden dat het gebruik van deze middelen, mits onder goede begeleiding van zeer grote therapeutische waarde kan zijn.

Het omslag ziet er uitnodigend uit met goudkleurige letters en zwarte toevoegingen. Waarbij de P van psychedelica wankelt en symbool staat voor het bereiken van een andere bewustzijnstoestand. Wees je bewust van het feit dat dit werk niet gaat over recreatief high worden. Het gaat over het heilzame effect, de genezende kracht en het bereiken van spirituele- en persoonlijke groei. Tevens lijkt het wetenschappelijk verantwoord en is het toegankelijk voor een ruim lezerspubliek. Zou het niet van enorm toegevoegde waarde zijn wanneer dit de medische wereld bereikt en wel de mensen die openstaan voor verandering van de starre denkwijze die er momenteel heerst? Hij heeft het hier over een enorm kostenbesparende therapie die de volksgezondheid ten goede komt. Inclusief namen-en zakenregister, muzieklijst (welke gebruikt kan worden tijdens een sessie) en bibliografie. Een pleidooi voor veilig en legaal gebruik van psychedelica. Alleen al vanwege de originaliteit verdient dit boek aandacht!