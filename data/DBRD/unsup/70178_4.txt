MIJN MENING OVER DE COVER:
Bijna de hele cover bevat een opengesperd oog. De enigszins vreemde titel maakt nieuwsgierig. Na het lezen van het boek is mij duidelijk waarom voor deze cover en titel gekozen is en kan alleen maar concluderen dat beiden subliem passen bij de inhoud.

MIJN MENING OVER DE INHOUD EN KORTE SAMENVATTING.
Mara heeft haar opleiding aan de Rietveld Academie afgerond waar ze Noor ontmoet die inmiddels haar beste vriendin is. Nadat ze een jaar voor een baas heeft gewerkt begint ze voor zichzelf en keert daarmee noodgedwongen De Kunst de rug toe. Inmiddels is haar relatie op de klippen gelopen en haar moeder overleden. Om dit alles achter zich te laten vertrekt ze naar Umbrië om daar als klusjesvrouw een oud boerenhuis te renoveren. Daar ontmoet ze kunsthistoricus Fert en al snel zijn ze dolverliefd op elkaar. Mara denkt de ware liefde gevonden te hebben. Ze vertrekken samen naar Amsterdam, maar al snel blijkt de liefde niet te brengen wat Mara er van verwacht en de droomrelatie spat uiteen. Ze raakt depressief. Ook Fert heeft het er zeer moeilijk mee dat Mara uit zijn leven verdwijnt.

Het boek bestaat uit een proloog en daarna volgen drie delen met elk een stukje uit het leven van slachtoffer en dader en hoe nauw ze verbonden zijn met elkaar. Het verhaal begint romantisch en idyllisch, maar verandert daarna in een echte thriller. Het romantische gedeelte had voor mij iets korter mogen zijn.

De spanning wordt geleidelijk opgevoerd. Alles klopt tot in detail. Het plot is geweldig. De auteur weet mij te boeien tot de laatste bladzijde. Ze heeft zich grondig verdiept in medische, psychische en spirituele termen. Spiritualiteit bevat maar een paar bladzijden in deze thriller, maar wel interessant om te lezen.

De auteur weet de psychologische gevolgen van een getraumatiseerde jeugd perfect weer te geven. Laat ze zien hoe verschillend mensen reageren en omgaan met situaties. Hoe hun gedachtegang is en wat daar uit voortvloeit met alle pijnlijke gevolgen van dien. Hoe wij mensen kunnen vechten om te overleven of ons doel te bereiken, gevoelens kunnen uitschakelen en tot slot hoe veerkrachtig wij kunnen zijn.

De auteur heeft een prettige vlotte schrijfstijl en de korte hoofdstukken lezen als een trein. Ze weet het spannend en boeiend te houden en karakters goed uit te diepen, zodat ik een goed levend beeld van ze kreeg. Een prachtig thrillerdebuut en echte aanrader.

Tot slot een fascinerende zin uit het boek: Ons sterrenstelsel is immens en toch slechts een miljardste van het heelal. Bestudeer het universum of de kleinste eenheid – altijd rijst dezelfde vraag: Wat zijn wij? Wat betekenen wij? Waarneming is relatief, empirie bedrieglijk. Alles is overal en niets is nergens.