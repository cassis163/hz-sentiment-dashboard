“Lilith Van Winckel, verteerd door pijn en verdriet, besluit om zichzelf voor een aankomende trein te gooien. Er wordt om haar getreurd, maar niemand in haar omgeving is echt verbaasd. Nadien gaat het leven voor haar familie en vrienden verder. Al snel blijkt dat er meer aan de hand is en dat de vrouw de maanden voor haar dood een plan met verstrekkende gevolgen heeft UITGEBROED.”

De tekst op de achterflap van de debuutthriller van gewezen gerechtsarts Pat Craenbroek en meer moet dat soms niet zijn om de interesse van een lezer te wekken. Zeker in combinatie met een prachtige cover, die pas na het lezen zijn geheimen prijsgeeft en wel ontworpen moet zijn door iemand die zich het verhaal eerst eigen heeft gemaakt.

Een verhaal waarin de lezer best blanco start, want elke mogelijke spoiler zou oneer aandoen aan het vernuft waarmee Craenbroek de lezer meeneemt in een adembenemende trip naar de duistere krochten van de menselijke ziel. Een trip gekenmerkt door vriendschap en verraad, liefde en haat, (verloren) loyaliteiten en wraak.

Maar eerst wacht de lezer een flinke uitdaging. Personages moeten worden geïntroduceerd en dat vraagt tijd, soms iets te veel tijd. Het siert de auteur dat elk personage - terecht - evenveel aandacht krijgt, maar het zorgt er wel voor dat het tempo in het eerste deel van het verhaal aan de lage kant ligt en de lezer - hoe boeiend die verschillende achtergronden ook blijken te zijn - even op zijn/haar honger blijft zitten.

Ook de ietwat vreemde opbouw, met verschillende tijdssprongen, werkt in eerste instantie bevreemdend maar houdt de lezer wel alert. Een puzzel waarbij het geduld van de lezer op de proef wordt gesteld, maar eens alle stukjes op hun plaats vallen de beloning alleen maar des te groter blijkt. Een gewaagde zet van een debuterend auteur, maar wel één die werkt. Zeker voor thrillerlezers met een afkeer voor voorgekauwde verhalen, waarbij enige verrassing uit den boze blijft.

Hoe je het draait of keert, Pat Craenbroek schreeft met ‘Uitgebroed’ - zoals eerder al vermeld - een vernuftig debuut waaraan menig overgehypt buitenlands debuterend auteur een voorbeeld kan nemen. Uitdagend, duister, de gruwel niet verbergend - wat moet die ervaring als gerechtsarts als een cadeau aangevoeld hebben - maar soms ook liefdevol, teder en humoristisch. Tegenstrijdige emoties die volkomen in balans worden gehouden en in een spetterend epiloog tot een climax komen en de lezer nog een laatste mokerslag toedienen.

‘Uitgebroed’ is een knappe psyschologische thriller en verdient net als Pat Craenboek een breed lezerspubliek. Geef het boek een kans en laat je onderdompelen in de wereld van Lilith Van Winckel. Het kost in eerste instantie misschien wat moeite (daar gaat die ene *), maar eens het verhaal verteld en alles op zijn plaatsgevallen kan je enkel zuchten en reikhalzend uitkijken naar een nieuw verhaal van deze veelbelovende auteur. Knap !