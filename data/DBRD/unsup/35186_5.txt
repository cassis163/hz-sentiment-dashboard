Een aangrijpend verhaal over een sterke vrouw, die haar verleden beschrijft en wat voor invloed dit heeft gehad en haar heeft gemaakt tot hoe ze nu is. Een krachtige en bijzondere vrouw met veel levenskennis. Het boek laat vanaf het begin al zien dat het praten over een verleden waarin misbruik/mishandeling aan de orde is geweest nog steeds een taboe blijkt te zijn. De cover is al sprekend, een dame zo op de foto gezet dat ze anoniem blijft en duidelijk een geheim of meerdere geheimen met zich meedraagt. Wachtend op het moment dat ze haar hart kan luchten en haar verhaal kan vertellen aan de buitenwereld.

in dit boek maak je kennis met Louelle, een aantrekkelijke jonge vrouw, sportief en levenslustig waarbij alles op rolletjes lijkt te lopen aan het begin. Alleen krijgt ze keer op keer te maken met mannen die een ander doel voor ogen hebben dan zijzelf. Charmante mannen, die deze lieftallige dame voor zich winnen, maar uiteindelijk een wolf in schaapskleren blijken te zijn en haar leven op z’n kop zetten. Het is een open verhaal over de dingen die zij meemaakt, waarbij het ook zo beschreven is dat je soms een lichte voorstelling kunt maken over de spanning en angst die zij heeft moeten meemaken, waardoor het verhaal je op vele momenten aangrijpt. Je leest over een vrouw die klaar staat voor haar ‘’gozertjes’’ zoals zij haar kinderen noemt in het boek en waar zij open over vertelt, ze laat een bepaalde overlevingsdrang zien, om haar kinderen op alle mogelijke manieren te beschermen en een zo goed mogelijk leven te bieden. Ook de spanning die soms overslaat op de kinderen is goed merkbaar tijdens het verhaal. Je gunt ieder kind een rustig en gelukkig leven, maar soms moet je er heel hard voor vechten. Tegelijkertijd worstelt ze met haar verleden waarover ze niet lijkt te mogen praten, omdat de familie niet het hele verhaal meer weet/ wil weten of de kant van een ander kiest. Kortom een heel meeslepend verhaal en met veel openheid geschreven.