Reikhalzend verlangen: Freek de Jonge!
De taalkunstenaar, die ons meeneemt naar zijn jeugdjaren!
Een boek waar ik van genoten heb! Wat een humor, wat een prachtige weergave van de kinderlijke reflecties van de jonge Freek. Het zijn humorvolle beschrijvingen, waarin je volledig de stijl van de cabaretier Freek de Jonge herkent. Hij heeft een beeldende stijl van beschrijven, zo dat je letterlijk meeloopt in de staten van Zaandam. Je loopt, fietst in de vroege zomerochtend mee naar het openluchtbad, je staat naast de jonge Freek en voelt de spanning van de brand in het Zaansch Veem.
Het was de tijd van verzuiling. (ook de tijd waarin ik ben opgegroeid) De vader van Freek was dominee, Freek wordt opgevoed met psalmen, de Bijbel én ervaart de vooroordelen van die tijd.
“..het schilderij in de Kerk had een Kindje met een stralenkrans…” dat kan niet vindt Freek, dat is Roomsch. Freek vertrouwt de gereformeerde medemens niet, ze zijn gemeen! Auto-wassende heren, dat waren heidenen, wel aardige heidenen.
Freek collecteert elke week voor de nieuw te bouwen Paaskerk, in deze kerk zijn de ramen van Karel Appel. Ook de spreuk (de titel van dit boek) uit de Bijbel: Romeinen 8:19 De ganse Schepping wacht met reikhalzend verlangen naar het openbaar worden der Zonen Gods, wordt door Appel op de muur ‘gekwakt’. Freek ziet dit gebeuren… ik word ook kunstenaar… slordig schrijven kan ik al.
DE fantasiewereld van Freek is humorvol, houdt hij zo grip op de wereld om hem heen? Als vader zijn preek voorbereidt is de Heilige geest er vast bij. Zou ik hem zien zitten als een katje, opgerold op vaders schoot?
Subliem zijn de beschrijvingen en het kinderlijke commentaar op de gebeurtenissen om hem heen en waar hij zelf deel van uitmaakt. De scene met het uitgebroede ei is meesterlijk beschreven!
De ervaringen op de middelbare school waar hij de Grote Avond van Schooltalenten aan elkaar mag praten, is bepalend (?) voor zijn latere loopbaan. Gelukkig maar, we mogen nog steeds van zijn talenten genieten.
Reikhalzend van verlangen kijk ik uit naar deel 1 van zijn memoires. Het deel in Workum, waar ik ook zelf ben opgegroeid!