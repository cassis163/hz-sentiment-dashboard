‘Story’, dat was een van de eerst gesproken woordjes van Marissa Meyer, dus waarschijnlijk hield ze toen ze nog maar een heel klein meisje was ook al heel erg van boekjes lezen. Toen ze zich realiseerde dat het beroep ‘schrijver’ echt bestond wist ze zeker dat ze een schrijver wilde worden.  

‘Why is a raven like a writing-desk?’ Dat is een raadsel dat in Heartless meerdere keren aan de orde komt. Het raadsel lijkt onmogelijk op te lossen, maar het antwoord zal je verbluffen! Court-joker Jest stelt deze vraag aan alle genodigden op het bal van The King of Hearts, en Catharine is ook op dat bal. Je kent haar vast wel, de wrede en nare Queen of Hearts uit Alice in Wonderland. Maar hoe komt het dat Catharine zo wreed is geworden?  

Catharine Pinkerton is een heel normaal meisje, nou ja, normaal? Ze is de dochter van The Marques of Rock Turtle Cove en houdt ongelofelijk veel van bakken. Catharine, of Cath, bakt de lekkerste toetjes, cakejes en taarten van heel Hearts. Iedereen vindt dat, zelfs The King of Hearts. Ze droomt ervan om samen met haar vriendin, Mary Ann, een bakkerij te openen. Stiekem weet ze wel dat dit waarschijnlijk niet van haar ouders mag, maar toch hoopt ze het zo. Haar ouders willen dat ze met iemand van stand trouwt, het liefst met The King. Maar Cath wilt dit helemáál niet. Met die kleine, altijd giebelende koning wil ze niet trouwen. Ze wil verliefd worden, en nog zo veel meer dingen. Maar kan en wil ze tegen de wil van haar ouders in gaan?  

In Heartless word je vanaf zin één gegrepen door het verhaal. Meyer heeft een wereld gecreëerd waarin je je, als je van sprookjes houdt, meteen thuis gaat voelen. Catharine heeft één grote passie: bakken, en dat merk je. Haar passie spat van de bladzijdes af. De koekjes en taarten zijn zo beschreven dat je ze bijna próeft! Catharine is geen doorsnee aristocrate; ze heeft een vriendschappelijke band met haar dienstmeid, Mary Ann, en is meer in de keuken te vinden dan in de salon of bibliotheek. Haar moeder vindt dit helemaal niets. Zij vindt dat Catharine zich moet focussen op The King, en dat vindt Cath weer helemaal niets. Al met al veroorzaakt dit spanning tussen Cath en haar ouders, wat je zeker merkt in het verhaal.  

Meyer heeft veel dingen aardig gedetailleerd beschreven. Soms is dit echt geweldig, zoals bij de koekjes en taarten, maar soms vormen de beschrijvingen echt een drempel. Scènes die zo lang duren dat het saai wordt, je denkt het niet nodig te hebben, maar later leiden al deze ellenlange beschrijvingen natuurlijk toch weer tot een oplossing. Er gebeuren desondanks heel veel dingen in Heartless: nieuwe verrassingen, wendingen, raadsels en magie. Heartless is een boek met veel verrassingen en heerlijke taarten.