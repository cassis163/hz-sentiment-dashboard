Jeanette Baker sleept met behulp van het advocatenkantoor Payton&Payton de firma Krane Chemical uit het plaatsje Bowmore voor de rechter. Deze onderneming heeft jarenlang chemisch afval gedumpt, waardoor dodelijke stoffen in het drinkwater terecht zijn gekomen. De gevolgen in Bowmore zijn verschrikkelijk. Tientallen inwoners krijgen kanker en overlijden. Zo ook de echtgenoot en het zoontje van Jeanette. De rechter stelt haar in het gelijk, maar de machtige onderneming gaat hier natuurlijk niet mee akkoord. Zij hebben geen vertrouwen in het rechtsysteem en schakelen de machtige Carl Trudeau in. Hij weet als geen ander hoe hij de uitspraak van het gerechtshof kan beïnvloeden. Er volgt een spannende rechtersverkiezing die leidt tot de langverwachte uitspraak in deze hartverscheurende zaak
John Grisham staat bekend om zijn talent voor het schrijven van een legal thriller. Ook met De Aanklacht is hij hierin geslaagd. Dit boek is echter heel anders opgebouwd dan dat we van Grisham gewend zijn en dus erg origineel. In de eerste bladzijden van het boek behandelt hij meteen de uitspraak in de zaak tegen de chemische fabriek die met zulke verschrikkelijke gevolgen afval gedumpt heeft. Daarna volgt de nasleep van de uitspraak, die grote gevolgen heeft. Het is verbazingwekkend om te lezen waar mensen toe in staat zijn als er veel geld op het spel staat. Grisham laat doorschemeren dat hij de rechtersverkiezingen in Amerika betwist en dat hij de mensen door middel van dit boek wil laten zien hoe het er in de maatschappij aan toe kan gaan. Een waarschuwing van een insider.
Niet alle ins en outs van de personages zijn bekend, de meeste beschrijvingen blijven bij de handelingen van alle personen. Grisham neemt de lezer aan de hand en leidt hem door alle details van de advocatuur. Ondanks het feit dat het jargon voor de leek soms moeilijk kan zijn en dus een obstakel kan zijn om alles te volgen en snappen, boeit het verhaal van begin tot eind. Het plot heeft tal van onverwachte wendingen en de ontknoping is verrassend. De Aanklacht is dan ook een aanrader voor alle legal thrillerfans!