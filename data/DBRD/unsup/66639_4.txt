Het is 18 juli 1995. Amy Stevenson is dan 15 jaar en ze heeft een geheim wat niemand kent.

Tien jaar later bezoekt de journaliste Alex Dale een ziekenhuis met de bedoeling een artikel te schrijven over één van de artsen die daar werkt. Tijdens een rondleiding ziet Alex Amy liggen die al zo'n tien jaar in een soort van coma is. Amy fascineert Alex en zij besluit om uit te zoeken wat er tien jaar geleden is gebeurd en wie dat heeft gedaan.

Jacob is een vrijwilliger in het ziekenhuis die wekelijks de patiënten bezoekt die in coma liggen. Zo ook Amy. Op enig moment komt Jacob in contact met Alex en dan blijkt dat hij tien jaar geleden het vriendje van Amy was. Hij helpt Alex verder met haar onderzoek. Jacob kan Amy niet loslaten, ondanks dat hij getrouwd is en dat zijn vrouw hoogzwanger is. Zijn vrouw weet niets van zijn bezoekjes aan Amy. Uiteindelijk vindt er een huwelijkscrisis plaats.

Alex heeft ook zo haar eigen problemen. Haar huwelijk met Matt is gestrand vanwege haar drankverslaving. Zij beseft dat ze voor eens en voor altijd van haar verslaving moet afkomen en probeert dit op eigen houtje te doen. Alex kan niet loskomen van Matt en belt hem regelmatig. Matt is een politieagent in Londen en helpt Alex met haar onderzoek. Zal het Alex lukken om de dader op te sporen?

Het verhaal wordt afwisselend verteld door Alex, Jacob en Amy. Verrassend is dat Amy niet na 18 juli 1995 ophoudt met vertellen. Opvallend is dat op een gegeven moment de moeder van Jacob (Sue) aan het woord komt. Pas aan het eind van het boek begrijp je waarom.

Naast de speurtocht van Alex naar de persoon die Amy heeft aangevallen, kent het boek nog meerdere verhalen. Het boek gaat ook over de verslaving van Alex, wat dit met haar doet en wat zij erdoor heeft verloren. Daarnaast wordt het verhaal verteld van Jacob en hoe hij als ex-vriendje nog steeds worstelt met het verlies van Amy, zijn huwelijksproblemen en het aanstaande vaderschap.

Het boek heeft mij vanaf het begin geboeid. Het verhaal is heel sterk opgebouwd. Pas aan het eind weet je wat er met Amy is gebeurd en wie haar dit heeft aangedaan. Ik vond het ook een heel ontroerend verhaal. Met name het verdriet van Alex om het verlies van Matt weet de schrijfster heel mooi weer te geven. Het raakte mij. Heel mooi verhaal en wat een verrassing dat dit boek het debuut is van Holly Seddon. Ik kan niet wachten op wat komen gaat!