“Iene Miene Mutte” is het eerste boek van M.J. Arlidge over inspecteur Helen Grace van de politie in het Engelse Southampton. Aan alles merk je dat de auteur die hier debuteert al behoorlijk wat ervaring heeft. Al meer vijftien jaar schrijft hij voor verschillende Britse misdaadseries en het is dan ook geen verrassing dat “Iene Miene Mutte” zeer filmisch is geschreven. Korte hoofdstukken, beeldende scenes en karakters die in zeer korte tijd toch vrij helder worden neergezet. Het verhaal zit goed in elkaar en met veel vaart verteld, al zijn er ook wel wat schoonheidsfoutjes te ontdekken. Het cliché van de getraumatiseerde inspecteur bijvoorbeeld, dat je al in zoveel andere thrillers tegenkomt. Daarnaast duwt de auteur de andere hoofdpersonen wel heel veel privéproblemen in de schoenen. Het is hem echter vergeven want over de hele linie is het een zeer spannend verhaal met een aardige ontknoping. De vertaling rammelt af en toe een beetje maar over de hele linie is het een veelbelovend debuut.