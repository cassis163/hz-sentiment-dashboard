Geraakt van Els Ruiters is het eerste boek waar ik ooit een recensie van heb geschreven. Daardoor hebben zij en haar hoofdpersoon Ava van Amstel toch een bijzonder plekje bij mij.

In het verhaal gaat het om geheimen. Geheimen die nooit met anderen gedeeld zijn en die je toch weten te achterhalen. En wat doe je dan?
Ook Ava blijkt zo’n verborgen verleden te hebben. Een verleden dat ze nog nooit aan iemand verteld heeft. Maar toch blijkt er iemand op de hoogte te zijn.

Het moordonderzoek draait om een lichaam dat al 25 jaar onder een tuinvlonder begraven blijkt te liggen. Voor het team de uitdaging om uit te vinden wie het slachtoffer is en waarom hij/zij vermoord is.

Daarnaast is er ook nog partner Rob Welsman die in het vorige boek zwaar gewond is geraakt tijdens dat onderzoek. Heeft hij dat allemaal wel verwerkt?

Er zijn veel vragen in het verhaal. Dat zou te veel kunnen zijn, maar ik heb dat niet zo ervaren. Een deel stond nog open na het vorige boek. En de “nieuwe” vragen komen allemaal aan het einde samen.

De ontknoping zag ik niet helemaal aankomen. Al was het achteraf helemaal niet zo verrassend als ik het in eerste instantie vond. En dat is best knap. Voldoende aanwijzingen geven, zonder dat de oplossing voor de hand ligt.

Leuk boek. 3,5 sterren