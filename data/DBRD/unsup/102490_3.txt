Postbode Andrej Rubinić wil wat meer financiële armslag en besluit zijn dorpsgenoot en chef van de lokale kabelbaan Josip Tudjman te gaan chanteren. Andrej die fotograaf is en foto’s maakt van vlinders heeft gezien dat Josip er een minnares op na houdt en van hun ontmoeting in het geniep foto’s gemaakt. Josip, die niet weet wie hem afperst, ziet zich genoodzaakt te betalen uit vrees voor zijn vrouw en voor het verlies van zijn baan. Andrej is zo dom het verkregen geld te vergokken en gaat door met zijn chantagepraktijk. Als enige tijd later Andrej als gevolg van een verkeersongeval in het ziekenhuis belandt, ontdekt Josip dat Andrej geld ontvreemdt uit de post die hij moet bezorgen. Josip die in geldnood zit besluit op zijn beurt Andrej te chanteren.

Het is een tragikomisch verhaal over gebeurtenissen in een Kroatisch dorpje ten tijde van het uiteenvallen van Joegoslavië na de dood van Tito. De auteur laat op knappe wijze tussen de twee hoofdpersonen, die van elkaar niet weten dat zij de afperser zijn, een vriendenrelatie ontstaan. Zij zijn van elkaar afhankelijk omdat ze geld nodig hebben om aan elkaar te betalen. Gaandeweg krijgen de een steeds meer sympathie voor de ander. Op de keper beschouwd zijn de twee hoofdpersonen alle twee zielige personen die een weinig gelukkig leven leiden. Daar komt nog bij dat in de tweede helft van het verhaal de oorlog tussen Servië en Kroatië zijn intrede doet, hetgeen de situatie in het dorp nog triester maakt.

De pelikaan is door de plezierige schrijfstijl een vlot leesbaar boek, goed voor een hele middag leesplezier.