Het is altijd leuker en beter een serie vanaf het eerste deel op te pakken, maar aangezien het advies luidde dat je om in te stappen hoe dan ook VT 4 gelezen moet hebben, is dat wat ik deed. Wel, trek je veiligheidsbeugel maar zo vast mogelijk aan want deze achtbaan heeft loopings waar je brullend doorheen gaat.

Het heden en het verleden worden subliem richting elkaar gebracht. De verschillende verhaallijnen met bijbehorende personages pakken je allemaal. Het maakt niet uit wanneer je switcht, je wil met elke lijn dat stuk verder komen!

Skaye zoekt in dit geheel subliem de grenzen op. Hoeveel kan iemand meemaken? Blijkbaar heel veel maar de balans in dit alles is precies goed, tot het naadje, en zo ook met de gruwel. Dit gaat tot de max, ik denk dat na het lezen van dit boek we het allemaal direct weten als we zeggen: DIE scène. Het is gore en goor en de kunst is dan om een klein onderdeel indrukwekkend te laten zijn in het grotere geheel.

Want een groot geheel is het! Het onderzoek van Sanne, Luca en op de zijlijn Will brengt zoveel met zich mee, zowel op relationeel als zakelijk vlak. Wie voelt wat voor wie, hoe zit het met de ketting, de verdwenen vrouwen, en hoe zit het met de jongen Klaver en zijn moeder? Zit hier psychisch echt iets niet goed of wat? Hoe gaat dit passen in het verhaal van Emma? Ow mien God Emma. Soms zou je bijna willen dat het minder beeldend was, minder heftig. Bijna hè, want dit is juist waarom ik graag ook thrillers lees. Emma, Fien, Klaver. Het zijn zij die in dit verhaal een onvergetelijke indruk achter laten.

Hoe het allemaal gaat passen gaat in ieder geval nog gepaard met een ge-wel-dige openbaring. Dit zag ik zó niet aankomen, wat fantastisch bedacht. De afronding is niet anders, prachtig gedaan, en nu? Nu als de donder VT 5 op de te lezen stapel, ik kan niet wachten!

Conclusie:

Schrijfstijl: 4

Spanning: 4

Leesplezier: 4.5

Plot: 4.5

Psychologie: 4.5

Originaliteit: 4

Ik rond naar boven af. Vier en halve sterren voor Verminkte toekomst.

Karin Meinen-Samenlezenisleuker