Indigo is een Young Adult die verhaalt over de achttienjarige Caro. Caro is al jarenlang bevriend met de broers Nick en Noah. Een vriendschap die verandert als eenmaal de hormonen een rol gaan spelen. Tijdens een vakantie in Portugal merkt Caro dat ze andere gevoelens voor Nick heeft gekregen, maar wat ze niet door heeft is dat Noah verliefd op haar is. Het wordt voor Caro nog verwarrender als ze Pia ontmoet en ze ontdekt dat deze mooie en mysterieuze vrouw haar niet koud laat. Ondertussen begint de vader van Caro, Wyn, zich steeds vreemder gedragen en overkomen hem steeds vaker ongelukjes. Maar er zijn meer vreemde gebeurtenissen die tot gevaarlijke situaties leiden.

‘Mijn handen kleven van het bloed. Zoveel bloed. Ze beweegt niet meer. Ik dacht er opluchting zou zijn, vreugde misschien. Als ik al iets voel is het walging. Niet eens vanwege het bloed, of de ingewanden, of de ogen die in het niets staren.’

Al gelijk vanaf het begin heeft Indigo een hoog tempo, de situaties volgen elkaar razendsnel op. Soms is het goed opletten om de belangrijke punten niet te missen. Toch is juist die snelheid die er mede voor zorgt dat dit verhaal aantrekkelijk blijft. Maar ook alle gebeurtenissen rondom Caro, haar verwarrende gevoelens en haar ontwikkelingen weten aan het verhaal te binden. Moirae heeft een fijne, toegankelijke schrijfstijl en de veranderende gevoelens van de jongeren worden herkenbaar beschreven. Zoals bijvoorbeeld de onzekerheid die hieruit voortvloeit.

Indigo heeft een mysterieus en spiritueel tintje en dit geeft het extra spanning mee. Een aantal personages hebben diep verstopte geheimen en hun ontwikkeling in dit verhaal zorgt voor onverwachte situaties. De gebeurtenissen krijgen een steeds meer extreem karakter en een aantal gruwelijke fragmenten weten de spanning flink op te drijven. Dat er iemand met een wraakactie bezig is is al snel duidelijk en ook waarom, maar het blijft lang de vraag wie die iemand is. Door middel van een gruwelijk fragment en een cliffhanger wordt alles opengelegd. Niet helemaal een verrassing maar zoals dit afloopt is niet als gehoopt.

‘Caro probeerde uit alle macht boven haar angst en opborrelende paniek uit te stijgen, maar ze kreeg geen vat op haar gevoel. Ze vond het regelrecht eng wat Pia haar vertelde en, wat nog enger was: dat zijzelf daadwerkelijk dingen voelde.‘

Een verhaal over liefde en wraak, en waar meerdere thema’s in verweven zijn zoals biseksualiteit, automutilatie en depressie. Voor een young adult een best pittig verhaal dat misschien niet voor iedereen in deze doelgroep geschikt zal zijn. Maar voor degene die wel houdt van pittige scenes en gruwelijke spanning met een spiritueel tintje is dit het perfecte boek.