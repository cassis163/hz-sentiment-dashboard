Droog is de debuutroman van Robert van Oirschot. Eerder schreef hij wel een graphic novel en een managementboek.
Antonie Donkers groeit op in Amsterdam in de jaren 20 van de vorige eeuw. Zijn moeder ontvlucht het huis en hij wordt aan zijn lot overgelaten. Antonie is een echt straatschoffie en samen met zijn vriend Johan onderneemt hij van alles, vaak balanceert hetgeen ze doen op het randje van de illegaliteit. Hij gaat boksen.
Antonie ontmoet Helena, ze komt uit een heel ander milieu dan hij en een leven samen lijkt er niet in te zitten. Maar ze is de liefde van zijn leven.
Dan krijgt Antonie de kans om met boksen veel geld te verdienen. Hij gaat boksen tegen Van Klaveren. Er is sprake van matchfixing. Maar het mislukt. Daardoor komt hij in de macht van De Slachter, de koning van de onderwereld, die veel geld verloren heeft doordat de wedstrijd anders dan gepland verlopen is.
Binnen de organisatie van De Slachter functioneert Antonie goed en hij wordt een steeds belangrijkere pion in de organisatie. Maar Antonie vindt dat niet genoeg, hij wil de baas worden. Hij heeft een duidelijk plan om wraak te nemen op De Slachter. Dit plan kan hij alleen verwezenlijken met behulp van Helena en Johan. Helena beweegt zich in de hogere politieke kringen en is betrokken bij de voorbereidingen van de Olympische Spelen 1928 in Amsterdam. Ook heeft Antonie baat bij de Drogekelenwet, die illegale stokerijen succesvol laat zijn.

De achtergrond van het verhaal is gedeeltelijke historisch en gedeeltelijk fictie. Het lijkt een thriller ( een vrij harde) vervlochten met een politiek getint boek met een historische kern. In het verhaal zijn veel politieke en sociale onderwerpen gedetailleerd beschreven, maar niet echt verweven in het ándere’ verhaal. Hierdoor is het voor mij niet echt heel duidelijk tot welk genre het boek te classificeren is.
Het thrillergedeelte vind ik op zich best goed ( wel wat te grof ) maar het politieke gedeelte wat te uitgebreid en te traag. De combinatie vind ik geen goede keuze. Het haalt de vaart uit het boek en de drang om door te lezen ontbrak bij mij.
De cover vind ik wel erg mooi. De poster van een film!
Ik vind het moeilijk om het aantal sterren te bepalen. Het boek op zich drie, maar er staan ook wel wat foutjes in dus een halve aftrek.
Ik kom uit op 2 ½ ster.