Eerst en vooral wil ik even zeggen hoe fantastisch ik de cover van dit boek vind! Het is zo’n boek dat ik gewoonweg al in mijn boekenkast zou willen hebben staan. Omdat ik zowel al positieve als negatieve commentaren op dit boek gelezen had, was ik ontzettend benieuwd! Ik moet meteen vertellen dat het boek ontzettend makkelijk leest door de luchtige en vlotte schrijfstijl die de schrijver hanteert. Het boek is mooi opgedeeld in de verschillende landen waarin de fakir/oplichter op de meest bizarre en onwerkelijke manieren belandt. Als je een serieus boek zoekt met veel gevoel voor realiteitszin ben je hier alvast aan het compleet verkeerde adres. Absurd, onwerkelijk en ronduit briljant. Dat dan weer wel. Romain Puértolas hanteert een heel specifiek gevoel voor humor doorheen het boek dat je ligt of niet ligt. Ik kon het alvast ontzettend smaken! De humor zit vervat in de surreële situaties en Puértolas slaagt erin om één van de zwaardere thema’s uit onze huidige samenleving op één van de meest luchtig mogelijke manieren aan te kaarten. Ik ben fan, wat een talent!