'De weg van het water', pas helemaal aan het einde van het boek werd de betekenis van deze titel mij helemaal duidelijk. En zo hoort het natuurlijk ook in een spannend boek: de clou moet niet al te snel verraden worden want dan is de spanning weg.

Spannend wil ik dit boek zeker wel noemen; ik heb heel erg meegeleefd met Floor en dochter Kim in hun barre tocht om zus/tante Bente te redden uit de klauwen van oplichter Buisman - een figuur waar ik uiteindelijk toch ook wel medelijden kon voor opbrengen.

Wat betreft de haat-liefde verhouding tussen moeder en dochter en tussen de beide zussen: die vond ik maar minimaal aanwezig; integendeel: ik voelde veel liefde en bezorgdheid tussen de familieleden: verschillend wat karakter betreft: ja en daardoor ook wel eens botsend; maar haat? Echt niet.

'Spiritueel' las ik ook op de achterflap. Daar kan ik het niet echt eens mee zijn. Ik las her en der een uitroep, ontleend aan de terminologie van mindfulness en meditatie, maar daar is erg makkelijk overheen te lezen omdat het niet verankerd is in de hele sfeer van het boek.

De vreselijke reis door de sneeuw over Europese snelwegen, vond ik aanvankelijk erg spannend en ik heb wel af en toe de adem ingehouden, maar 70 pagina's vond ik wel een beetje t√© veel om deze tocht te beschrijven. Wat mij betreft had dit korter gekund want ik kon op den duur de spanning niet meer voelen.

Er had, wat mij betreft, wel wat dieper ingegaan mogen worden op de weeshuizen van Bente en de misbruiken daar omheen. Die worden eigenlijk maar zijdelings vernoemd en zijn toch een wezenlijk deel van het verhaal en de oorzaak van alles wat verder in het boek gebeurt

Ik heb 'De weg van het water' zeker wel met genoegen gelezen, het taalgebruik was meeslepend en niet ingewikkeld en het plot was boeiend - ik ben dankbaar dat ik deel mocht maken van het buzzgebeuren rond dit boek - maar ik ben het niet helemaal eens met de beschrijving op de achterflap.
Anders had ik wellicht vier**** gegeven, maar mijn verwachtingen zijn niet helemaal vervuld. Daarom toch maar drie***.