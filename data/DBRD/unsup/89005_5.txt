"Kind friend, for Ieusus sake forbear,
To dig the dust enclosed here.
Blest be he that keeps these stones,
But cursed be he that moves my bones."

"Goede vriend, ik vraag met klem in dit gedicht
Niet wroeten in het stof dat hier begraven ligt
Gezegend zij de man die deze stenen spaart,
Vervloekt degeen die mijn botten ontwaart."

Grafschrift William Shakespeare


Korte biografie

William Shakespeare (1564 - 1616) was een Engelse dichter, acteur en wordt heden ten dage gezien als de beste (toneel-)schrijver allertijden. De kwaliteit van zijn werk was bijzonder hoog, maar de invloed die hij daarmee op de Engelse taal had was van grote invloed. Nu nog worden er veel citaten, woorden en uitdrukkingen gebezigd die regelrecht aan hem zijn toe te schrijven. Ook tijdens zijn leven werd hij al geprezen om zijn veelomvattende werk.
Overal ter wereld is zijn naam bekend en worden er nog steeds toneelstukken, films en opera's van zijn hand opgevoerd.

Zijn jeugd bracht hij door in Stratford-upon-Avon en al heel jong kwam hij op school in aanraking met het beroemde Metamorphosen van Ovidius en de blijspelen van Plautus.

Op zijn achttiende trad hij met de acht jaar oudere Anne Hathaway in het huwelijk, met wie hij drie kinderen kreeg. Susanna was de eerstgeborene, waarna een tweeling werd geboren, Judith en Hamnet. Wat Shakespeare daarna heeft gedaan is onbekend tot aan 1592 en dit worden ook wel 'de verloren jaren' genoemd. Er zijn wel vele theorieën, maar die lopen behoorlijk uiteen. Het is wel bekend dat hij toen al wat toneelstukken en koningsdrama's had geschreven. Helaas brak er een pestepidemie uit in Londen en alle theaters werden ruim een jaar lang gesloten uit angst voor besmetting.
Vanwege een nijpend tekort aan inkomsten uit zijn toneelstukken, legde hij zich toe op het schrijven van gedichten en waarschijnlijk in dezelfde periode ook zijn cyclus van 154 sonnetten. Deze cyclus werd echter pas in 1609 gepubliceerd.

Toen de theaters weer werden opengesteld, richtte hij samen met anderen de Lord Chamberlain's Men op. Dit was het toneelgezelschap waar hij de rest van zijn leven voor zou blijven schrijven. Het volk liet zich vermaken met de uitvoeringen met als ingrediënten; intriges, de liefde en strijd.
De succesvolle jaren legde hem geen windeieren en hij werd een vermogend man.

Waardering van het boek

Deze grote en prachtig verzorgde hardcover-uitgave bevat alle vertellingen van de grote schrijver, allemaal tot mooie en zeer leesbare verhalen hertaald. Onder andere de bekende toneelstukken als 'Romeo en Julia', 'Hamlet', 'De storm', 'Een midzomernachtsdroom', 'Othello' en 'De getemde feeks', maar ook de koningsdrama's staan erin.

De vertellingen zijn zeer leesbaar en fantastisch om met de werken van de grote meester kennis te maken, of als naslagwerk te gebruiken, wanneer je de originele stukken wilt gaan lezen. Zijn verhalen en toneelstukken worden nog altijd veel aangehaald in de literatuur en dan is dit unieke boek een must-have om er even bij te pakken, vooral omdat deze verzameling zo compleet is. Ondanks dat de toneelstukken zijn bewerkt tot deze vlotte vertellingen, is de gedragenheid van de stijl van Shakespeare er nog heel duidelijk in terug te vinden.

De talrijke, prachtige illustraties, die de vertellingen vergezellen, zijn kleurrijk en zeer beeldend.

Een super mooi boek om regelmatig een vertelling te lezen. Ook voor de jeugd kan het een aantrekkelijke en drempelverlagende manier zijn om kennis te maken met de oud-Engelse schrijfkunsten van de grote Engelse meester.


Titel: Alle vertellingen
Auteur: William Shakespeare
Oorspronkelijke tekst:Charles en Mary Lamb en Vladimir Hulpach
Illustraties: Karel Toman
Uitvoering: Hardcover
Pagina's: 407
ISBN: 9789025111564
Uitgeverij Holland
Verschenen: september 2011