Dodenweg is het debuut van Olga Hoekstra onder haar eigen naam. Met het boek voegde zich bij de laatste vijf kanshebbers voor de Hebban|Crimezone debuutprijs 2014. In 2014 won Dodenweg wel de Coffee Company Book Award en als prijs werd haar boek uitgegeven bij Xander Uitgeverij. Op het thrillerfestival maakte ik kennis met Olga en mocht een gesigneerd exemplaar van Dodenweg in ontvangst nemen. Na ruim twee maanden heb ik nu eindelijk tijd om het boek te lezen en ik werd zeker niet teleurgesteld!

In Dodenweg leidt rechercheur Thomas DeLohr het onderzoek naar twee ongelukken op dezelfde plek op dezelfde weg in het dorp Saksenburcht. Bij beide ongelukken zijn vrouwen betrokken en al gauw blijkt dat er meer aan de hand is. Fleur Benedictus, verslaggeefster bij de krant, bijt zich ook vast in de zoektocht naar de waarheid. Spoken uit het verleden confronteren Thomas keihard.

Olga Hoekstra heeft een rake manier van schrijven. Met veel vaart speelt zij met de gedachten van de lezer en zet deze regelmatig met een woord of zin op het verkeerde been. Ze heeft oog voor detail en de emotie spat van de bladzijden af. Je wordt echt meegezogen in het boek en leeft mee met Fleur, Thomas en de slachtoffers. Thomas verleden blijft lang mysterieus en wordt pas langzaam vrijgegeven.

De verschillende oogpunten geven een extra dimensie aan het boek. Het plot zit steengoed inelkaar en was spannend tot het bittere eind. Ineens sloeg ik de laatste bladzijde om en was het boek helaas uit. Een klein minpunt is het liefdesverhaal, het boek had dit niet nodig qua spanning en had weggelaten kunnen worden.

Ik geef het boek vier sterren en kan haast niet wachten op het vervolg, Nevel.