Het lichaam van een oude vrouw in bad, met een heksenmasker op, wordt gevonden. Dat zorgt meteen voor vragen, vooral wat dat afschuwelijke masker daar doet. Het masker schijnt er een aantal generaties in de familie van de oude vrouw te zijn, een soort martelwerktuig dat de tong vastzet en een soort kooi om het hoofd zet.

De huisarts, die de dame regelmatig behandelde en medicijnen voor haar zware rheuma voorschreef blijkt ook nog eens de erfgenaam van het grote fortuin dat de vrouw nalaat, wat daarmee de dochter en de kleindochter onterft. Meteen wordt de huisarts aangemerkt als verdachte, de erfenis is het motief.

De rechercheur komt steeds vreemde dingen tegen, kleine diefstallen, de echtgenoot van de huisarts die een heel goede artiest blijkt te zijn, en die een schilderij blijkt te hebben gemaakt van dezelfde oude vrouw zoals ze er uit zag toen ze vermoord werd gevonden.

Het lijkt wel of de duivel er mee speelt. Wat is de rol van de schilder, die op zeer gespannen voet leeft met zijn vrouw, de huisarts. Hangt er een echtscheiding in de lucht? En wat is de rol van het bejaarde echtpaar dat in de zijvleugel woont van het grote huis van de vermoorde? Zij hebben deze zijvleugel indertijd gekocht, een mooi huis, mooie tuin en prachtig landelijk uitzicht over de velden. Hebben zij iets gehoord toen de vrouw werd vermoord? Wat is hun rol in deze tragedie?

Opnieuw een uiterst spannende thriller van Minette Walters, inmiddels ook al verfilmd door de BBC. Voor iemand die van thrillers houdt een must!