Ik mocht van Not Just Any Book het boek "De dievenwagen" van Jelle Winkels lezen.
Jelle beschrijft in zijn boek de ritten die hij vijftien jaar lang maakte in de boevenwagen. Menig crimineel heeft hij mogen vervoeren.
Met grote interesse begin ik aan het boek. Het onderwerp intrigeert me enorm. Je wil als lezer graag weten, hoe het is om transportbegeleider te zijn van de meest uiteenlopende mensen.

Jelle beschrijft op een prettige manier veel van zijn ritten met verdachten, uitgeprocedeerde vluchtelingen en veroordeelden. Deze ritten gingen veelal van gevangenis naar rechtbank, luchthavens, ziekenhuizen, begraafplaatsen en huisbezoeken.
Als er een veroordeelde op speciaal bezoek mocht om een stervende of overleden familielid te bezoeken, ging er altijd één van de drie transportbegeleiders kijken of het veilig was. Zo'n bezoek moest aan de veiligheidseisen voldoen. De auto moest dichtbij kunnen parkeren, er mochten geen onuitgenodigde personen aanwezig zijn enz.

Veel, via media, bekende criminelen worden vervoerd door Jelle en zijn collega's. Jelle beschikt over de capaciteit om met een aantal van deze boeven een menswaardig gesprek te hebben, alhoewel hij ook bij sommige criminelen inziet dat ze echt slecht zijn. Hij houdt van zijn werk, dat is duidelijk.
Het boek leest vlot, toch geef ik het boek slechts drie sterren omdat het boek toch een opsomming van feiten blijft, interessant maar niet meer dan dat.