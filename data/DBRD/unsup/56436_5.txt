Esther Boek is gekend van haar spetterend debuut ‘Geen kind meer’, een boek dat ze schreef naar aanleiding van waargebeurde familiale feiten en dat in 2017 met lovende kritieken onthaald werd! Voor de blogtour rond dit boek mocht ik dankzij Uitgeverij Hamley books dit boek lezen en recenseren.
We maken kennis met Nelleke en Helena. Twee sterke vrouwen die elk moeten opboksen tegen hun innerlijke en uiterlijke moeilijkheden.


Voor de buitenwereld lijkt Helena op te groeien in een mooi, stabiel gezin. Echter loopt het binnen de huiselijke muren geregeld mis. Na het overlijden van haar moeder storten de zorgvuldig opgetrokken muren rond Helena echter volledig in, en is het duidelijk dat het systeem waar ze in opgroeide, haar lang zal blijven achtervolgen.
“Helena voelt nog de beurse plek op haar billen, een kneuzing die haar al enkele dagen laat schuiven op de harde zitting van haar stoeltje. Toen de wind een paar dagen geleden de achterdeur uit haar handen rukte en deze met een knal zo hard dichtsloeg dat de ramen in de kozijnen trilden, beefde ze zelf net zo hard mee. Zo zachtjes mogelijk rende ze naar boven. Maar de voet van mama was sneller.“
Nelleke denkt de oplossing gevonden te hebben om te vluchten uit een armoedig leven. Ze gebruikt haar charmes om Jacob te strikken, een man die welgesteld is en een verzekerd leven zou moeten kunnen bieden. Echter loert er bij Nelleke een figuurlijke duivel achter de deur, dat haar in donkere hoekjes drijft. Niet alleen zij, maar ook haar naasten moeten zich van hun sterkste kant laten zien.
“Het zware geluid van de kerkklokken vergezelt Nelleke op weg naar haar betere toekomst. Het kant van haar mouwen prikt tegen de huid van haar armen, maar het deert haar niet. Net zomin als dat ze geen zeggenschap heeft gehad over de keuze van haar trouwjurk. Wie betaalt, bepaalt en de ouders van Jacob hebben beslist. Ze willen geen flater slaan bij hun bekakte kringen. Dat hun zoon moet trouwen met een meisje van een lagere klasse is al schande genoeg. De dure, door hen betaalde trouwjurk moet de verdorven smetten wegpoetsen.”
Doorheen dit boek beleef je een rollercoaster aan emoties. Als je, net als ikzelf, je sterk kan profileren aan één van de personages uit dit verhaal kan dit zwaar vallen. Het helpt echter wel om nog meer inleving te krijgen en te willen weten hoe Nelleke, Helena en hun omgeving omgaan met hun levensgebeurtenissen.
De hoofdstukken zijn onderverdeeld in data uit heden en verleden. Over het algemeen zijn het korte stukken, wat het lezen vlot maakt en de personages mooi tot hun recht komen.
Ook het duidelijke taalgebruik maakt dit een aangenaam boek om te lezen.
Wat mij betreft verdiend dit boek absoluut 5 sterren, want dit is één van die boeken die onder je huid kruipt en niet meer loslaat tot de laatste pagina!
Wist je dat je met de aankoop van dit boek ook een goed doel steunt? Reden temeer om dit boek aan te schaffen!