Inmiddels worden de boeken van Lara Adrian in 14 landen vertaald. Zo ook in Nederland. In oktober dit jaar verscheen deel 9 van de Middernacht-serie, Corinne. Fans smullen van de boeken, die iedere keer spannend aflopen. En elke keer rijst de vraag: lukt het de Broederschap dit keer wel om Dragos uit te schakelen?

Na een inval in een gevangenis voor Stamvrouwen weet de Broederschap een groot aantal vrouwen te redden. Een daarvan is Corinne. Na de inval wordt al snel duidelijk dat de Broederschap in gevaar is. Meestervampier Dragos weet waar ze zich schuil houden en heeft een plan om de goede vampiers uit te roeien. Corinne wordt beschermd door De Jager, een oud-onderdaan van Dragos. Weten zij samen Corinnes droom te verwezenlijken en haar te verenigen met iemand waar ze zielsveel van houdt?

Net als de eerdere delen gaat ook deel 9 verder waar het voorgaande deel geëindigd is. Jenna en Brock zijn bezig met hun missie en de Broederschap gaat verder met het bestrijden van Dragos en zijn leger. De andere personages ontwikkelen verder. De zwangere Tess bevalt bijvoorbeeld in dit deel en ook de verslaving van Chase wordt verder uitgewerkt. Dit maakt dat de delen prima los te lezen zijn, Adrian geeft voldoende uitleg, maar het lezen van de gehele serie geeft een stevige extra diepgang.

Je merkt ook dat je van de personages gaat houden en dat je enorm met ze mee gaat leven. Brock en Jenna hebben geen rol in dit verhaal, maar Chase wel. Chase had geen grote rol in deel 8, maar de ontwikkelingen maken dat je met hem meeleeft. Je voelt hem afglijden en wilt alleen maar dat het goed komt. Je sluit Chase in je hart.

Dat doe je ook bij De Jager. Lang is hij nog niet bij de Broederschap. Maar na de ontsnapping van Meestervampier Dragos heeft hij maar één doel: Dragos stoppen en het liefst ombrengen. De Stamvampier lijkt in het begin wat onsympathiek, maar Corinne, voor wie De Jager moet zorgen, weet zijn vriendelijkheid naar boven te halen. Ook de uitleg over wat De Jager bij Dragos heeft moeten doorstaan, maakt dat je steeds meer begrip voor hem krijgt.

De Jager er Corinne zorgen voor de romantiek in het verhaal. Romantiek gegoten in een mooie en redelijk spannende vorm. Corinne en De Jager geven niet snel toe aan hun liefde voor elkaar. De ontwikkeling van hun relatie maakt het een fijn boek. Erotiek is er niet veel. De vergelijking die wederom met 50 shades wordt gemaakt op de achterflap kan genegeerd worden. Er zijn geen overeenkomsten met dat verhaal.

Een ander kritiekpunt dat in alle boeken terugkomt is de mentale vampier. Een vampier is dood, koud en heeft geen kloppend hart. In de Middernacht-serie is dit anders. De vampiers stralen warmte uit en hebben een hart dat klopt. Dat maakt de lezer die veel in dit genre leest in de war. Dat is jammer. Want een van de charmes van een vampier is toch het feit dat hij/zij dood is.

Toch is Corinne een heerlijk verhaal. Spannend vanaf de eerste pagina. Meeslepend, je wil gewoon weten hoe het met Corinne, de Jager en haar missie afloopt. En bovenal wil je ook weten of Chase er bovenop komt. De spanning die in deel 8 ontbrak, is hier zeker aanwezig. En nu, nu is het wachten op het volgende deel. Wanneer en of deel 10 vertaald wordt, is nog niet bekend. We wachten het rustig af.