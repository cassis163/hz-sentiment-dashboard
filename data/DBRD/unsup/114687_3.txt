‘Amberwoede’ is het debuut van Nathalie Haynes:
Omdat Alex Morris haar leven achter zich wil laten, na de dood van haar verloofde, verhuist ze van London naar het naargeestige Edinburgh. Haar gevoelens en herinneringen laat ze achter, ook haar baan als toneelregisseuse. Haar verdriet zorgt er voor dat het haar allemaal niet meer zoveel kan schelen.
Ze solliciteert naar een baan in Rankeillor Street, een centrum voor moeilijk hanteerbare kinderen, waarvan Robert, haar eigen vroegere docent, het hoofd is. Ze krijgt een aantal klassen toegewezen in een donkere en zompige kelder van het gebouw. De hoogste en tevens moeilijkste klas bestaat uit vijf leerlingen: Mel, Annika, Jono, Ricky en Carly. Ze hebben allemaal in hun leven al heel wat meegemaakt. Ze maken het Alex dan ook niet makkelijk. Robert wil dat het groepje kennis gaat maken met kunst en theater.
Gaandeweg krijgt Alex meer contact met deze kinderen. Ze neemt samen met hen een aantal Griekse theaterstukken door waaronder Euripides en Sofokles. De kinderen leren om meer over zichzelf na te denken. Hoe zou je handelen, wanneer neem je wraak, wat is het noodlot, hoe kies je tussen twee kwaden?
Door haar eigen verdriet merkt Alex niet dat een van haar leerlingen, Mel, wel erg veel interesse in haar verleden heeft. Het meisje is doof en getraumatiseerd na de dood van haar broertje. Ook voelt ze zich niet gehoord. Pas als het te laat is ontdekt Alex dat ze helaas niets meer kan veranderen aan het feit dat je ongemerkt schuld kunt hebben aan andermans daden.

Het boek ‘Amberwoede’ wordt verteld in vijf bedrijven, net als in een theaterstuk. Alex vertelt over haar leven en verleden vanuit verschillende tijdsmomenten. Door haar verhaal heen, komen de cursief geschreven dagboekgedeelten van Mel.
Het boek begint met het moment waarop Alex met een advocaat spreekt. Daardoor weet je dat er iets gebeurt is en het zorgt er voor dat je enigszins nieuwsgierig begint te lezen. Het duurt echter te lang voordat het duidelijk gaat worden wat er speelt. Het verhaal zakt in en ik verlies mijn interesse. Aan het eind van het verhaal komt er weer een beetje spanning. Maar op het puntje van mijn stoel zat ik zeker niet.
Dat deze moeilijk hanteerbare kinderen interesse hebben voor moeilijke Griekse theaterstukken vind ik niet erg waarschijnlijk. De thema’s zijn wel geschikt om ze te laten nadenken over hun eigen verantwoordelijkheid en beslissingen in hun leven.
Het verhaal is makkelijk en prettig leesbaar. De lezer hoeft niet door onnodige informatie heen. De karakters in het boek worden helaas niet echt uitgediept. Hierdoor blijft het allemaal wat oppervlakkig.
Een echte thriller kan ik dit boek van Nathalie Haynes niet noemen. Eerder een spannende roman. Ik denk dat de young adult-lezers hier meer plezier aan zullen beleven dan de doorgewinterde thrillerliefhebbers.

Nathalie Haynes studeerde klassieke talen in Cambridge en schreef het boek ‘The ancient guide to modern life’. Ze werd bekend als cabaretier. Ook zit ze vaak in jury’s van literaire prijzen.