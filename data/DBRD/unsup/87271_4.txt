Vanaf 1 september 2014 kun je bij Total sparen voor mees Kees boeken. Bij elke tankbeurt van minimaal 10 liter ontvang je een sticker. Ik tank de laatste weken met wat minder pijn in mijn portemonnee, want bij 2 stickers gaat er al een boek mee naar huis!

Groep 6 gaat op kamp Ik had verwacht dat chauffeur van de bus, bij het vertrek, wel bij Total zou gaan tanken maar er komt geen reclame voor in het boek. Dreus (het hoofd van de school) geeft de klas een werkplan mee, zodat het vijf zeer leerzame dagen zullen worden. Mees Kees werkt keurig alle punten af, maar wel geheel op zijn eigen wijze. Het wordt een kampweek om nooit te vergeten. Alle bekende kamp dingetjes komen voorbij: smerig eten, problemen met het opzetten van de tent, corveediensten, enge spookverhalen, een mislukte speurtocht, bergen snoep en heel véél pret!

Wat ik zo bijzonder aan de mees Kees boeken vind is dat er altijd wel een paar serieuze problemen in besproken worden. Het is niet alleen maar een dolle boel in de klas. Er zijn bijvoorbeeld ook kinderen met dyslexie of kinderen die het thuis niet zo makkelijk hebben. In dit deel blijkt Lieke (die nieuw is in groep 6) een voedselallergie te hebben en plast Sep nog in bed. Mirjam Oldenhave brengt deze problemen op een zo bijzondere wijzen dat het eigenlijk helemaal geen problemen blijken te zijn!

Tot slot nog even een tip van Tom (De slimste jongen uit de klas, ook slimmer dan mees Kees en de juf). Wanneer je in één keer 60 liter benzine tankt ontvang je bij Total 1 sticker. Tank je 6 x 10 liter dan krijg je 6 stickers…….. Dan kun je in de herfstvakantie lekker 3 mees Kees boeken lezen!