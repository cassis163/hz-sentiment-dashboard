‪#JillianeHoffman‬ ‪#DeSnijkamer‬

Een paar jaar geleden las ik het boek ‪#Vergelding‬ van deze auteur. Een steengoede thriller waarvan me tot op de dag van vandaag nog steeds stukken zijn bijgebleven. Uniek, want veel thrillers lees je en vergeet je weer grotendeels.

Onlangs verscheen de Snijkamer. Uiteraard keek ik hier erg naar uit om te lezen. Een boek waar je ook alweer snel inzit. De moord op een vrouw, gevonden in een vuilcontainer. Later komt men erachter dat ze gemarteld en gedrogeerd is voor een online publiek. Wat heeft een eerdere moordzaak die hier gelijkenissen mee vertoont hiermee te maken? Aan rechercheur Manny Alvarez en assistent-procureur Daria DeBianchi de taak dit tot op de bodem uit te zoeken.

De auteur werkte als officier van justitie in Miami, was adviseur voor justitie in Florida en heeft de FBI bijgestaan in talloze misdaadonderzoeken. Een auteur die dus weet waar ze over schrijft. Een vlotte schrijfstijl, humor en veel spanning.

Je kunt de Snijkamer zien als een soort van vervolg op Vergelding, maar het is niet noodzakelijk dat je deze gelezen hebt. Want middels een aantal terugblikken lees je wat zich eerder afgespeeld heeft. Ook komen een paar oude bekenden weer terug in dit boek.

Een boek wat je alleen al oppakt vanwege de prachtige cover, maar ook de inhoud van deze (rechtbank)thriller leest als een trein. Er waren 2 dingetjes in het boek die me een klein beetje stoorden, een voorspelbare gebeurtenis en iets wat ik net te gemakkelijk vond. Maar met het geweldige einde maakt de auteur dit laatste 'foutje' weer ruimschoots goed.

★★★★