Met grote dank aan Uitgeverij LetterRijn om “De Saraceense samenzwering” te
mogen lezen.

Tijdens een controle ontdekt Bill Hamilton, inspecteur bij het Internationaal Atoomagentschap en spion voor de Amerikaanse regering, de verdwijning van 40 splijtstofstaven uit een Iraanse kerncentrale. Kort hierna verongelukt hij. De CIA stuurt daarop zijn beste geheime agent, Jim Matteos, naar Iran om de zaak te onderzoeken. Daar aangekomen ontmoet hij Soraya, een geheimzinnige vrouw die beweert belangrijke informatie te hebben over de verdwenen splijtstofstaven. Deze zouden in het bezit zijn van een onbekende en gevaarlijke groepering.

Al snel vinden er enkele verschrikkelijke aanslagen in verschillende landen plaats. Van de splijtstofstaven is intussen nog geen spoor. Alleen wordt bij elke aanslagplaats een mysterieuze code gevonden, die de daders als boodschap hebben achtergelaten. Het lijkt er op dat de aanslagplegers toewerken naar een ultieme aanslag, waarbij de splijtstofstaven wel zullen worden ingezet.

Het wordt een ultieme strijd tegen de klok. Slaagt Jim er in om de wereld te behoeden voor een ramp?

“De Saraceense samenzwering” is een fantastische actiethriller die erg actueel is. Het is geschreven door het schrijversduo Herman Zandstra en Eric Bakker, onder het pseudoniem Era Richmen. Dit is hun derde thriller.

“De Saraceense samenzwering” heeft je vanaf de eerste bladzijde in zijn greep. De spanning is vanaf het begin aanwezig en bouwt door middel van plottwisten op tot een zinderende ontknoping. Naast flitsende acties is er voelde ruimte voor interactie tussen de verschillende personages. Die vaak is gekleurd met de nodige humor.

Dat het verhaal door twee auteurs is geschreven valt tijdens het lezen helemaal niet op. Het voelt aan als een vloeiend geheel. De schrijfstijl van Era Richmen is dan ook erg aangenaam en transparant. Er is daarnaast voldoende oog voor detail. De korte hoofdstukken met duidelijke plaats- en tijdaanduiding helpen mee de vaart in het verhaal te houden. Hierdoor is het alsof je zelf in het verhaal zit en alles voor je ogen ziet gebeuren.

Het personage van Jim Matteos is zeer sterk neergezet. Hij is sympathiek, knap, maar meedogenloos. Hij is de beste in zijn werk, maar heeft zichzelf niet altijd in de hand. Hoe verder het verhaal vordert, des te beter je Jim leert kennen. Zo kun je je steeds beter inleven in zijn vaak snoeiharde acties. Echter leer je ook zijn demonen uit het verleden kennen die hem ’s nachts teisteren. Zijn privéleven komt uitgebreid aan bod: de relatie met zijn autoritaire vader, de dood van zijn moeder en broer,… Je neemt als het ware een kijkje in zijn hoofd, waardoor je je nog meer verbonden voelt met hem.

De angst die terrorisme met zich meebrengt blijft een actueel thema onze huidige samenleving. De angst die ermee gepaard gaat, is enorm. Zelfs de dreiging van een aanslag roept allerlei emoties op. De auteurs hebben deze emoties perfect weten te beschrijven in “De Saraceense samenzwering”. Het is bijna alsof je zelf angst en woede voelt voor hetgeen er gebeurd. De verwijzing naar echt gebeurde aanslagen en het perfect uitgewerkte plot maakt het ook direct erg realistisch.

“De Saraceense samenzwering” heeft mij volledig kunnen bekoren. Ik ben een groot liefhebber van actiethrillers, en waar sommigen soms wat oppervlakkig zijn naar het verhaal rond de personages, is dit net een sterk punt van dit boek. Daarnaast heb ik ook genoten van de grappige conversaties tussen Jim en Tess, wat hen tegelijk ook menselijker maakte. Ik ben intussen grote fan van Jim Matteo, en hoop stiekem op een tweede boek rond hem. Daarom krijgt “De Saraceense samenzwering” welverdiend de volle 5 sterren***** van mij!