Caterina & Isabella Cammaccio, 2 zussen. Samen met hun ouders en broer Enrico leiden zij een betrekkelijk comfortabel leven in het Florence van 1943, totdat Italië bezet wordt door Nazi-Duitsland. Door de gebeurtenissen in deze oorlog worden de zussen tijdens de oorlogsjaren gedwongen tot beslissingen die zestig jaar na het einde van de oorlog nog heel verstrekkende gevolgen hebben.

In het Florence van 2006 wordt een oude man dood gevonden in zijn appartement. Deze man was een verzetsheld, een partizaan die op de 60e verjaardag van de bevrijding nog werd onderscheiden voor zijn moed tijdens de oorlog. Tijdens het onderzoek vinden ze in zijn woning een dagboekje van Caterina dat zij bijhield tijdens de oorlogsjaren.

"Ispettore" Alessandro Pallioti raakt geïntrigeerd door dit dagboekje, en is er van overtuigd dat, wat er zoveel jaren geleden in de oorlog is gebeurd, verband houdt met de moord op deze oude partizaan. Omdat de mensen en collega's om hem heen deze mening niet delen gaat hij grotendeels in zijn eentje op onderzoek, later geholpen en bijgestaan door "dottoressa" Eleanor Sachs, die op zoek naar haar opa, bij Pallioti uitkomt omdat de vermoorde wel eens de gezochte opa zou kunnen zijn.

Dit boek neemt je mee van een Florence in oorlog naar een Florence in 2006, op een manier die heel natuurlijk lijkt, alsof je als het ware door de tijd hoort te reizen. Het boek grijpt je naar de keel. De gebeurtenissen worden zo indringend beschreven dat het je niet meer loslaat. Je leeft volledig mee met de zussen, voelt de pijn, de angst, het verdriet, en de triestheid van de oorlog die alles overschaduwd. Toch maakt dit het boek niet zwaar op de hand. Grindle is in staat om ook met een dergelijk beladen onderwerp een perfecte balans te vinden zodat het een heerlijk boek is om te lezen met een plot dat je niet al mijlenver aan ziet komen. Dit indrukwekkende boek is een absolute aanrader en zal bij mij op de boekenplank bij de favorieten gaan behoren.