Toen ik de kans kreeg om Eland te lezen via de leesclub greep ik die met beide handen aan. Het is een heel ander soort boek dan ik normaal gesproken graag lees, maar de tekst van de achterflap sprak me dermate aan dat ik deze gok graag nam.

Eland vertelt het verhaal van Daniël die als klein kind een ongelukje heeft in de doka van zijn vader Leon. Hij wordt uiteindelijk gered door een zeer experimentele behandeling van Dokter Goetmakers. Hierdoor is vooral zijn moeder Frances compleet overbezorgd met als resultaat dat Daniël heel erg lang borstvoeding krijgt van haar. ('Molla molla' zoals Daniël het noemt) Door het werk van Frances in de bibliotheek waar ze hem regelmatig letterlijk vastbind aan de boekenkasten, raakt Daniël gefascineerd door de wereld van boeken en hij wordt een zeer intelligent kind.

In het boek zien we de levens van Daniël en zijn familie en de familie Goetmakers, die door elkaar heen verstrengelt raken. Je volgt het levensloop van Daniël en alle leuke en minder leuke dingen die hij meemaakt. Het boek is opgedeeld in 6 delen en elk deel is opgedeeld in diverse kleine hoofdstukken die daardoor makkelijk even tussendoor gelezen kunnen worden.

Toch was voor mij niet het gehele boek even prettig om te lezen. Waar ik de eerste drie delen met gemak en veel plezier verslond, ging dat in de laatste drie delen een heel stuk minder makkelijk. Waarschijnlijk was dat omdat ik me makkelijker met de nog jonge Daniël kon vereenzelvigen dan met de wat oudere Daniël.

Al met al is Eland een zeer verdienstelijke debuut roman van Lykele Muus. Zeker een aanrader voor iedereen die eens een keer wat anders wil proberen.