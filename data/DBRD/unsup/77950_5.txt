In de reeks 'grote verhalenvertellers' van Uitgever Signatuur is in een mooie gebonden uitgave Zaira verschenen.

Zaira groeit op in Strehaia, een klein dorp in Roemenië. Amper geboren wordt ze verlaten door haar ouders.
Onder de bescherming van haar tante en grootmoeder groeit ze op. Het is echter haar neef Zizzi die vooral blijvende sporen bij haar achterlaat.
In die tijd behoorde de familie van Zaira tot grootgrondbezitters en tot de betere klasse. Ze bezaten veel grond, onroerend goed, hadden nergens gebrek aan en beschikte over veel personeel.
In de Tweede Wereldoorlog waren het niet de Duitsers die hun angst inboezemende, de angst kwam later, toen de Russen kwamen.


Schrijver Catalin Dorian Florescu heeft zijn fantasie gebruikt om een extra dimensie te geven aan Zaira.
Voornamelijk komt deze tot uiting in het eerste gedeelte van het boek. Hij beschrijft denkbeeldige figuren die door Neef Zizzi aan Zaira in zelf verzonnen toneelstukken worden getoond. Zij vormen de basis voor haar latere succesvolle werkzaamheden als poppenspeelster. Ze zullen Zaira in haar verdere leven blijven volgen als ze Traian, haar grote liefde, ontmoet en als ze haar Vaderland ontvlucht.

Terwijl Florescu de levensloop vertelt van Zaira vertelt hij ook de geschiedenis van Roemenië rondom de Tweede Wereldoorlog en de huiverwekkende komst van de Russische 'bevrijders'. Het latere Communisme wat het land overheerst zal van grote invloed zijn op het leven van Zaira. Tijdens haar vlucht naar het vrije Westen is ze getuige van de Praagse lente en de bloederige gevolgen. Als Zaira in Amerika als vluchteling aankomt, is het land volledig in de greep van de oorlog in Vietnam. Ze zal er nooit thuis zijn en op hoge leeftijd gaat zij terug naar Roemenië.

De schrijver Florescu keert met Zaira terug naar zijn geboorteland en naar het dorp waarin hij opgroeide. Het is dan ook niet verwonderlijk dat het leven van destijds zo mooi in detail is beschreven.
Het is duidelijk dat de veelzijdige roman Zaira uitstekend past bij de grote verhalenvertellers van Uitgever Signatuur. Catalin Dorian Florescu heeft met een prettig lezend taalgebruik een boeiend en fantasierijk verhaal geschreven.