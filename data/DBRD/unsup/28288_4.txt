Het wordt in Lek een knotsgekke rit door New York. Het is eerst wel even wachten, toch slaat de destructieve tsunami toe; zet je schrap! De Amerikaanse Don Winslow (1953) heeft voor het schrijven van deze imposante politiethriller een flinke portie pikante mosterd gehaald bij heel wat ervaren agenten. Dergelijk overweldigend verhaal zuig je niet zo maar even uit je auteursduim. Vooraleer uit te groeien tot een voltijdse schrijver heeft hij eerder gewerkt als theatermanager en privédetective in New York en Californië. Zijn nieuwste boek draagt hij respectvol op aan de Amerikaanse politieagenten, die tijdens het beoefenen van hun functie om het leven zijn gebracht.

Wat vrij snel opvalt tijdens het lezen: de filmische schrijfstijl en de knallers van directe dialogen. De auteur heeft bovendien een scherp oog voor het beschrijven van de locaties; de typische sfeer en gewoontes van The Big Apple geeft hij waarheidsgetrouw weer.
Hij heerst – met de hulp van zijn teamleden van de Da Force (de Manhattan North Special Task Force) – over de meest duistere straten van New York. Politieheld Denny Malone doet er alles aan om de veiligheid van de stadsbewoners te waarborgen, maar wel op zijn eigen manier. Hij is vastberaden, agressief, intelligent en lekker pedant; tevens waant hij zich onkreukbaar. Niemand doet hem wat, tot hij wordt opgepakt door de FBI. De Amerikaanse inlichtingendienst beschikt over ruim voldoende bewijsmateriaal om de superflik op te sluiten. Malone wordt echter voor een verschroeiende keuze geplaatst: ofwel een jarenlang verblijf in de gevangenis, ofwel een speciale overeenkomst sluiten met de FBI. Gaat hij voor deze laatste keuze, dan wordt hij - wat Malone werkelijk verfoeit – een vuile verklikker.

Ze spelen samen onder één hoedje: de lokale politie, de misdadigers, de politici en magistratuur. Een giftige atmosfeer, waarbij corruptie een dagelijks fenomeen is. Wie gaat er als personage helemaal vrijuit? Heel makkelijk: niemand. Onderwerpen zoals drugs en raciale spanningen krijgen alle ruimte. Dit alles wordt messcherp neergezet.

Met zijn pittige taal vrolijkt Winslow het heftige verhaal op, door Tasio Ferrand kundig vertaald naar het Nederlands:
Het boek bevat een bijzonder geloofwaardig, hedendaags en snoeihard misdaadverhaal, waarin de auteur echter de thema’s moraal en ethiek nooit uit het oog verliest. Vooral het derde en tevens laatste deel is een wilde achtbaan, waarin de lezer wordt opgeslorpt door verrassende wendingen en onhoudbare spanning. De meesterlijk gecomponeerde plot is werkelijk het neusje van de zalm. Lek is bits, boeiend en blits.