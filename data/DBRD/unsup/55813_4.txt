The Garden of Evil is het zesde deel met de Italiaanse inspecteur Nic Costa in de hoofdrol. Drie van de eerdere titels zijn in Nederland in vertaling verschenen. Het is te hopen dat dit deel ook in vertaling verschijnt want het is een spannend en zeer leesbaar boek.
Nic Costa wordt in The Garden of Evil geconfronteerd met de brute moord op een jonge vrouw, in het dagelijks leven werkzaam in een museum in Parijs. Hoe zij dan dood in Rome gevonden kan worden, naast een nog nooit beschreven schilderij van de grote Caravaggio, is dus een groot raadsel. Gaandeweg het verhaal wordt duidelijk dat deze moord, en het schilderij, te maken hebben met gebeurtenissen uit een ver verleden, een verleden waarin Caravaggio zelf nog leefde.

David Hewson weet hoe hij zijn lezers bezig moet houden. Nic Costa speelt wederom de hoofdrol, maar de échte hoofdrol is toch wel weggelegd voor de stad Rome en haar lange geschiedenis. Wie meer wil leren over Rome en de schilder Caravaggio mag dit boek beslist niet overslaan. Voeg daarbij dat Hewson een goede plot heeft neergezet en drama, spanning en rustiger momenten fraai combineert, en je hebt een boek van topkwaliteit. Een hele plot ophangen aan de symboliek in schilderijen van 400 jaar oud is knap. Nog knapper is het er voor te zorgen dat de lezer begrijpt hoe deze symboliek werkt én hoe zij van invloed is op de basis van het verhaal: het oplossen van diverse akelige moorden.
Ook lezers die deze Hewson als eerste lezen, dus zonder kennis te hebben van de voorgaande boeken met Costa in de hoofdrol, zullen onmiddellijk gegrepen worden door de heldere manier waarop Hewson zijn hoofdpersoon heeft neergezet. Door hier en daar een zinnetje neer te zetten over gebeurtenissen in het verleden, wordt de lezer al snel betrokken bij de persoon Costa.
Persoonlijk vind ik het altijd prettig als een thriller ook nog leerzame elementen bevat. The Garden of Evil voldoet hier helemaal aan door de uitstekende uitleg die Hewson geeft over Caravaggio. Aangezien afbeeldingen van schilderijen van deze grote kunstenaar ruim voorhanden zijn op het Internet, geeft dat een extra dimensie aan het verhaal.

(Door: Jannelies Smit)