Max valt op foute jongens. Als ze weer eens de zoveelste slechte jongen aan de haak heeft geslagen, willen haar ouders net op dat moment bij haar in Philadelphia langskomen. Ze is bang dat haar ouders de financiële steun intrekken zodra ze haar vriendje Mace zien, die onbeschoft is, in een band speelt en een grote tatoeage heeft.

Cade is een modelstudent die net naar Philadelphia is verhuisd. Hij probeert het te maken als acteur. Dan ontmoeten Max en Cade elkaar en hun levens raken met elkaar verbonden. Zo intens, dat hadden ze op voorhand nooit kunnen indenken.

Een waarschuwing vooraf: je moet wel houden van een flink dosis seksuele spanning, want tussen de hoofdpersonages in Faking it is deze spanning haast voelbaar. Toch blijf je desondanks geboeid. Dit komt door de hapklare schrijfstijl van Cora Cormack en de personages die ze zo realistisch heeft weten te schetsen. Het verhaal is soms heftig en aangrijpend, want het heden en vooral het verleden van Max en Cade gaan niet altijd over rozen.

Het begin van het boek pakt je direct, want Max’ echte vriendje is een badass en ze faket een relatie met Cade. Dit stukje is ontzettend grappig en brengt Max en Cade in een onmogelijke situatie: ze blijven gedwongen verbonden met elkaar.

Het voorspelbare plot is jammer. Het is vanaf het begin af aan duidelijk hoe het verhaal zal eindigen. Gelukkig spelen er nog meer onderliggende drama’s bij beide hoofdpersonages en dat maakt het toch de moeite waard om door te blijven lezen. Beetje bij beetje wordt duidelijk welke heftige gebeurtenissen er speelden in Max’ verleden. De verhaallijn is luchtig en flinterdun: de lezer kan veel van te voren zelf al invullen en er blijft bar weinig over dat Faking it een raadselachtig boek maakt.

Al met al is Faking it niet een directe aanrader. De seksuele spanning is soms wat teveel van het goede. Eigenlijk zorgt dit aspect voor gemengde gevoelens over het boek. Soms waren er geweldige, humoristische situaties en soms voerden de lustgevoelens de boventoon. Maar toch werd dit alles weer goedgemaakt door de worsteling die Max doormaakte.

Cora Carmack schreef in deze serie al eerder het eerste deel, Losing it. Dit eerste boek is los te lezen van Faking it en gaat over andere hoofdpersonages. Cora noemt zichzelf ‘ergens in de twintig’ en schrijft graag over personages van die leeftijd. Volgens eigen zeggen heeft ze altijd vreselijke saaie baantjes gehad en kan ze nu eindelijk haar droombaan uitoefenen: schrijven. Al haar boeken hebben hetzelfde thema: de hoofdpersonages komen terecht in de meest bizarre situaties, maar eindigen meestal met een relatie.