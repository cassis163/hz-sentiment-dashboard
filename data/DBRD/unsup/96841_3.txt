De plectrumfabriek is de debuutroman van Vincent van Warmerdam, vooral bekend als componist.
In dit verhaal volgen we Wessel, zoon van een bijzonder gezin, waarin vader toneelmeester wordt van het Rex, een theater in een stadje aan de zee. Wessel, zijn broers en ouders wonen boven het theater. Wessel en de rest van het gezin moeten hun weg vinden in deze nieuwe stad. Moeder is vaker niet dan wel beschikbaar en heeft geen grip op Wessel en zijn broers en vader is erg druk met zijn werk als toneelmeester. Wessel zijn broers volgen totaal hun eigen weg en Wessel als jongste in het gezin probeert aansluiting te vinden bij jongens op zijn nieuwe school. Samen met een aantal jongens besluiten ze een bandje op te richten, wat niet echt goed van de grond komt. Het verhaal loopt verder in chronologische volgorde en volgt vooral Wessel en zijn opgroeien op deze unieke plek.

Verwacht geen duidelijke plaatsnamen of tijdsaanduidingen, die zul je als lezer er zelf bij moeten bedenken. Soms wordt de wereld om Wessel heen wat onduidelijker en vager, dit zijn de momenten waarop de schrijver mij als lezer kwijt raakte. De rest van het verhaal is vlot geschreven en dit boek lees je zeker in een aantal uur uit.

Maar dan? Voldoet het aan de verwachtingen of blijf je enigszins teleurgesteld achter? Mijn mening is dat er meer uit te halen was, en dat de 'vage' momenten in het verhaal een onnodige afleiding verzorgen. Toch heeft het boek ook mooie momenten en die maken dat ik het boek toch een krappe voldoende geef.

Dus wil je even terug in de tijd en een verhaal a la de film Stand By Me lezen? Neem dan gerust dit boek eens mee.