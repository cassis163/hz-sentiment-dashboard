Groepsrecensie 'De vrouw in de spiegel' - Kim Moelands


Genre; Thriller
Uitgever; A.W.Bruna Uitgevers B.V.
ISBN; 9789400505766
Uitvoering; paperback
Aantal pagina's;
Uitgave; 7 april 2015

Twee weken nadat zuivelbedrijf Latté een dreigbrief ontvangt waarin tweehonderdduizend euro wordt geëist, valt het eerste slachtoffer door spijkers in een pak yoghurt. Brigadier Tess Westerhout stort zich op de zaak en komt op het spoor van Charlie 'de Rat' Zwols, die een straf uitzit voor een eerdere afpersingszaak. Charlie lijkt Tess en haar collega Vincent verder te kunnen helpen, maar hij eist voor zijn samenwerking wel een wederdienst van Tess. Om aan antwoorden te komen, zal Tess een levensgevaarlijk spel met hem moeten spelen. En Charlie blijkt angstvallig veel over Tess te weten.
Intussen gaat de afperser verder met zijn voorbereidingen om nieuwe slachtoffers te maken...

Deze groepsrecensie is mede tot stand gekomen door de beschikbaar gestelde recensie exemplaren door de uitgeverij, waarvoor hartelijk dank!

Lezers; Dini, Eline en Patrice
Groepsrecensie samengesteld door Patrice (team DPB)

Over de auteur

Kim Moelands (Goirle, 1975) is de auteur van twee autobiografische romans, Ademloos en Grenzeloos, en de thrillers Weerloos en Verdieping X. Ze was tweemaal jurylid van de Gouden Strop en werkte jarenlang voor de boekenwebsites Crimezone en Ezzulia.

Cover

Eline; De vrouw in de spiegel heeft een zwart cover, waarop een veertje en drie spijkers staan afgebeeld. Een mooi cover, vind ik, voor een thriller. Aan het eind van het boek wordt de betekenis van deze cover én van de titel duidelijk. Ik geef de cover 8 punten.

Dini; De titel is heel mooi en wordt in het boek ook nader verklaard. De cover vond ik mooi van kleur en de afbeelding van de veer en spijkers goed gekozen na het boek gelezen te hebben. Die geef ik dan ook een 8.

Patrice; Een titel die op meerdere manieren te interpreteren valt en ook een cover waarvoor dat geldt. Intrigerend, donker en onheilspellend. Mooie keuze. Een 8.

Samenvatting van het verhaal

Patrice; De proloog zet de sfeer van bedreiging en spanning neer. Dit is foute boel. Gewapend met een dosis gezond denkvermogen en haar Mauser SR-93 is Tess Westerhout op het ergste voorbereid tijdens een inval. De spanning is om te snijden. Wat heeft dit stuk te maken met de rest van het verhaal? Gaat het duidelijk worden om wie dit gaat en waarom dit hem wordt aangedaan?

Dini; Het zuivelbedrijf Latté ontving een dreigbrief waar de afzender dreigde met het vergiftigen van bepaalde producten van Latté. Ze namen in eerste instantie de bedreiging niet serieus omdat ze wel vaker dreigementen kregen en het geëiste bedrag aan de lage kant was met twee ton, maar wanneer er consumenten yoghurt met spijkers aantreffen en er een tweede brief volgt met aankondiging van dat de afzender ergere middelen zal inzetten wanneer ze hem niet serieus nemen waarschuwen ze de politie.

Eline; De vrouw in de spiegel is een thriller, die zich afspeelt in Utrecht en omgeving en dat hoofdzakelijk gaat over twee hoofdpersonages, n.l. Tess Westerhout en Elisabeth. Tess Westerhout is een ambitieuze brigadier bij de politie. Samen met collega Vincent wordt ze op de zaak omtrent de afpersing van zuivelbedrijf Latté gezet.

Dini; Hoewel de egoïstische directeur Boon zich duidelijk meer zorgen maakt over het bedrijf dan om de slachtoffers. Tess Westerhout en haar partner Vincent Meijer worden op de zaak gezet. Door een oude afpersingszaak komen ze op het spoor van Charlie Zwols, alias de Rat, die een gevangenisstraf uitzit en die ze dan ook samen een bezoekje brengen. Deze wil verder alleen met Tess praten en schijnt erg veel privé informatie over haar te weten en speelt een soort vraag en antwoordspelletje met Tess.

Patrice; Principes zijn duur en daar is directeur Boon van Latté het ultieme voorbeeld van. Hij denkt alleen maar aan zijn eigen en zakelijke belangen wanneer hij wordt benaderd door de politie in verband met een aangifte. Er zijn namelijk spijkers in een toetje gevonden dat van zijn bedrijf afkomstig is. In plaats van zich te bekommeren om het –dan nog eerste- slachtoffer denkt hij maar aan één ding: damage control. Hij houdt vooralsnog zijn kaken op elkaar maar de dreigbrief die hij heeft ontvangen verdwijnt daarmee niet. Tess en Vincent hebben hem al snel door en zetten hem voor een keuze.

Eline; Tess heeft ondanks haar drukke job een goede relatie met haar echtgenoot Marc. Samen hebben ze zoon Kevin van 15 jaar, die haar twee keer in verlegenheid brengt met zijn ‘puberachtige’ en onverschillige optreden.

Dini; Tess heeft het ook nog eens druk met de verbouwing van haar nieuwe huis in Maarn waar ook de nodige problemen aan het licht komen en de aandacht en zorgen over haar 15jarige puberzoon Kevin die met foute vrienden in aanraking komt. Gelukkig heeft zij een stabiel huwelijk met Marc en hulp van haar moeder Anna en kan ze met haar vragen ook terecht bij huisvriend en priester Antoine van Gerven.

Patrice; Tess en Vincent komen door goed speurwerk en logisch nadenken een heel eind maar er zijn nog wat zaken niet duidelijk. Een oude afpersingszaak zit Tess niet lekker en het lijkt alsof deze ook hier iets mee te maken kan hebben. Maar de manier waarop ze dit aanpakt is niet echt verstandig. Ze stelt zich kwetsbaar op en daar wordt door haar tegenspeler heel slim gebruik van gemaakt. Het wordt steeds moeilijker haar gedachten op een rij te houden, al helemaal wanneer Charlie Zwols haar zoon en moeder ter sprake brengt. Wat nu? Zal ze dit bespreken met huisvriend en priester Antoine?

Eline; Elisabeth is getrouwd met Jaap. Zoon Mathijs is achttien jaar en hij leidt zijn eigen ontevreden leventje. Elisabeth wordt steeds ontevredener met haar huwelijk en ze heeft het gevoel dat de hele wereld tégen haar is.

Patrice; We maken ook kennis met oud werknemer bij Latté: Jaap van Seumeren. Hij had het allemaal en nu heeft hij niks meer. Zijn huwelijk is op sterven na dood, zijn vrouw is een emotioneel wrak en het contact met zijn zoon is minimaal. Toch zijn er zaken die Tess meteen opvallen en haar maar niet loslaten. Is het té voor de hand liggend om een voormalig personeelslid de schuld in de schoenen te schuiven?

Dini; Tess en Vincent zetten alles op alles om de dader te pakken voor er nog meer slachtoffers vallen. Er zijn genoeg gegadigden die in aanmerking komen. Is het directeur Boon die het misschien wel erg goed uitkomt dat het bedrijf in diskrediet wordt gebracht? Ex-werknemer Jaap van Seumeren die net zijn getraumatiseerde vrouw Elisabeth heeft verlaten en het geld wel kan gebruiken en wraak wil nemen vanwege zijn ontslag? Charlie Zwols, die zijn criminele zaakjes gewoon vanuit de gevangenis nog kan regelen? Of toch iemand anders?

Eline; Verder spelen de volgende personen een rol in het boek:
1) De moeder van Tess, Anna, die haar kleinzoon Kevin feilloos aanvoelt en regelmatig als klankbord fungeert.
2) Priester Antoine van Gerven, die als biechtvader dient voor meerdere personen.
3) Directeur Boone van zuivelbedrijf Latté, die het bedrijfsbelang belangrijker vindt dan de volksgezondheid.
4) Inspecteur Lammers, die Tess regelmatig op het matje roept.
5) Charlie “de Rat” Zwols, die een straf uitzit voor een eerdere afpersingszaak en die griezelig veel over het gezinsleven van Tess blijkt te weten.

Beoordeling

Dini; Het boek is gebaseerd op een waargebeurd verhaal en zou inderdaad zo maar kunnen plaatsvinden.

Patrice; Tess is hét voorbeeld van the girl next door. Ze staat bol van herkenning door haar emoties, twijfels en gedrevenheid. Een powervrouw met haar zwakheden. Erg mooi neergezet!

Eline; Deze thriller deed mij denken aan de boeken van Loes den Hollander.

Dini; Ik was erg nieuwsgierig naar dit boek want ik las al eerder een boek van Kim Moelands namelijk, Verdieping X, wat ik ook een goed boek vond.

Eline; De schrijfstijl van Kim Moelands vind ik zeer prettig. Ze heeft een spannende, maar ook humoristische schrijfstijl.

Patrice; De paniek bij Elisabeth, de frustratie van de priester, de streber bij Latté in de persoon van directeur Boon en nog meer emoties van de personages zijn goed voelbaar. Vaak in betrekkelijk korte zinnen heel overtuigend.

Dini; Fijne schrijfstijl heeft Kim met af en toe nog wat humor erin verwerkt waardoor het boek vlot leest en ondanks de vele verhaallijnen wordt het niet verwarrend en uiteindelijk komen (bijna) alle puzzelstukjes weer op hun plaats.

Eline; In het boek komen verschillende verhaallijnen voor. Even wennen in het begin, maar daarna leest het boek als een trein. De verschillende personages zijn heel herkenbaar en goed uitgewerkt. Je kunt je als lezer een goed beeld vormen bij de personages. Zo zijn de irritaties en woede-uitbarstingen van Elisabeth ‘voelbaar’. Ook hoofdpersoon Tess met haar kauwgomverslaving en ongeduldige karakter wordt zeer realistisch neergezet.

Patrice; Tess is bedreven maar koel op haar werk, ze is goed in wat ze doet en houdt van haar baan. Maar thuis is ze een stuk emotioneler en gevoeliger. Ze is vrouw van Marc en moeder van 15 jarige Kevin. De zorgen die komen kijken bij het opvoeden in de huidige maatschappij komen goed over, heel herkenbaar. Dit geeft Tess extra inhoud en dat maakt haar heel menselijk. De aankoop van een huis waarbij ook het een en ander komt kijken vragen het uiterste van haar.

Dini; De personages zijn ook heel goed beschreven waardoor je je goed in de personages kon verplaatsen. Ik had al een idee wie de dader was maar kon het toch niet helemaal goed plaatsen in het verhaal. Maar dat heeft Kim subliem gedaan. Dus een heel goed plot.

Eline; Tot het eind toe blijft de lezer in spanning omtrent het motief en omtrent de dader. De spanning wordt langzaam opgebouwd en aan het eind van het verhaal komen de verschillende lijntjes samen tot een ontknoping. Hoewel, niet alles wordt duidelijk in het boek. Zo draagt Tess Westerhout al 15 jaar een geheim met zich mee. Wat dit geheim is zal wellicht in het volgende deel duidelijk worden. Ik ben zeer benieuwd! Wat weet Charlie Zwols allemaal van Tess en welke rol speelt hij? Dit zal ook in een volgend deel duidelijk moeten worden!

Patrice; Mooie zinnen en dialogen. Een fijne schrijfstijl, lekker vlot geschreven. Geen moeilijk gedoe maar heerlijk leesvoer. Kim Moelands heeft een spannend verhaal neergezet met mooie personages die nog heel veel potentie hebben. Charlie Zwols is een apart figuur die Hannibal als groot voorbeeld heeft en daar ook naar handelt. Soms is dat wat irritant maar dat komt door de persoon en niet door de schrijfstijl of verhaallijn. Hannibal/Zwols kruipt namelijk onder je huid en brengt onrust en irritatie. Knap als geschreven woorden dat met je als lezer kunnen doen.

Dini; Ik zat zo in het boek dat ik met boodschappen doen langs de vla en yoghurt kwam bij de Albert Heijn en dacht nee ik neem maar niets mee voor mijn huisgenoten en wat ben ik blij dat ik zelf niet van vla en yoghurt hou.

Conclusie

Eline; Ik heb “De vrouw in de spiegel” met heel veel plezier gelezen. Ik vond het een spannende en een realistische thriller, waarin ook de humor niet uitbreekt!

Patrice; ‘De vrouw in de spiegel’ is een snelle thriller die je niet gemakkelijk weglegt. De spanningsopbouw gaat gestaag om tot een behoorlijk sterke plot te komen. Met dit verhaal heeft de auteur de eerste aanzet gegeven met een breed scala van verhaallijnen met Tess Westerhout in de hoofdrol. Meerdere personages zijn nu geïntroduceerd en lenen zich bij uitstek voor verdieping, zelfs voor een grotere rol. In dit boek zijn ze betrekkelijk kort aan de orde gekomen maar de indruk is wel ontstaan dat daar nog het een en ander te verwachten valt. De losse verhaallijnen zijn er inmiddels al. Het geheim dat Tess met zich meedraagt, haar moeder Anna maar ook priester Antoine zouden zomaar in een vervolg meer uitgebreid aan bod kunnen komen.

Dini; Ik ben blij dat er nog een vervolg komt want wil graag weten hoe het verder gaat met Tess en zal dat boek ook zeker blind op mijn lijst zetten.
Eline; Een aanrader. Ik kijk uit naar het volgende deel! Ik geef het boek 4,5 sterren.

Patrice; Een waardige thriller met verrassende elementen. Er is sprake van wantrouwen, jaloezie, bedreiging, misbruik, verdachtmakingen, bedrog en nog veel meer. Het verhaal is een rollercoaster aan emoties en dendert maar door. Het is nu afwachten op het vervolg en het zal geen gemakkelijke taak zijn dit deel te evenaren. We gaan het zien. “De vrouw in de spiegel” krijgt vier dikke sterren!

Dini; Deze waardeer ik met 4,5 sterren. Een aanrader dus, want ik heb er van genoten. Bedankt team van DPB en Kim Moelands voor dit spannende boek.