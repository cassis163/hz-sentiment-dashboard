‘Heks Marjol’ is het derde boek in deze heksenreeks van Patricia David. Eerder verschenen ‘Heks Miezamplie’ en ‘Heks Deeprie’ beiden woonachtig in hetzelfde heksenbos als heks Marjol.

Heks Deeprie heeft heks Marjol saai genoemd, “Je bent een saaie heks.” Samen met haar vriendin heks Miezamplie praat heks Marjol erover. Ze komen tot de uitkomst dat iets doen wat niet mag nooit saai is. Heks Marjol denkt erover na en bedenkt dat ze niet naar de mensenwereld mogen. Ze beslist dat ze naar de mensenkapper gaat en vertrekt. Ze vraagt om een hanenkamkapsel, dat is niet saai. Eerst heeft ze geld nodig, daar gaat ze om vragen aan mensen op de weg. Die verwijzen haar naar een pinautomaat, dat ze betovert. Nu heeft ze veel geld en ze betaalt de kapster. ‘s Avonds met heks Miezamplie gooien ze de briefjes geld bij alle mensen in de brievenbus, want ze hebben inmiddels in de gaten dat het niet goed is wat heks Marjol heeft gedaan. Er volgen nog vele gelukken en ongelukken. Het ergste is nog wel dat de Uil, vriend van heks Teekla, versteend is en vervolgens is gevallen. Niemand weet hoe ze dit weer op moeten lossen. Heks Marjol vlucht naar de mensenwereld, vindt een baan bij de bibliotheek en woont in bij een gezin, waar ze op de kinderen past. Ze mag alleen niet heksen in de mensenwereld. Hoe komt het toch dat de ganzen gakken tijdens het spelen van ganzebord?

Het verhaal van heks Marjol is grappig en herbergt ook wel wat normen en waarden in zich. Over vriendschap, liegen, elkaar helpen, niet stelen en het goede willen doen. Het verhaal loopt heel rustig van het een naar het ander en is goed te volgen. De illustraties, het zijn er niet veel, zijn zwart-wit.

‘Heks Marjol’ met illustraties van Kristina Ruell, Uitgeverij De Eenhoorn, 2015.

/Lmcmr