Het tweede deel van Amy Tintera’s serie ‘Reboot’ is hier, en de verwachtingen zijn hoog. Op haar website stelt Tintera zich voor met de tekst: “I'm Amy Tintera, and I write books with action and kissing.” De hoeveelheid romantiek en actie was het sterke punt van het eerste deel, en in het tweede deel Rebel gaat het verhaal verder waar Reboot ophield.  

Wren en Callum zijn ontsnapt uit het HARC-complex en onderweg naar het Rebootreservaat, waar ze een nieuw leven willen opbouwen. Helaas denkt de leider van het reservaat, Micah (163), daar anders over: hij wil wraak nemen op de mensen omdat ze de Reboots hebben verstoten. Micah is al jaren bezig met het rekruteren van Reboots voor zijn leger en wil de steden gaan aanvallen. Callum wil dit niet laten gebeuren, en samen met de andere Reboots bedenken ze een plan om Micah tegen te houden.  

Rebel begint midden in het verhaal, waardoor het even onduidelijk is waar je bent gebleven (een re-read van Reboot is niet overbodig). Toch sleept Tintera’s schrijfstijl je al snel mee haar verhaal in. De spanning wordt geleidelijk opgebouwd voor het tot een climax komt, waardoor je op het puntje van je stoel blijft zitten.  

Wanneer ze aankomen bij het Rebootreservaat is er al snel een sluimerend gevoel van onheil waardoor je blijft lezen. Micahs intenties worden langzaamaan helder, maar ondanks zijn acties weet hij ook sympathie te wekken. Micah is zo slecht behandeld door mensen dat zijn enige reactie wraak is. Zijn jacht op mensen, waarbij hij degene die mogelijk rebooten mee neemt naar zijn kamp, is gruwelijk maar schetst wel het ethische dilemma waar ze voor staan. Als een partij beter is voorbereid op de evolutie, kunnen ze dan niet beter ervoor zorgen dat de mensen uitgeroeid worden? De plot van Rebel maakt duidelijk dat het niet altijd duidelijk is wie de ‘goeden’ en wie de ‘slechten’ zijn.  

Het vertelperspectief wisselt ieder hoofdstuk tussen Wren en Callum, waardoor je een goed beeld krijgt van de situatie. De twee hebben een andere visie op Micahs plannen en de Reboots, waardoor de lezer van de ene naar de andere overtuiging wordt geslingerd. Het snelle tempo waarin de hoofdstukken elkaar opvolgen in combinatie met het gemakkelijke taalgebruik zorgen ervoor dat je de bladzijden in hoog tempo blijft omslaan.  

Wren kwam na 178 minuten weer tot leven als Reboot, waar Callum maar 22 minuten dood is geweest. Op het eerste oog lijken Wren en Callum geen match, maar in Rebel begint de ijskoude Wren te smelten en lijkt Callum wat harder te worden. Hij bewijst dat hij goed kan vechten en een geboren leider is, ondanks zijn lage nummer, en Wren begint steeds meer gevoelens te tonen. De nummers en de persoonlijke eigenschappen die daarmee gepaard gaan lijken niet zo vast te staan als in Reboot het geval was, waardoor de karakters sterk ontwikkelen.  

Rebel opent met Callum’s visie op Wren:
Het is meteen duidelijk hoe gek Callum op haar is, ondanks haar status als Reboot. Hun romance is vertederend en een rode draad door de plot, maar wordt niet zoetsappig door de goede hoeveelheid actie. Het zijn niet alleen de knokpartijen waarvoor je op het puntje van je stoel zit, maar ook de voorbereidingen en de aanloop op deze gebeurtenissen.  

Tintera slaat de spijker op z’n kop in het slot van de duologie. De plot heeft een sterk en afgerond einde, maar toch genoeg ruimte voor speculaties over de toekomst. De combinatie romantiek en actie scoort weer en ook de karakters krijgen meer diepgang, waardoor Rebel nog beter wordt dan het eerste deel Reboot.