Alweer een aantal weken geleden heb ik dit boek gewonnen met een Hebban winactie, heel erg leuk. Als liefhebber, geen kenner, van Hitchcock, oftewel "Hitch" was ik benieuwd naar zijn carrière en wat er van hem bekend is als mens.
In elf hoofdstukken vertelt Peter Ackroyd op heldere en vlot leesbare manier zijn kennis over de filmmaker.
Hitchcock komt als zestien jarige in aanraking met het werk van Edgar Allan Poe, schrijver, dichter en is gefascineerd door diens angst, die tot uiting komt in verhalen over angst, vrees, dubbelgangers en personen die bang zijn bekeken te worden. Precies dit gegeven probeert Hitchcock in zijn films te stoppen.
Om zijn ontluikende liefde voor kunst vorm te geven schreef hij zich in voor tekenlessen en leerde dat "licht en donker" het beeld creëren, belangrijk voor zijn latere werk.
Via een zelf uitgegeven krantje gaat hij als tussentitelschrijver aan het werk in het nog piepjonge filmvak.

Zonder dat het een opsomming van feiten wordt, krijgen we op chronologische wijze te horen met wie hij samen gewerkt heeft, wat zijn onhebbelijkheden waren, wat zijn stokpaardjes waren en dit alles met af en toe een blik (!) van herkenning bij het lezen van een bepaalde filmtitel. Als voorbeeld wil ik noemen: Dial M for Murder,, film uit 1954 met Ray Milland, Grace Kelly en Robbert Cummings. Een heel mooie film, alles speelt zich af in een woonkamer, heel knap gemaakt.
Er staan ook nog een aantal foto's in het boek, geweldig!

Voor iemand die wat algemene kennis wil opdoen is dit een heel toegankelijk boek.