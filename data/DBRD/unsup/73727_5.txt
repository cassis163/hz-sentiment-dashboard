Titel: Over elk vergeten heen
Auteur: Jo Claes
Uitgeverij: Houtekiet

Auteur:
Jo Claes (1955) is een Vlaamse auteur, en daarnaast leraar Engels en Nederlands. Hij schreef een aantal novelles en romans en publiceerde bestsellers over mythologie, hagiografie en iconografie.

Voor zijn debuut, de verhalenbundel De Stenen Toren ontving Claes de Debuutprijs. In 2008 verscheen De zaak Torfs, de eerste misdaadroman met de Leuvense inspecteur Thomas Berg als hoofdpersonage. Voor het zevende deel in de reeks, De mythe van Methusalem, won Claes in 2014 de Knack Hercule Poirotprijs. Een jaar later werd het boek bekroond met De Gouden Strop 2015. De jury prees Claes voor zijn gebruik van een aantal klassieke elementen van de thriller, het intelligente verhaal, de spanning, en het met veel vaart en beeldend beschreven verhaal.

Achterflap:
Op een kunstveiling in Antwerpen is hoofdinspecteur Thomas Berg er getuige van hoe een bronzen beeld van Constantin Meunier tegen een recordprijs wordt verkocht. Het beeld stelt de mythologische figuur Psyche voor en dateert van 1894. De nieuwe eigenaar, die toevallig in hetzelfde hotel logeert als Berg, wordt die nacht vermoord en het beeld gestolen.
De belangrijkste verdachte is een Leuvense antiekhandelaar, tot op Valentijnsdag een tweede slachtoffer valt. Zijn hart is doorboord met een pijl en zijn lijk ligt tentoongespreid in de crypte van de man die ooit opdracht gaf om het beeld te maken. In de loop van het onderzoek wordt duidelijk dat het kunstwerk de helft is van een set, Eros en Psyche, waarvoor twee geliefden model hebben gestaan: een meisje uit de Leuvense burgerij en een joodse jongeman die tijdens de Tweede Wereldoorlog aan de Gestapo werd verraden.

Het oude liefdesverhaal, de moord op Valentijnsdag, de pijl in het hart... alle elementen lijken erop te wijzen dat de dader doelbewust de mythe van Eros en Psyche kopieert, tot er een derde dode valt en Berg beseft dat er nog iets veel gruwelijker aan de hand is.

Mijn mening:
Tijdens een kunstveiling in het veilinghuis Bernaerts te Antwerpen komt een bronzen beeld onder de hamer. Het gaat om de mythologische figuur Psyche. Er zijn meerdere bieders die tegen elkaar opbieden en de prijs opdrijven. Het beeld gaat dan ook voor een aanzienlijk hoog bedrag naar de nieuwe eigenaar. Thomas Berg, hoofdinspecteur bij de Leuvense Federale politie, is aanwezig tijdens de veiling. Het toeval wil dat de nieuwe eigenaar van het beeld in hetzelfde hotel als hem overnacht.
Die nacht wordt het beeld ontvreemd en de nieuwe eigenaar om het leven gebracht. Een antiekhandelaar, een oude bekende van Berg, is de hoofdverdachte van de moord en diefstal. Totdat er op Valentijnsdag een tweede moord plaats vind. Het slachtoffer wordt op een crypte met een pijl in zijn hart aan getroffen. De crypte is van de oorspronkelijke opdrachtgever van het ontvreemde beeld.
Thomas komt er achter dat het beeld oorspronkelijk een duo vormde, namelijk “Eros en Psyche”. Dit duo verwijst naar een oud liefdesverhaal, tussen twee geliefden die niet samen mochten zijn. Helene Bervoets, een meisje uit de bourgeoisie, stond model voor het beeld Psyche en Aaron Singer, een joodse man, die verraden werd in de tweede wereld oorlog, stond model voor Eros.
Het lijkt erop dat er een moordenaar bezig is die de geschiedenis van Eros en Psyche imiteert. Maar als er een derde dode valt wordt het duidelijk dat het allemaal nog veel erger is dan gedacht.

Thomas Berg gaat zoals gewoonlijk met de zaak naar bed en staat ermee op. Zijn eigen leventje komt dan haast tot stilstand. Het hele verhaal over de verboden liefde tussen twee mensen, zet hem ook aan het denken over zijn eigen liefdesleven. Zijn relatie met de mooie Tatyana, met wie we kennis hebben gemaakt in Voor wie de klok slaat. Maakt deze hele geschiedenis een heuse romanticus wakker in Thomas Berg?

Jo Claes heeft met dit boek wederom een pareltje afgeleverd. Het is steeds opnieuw genieten van de gebeurtenissen, vrouwen en mythes die op Thomas Berg pad komen. De mythe en geschiedenis van het beelden duo word goed uit een gezet en na de tweede moord bouwt de spanning verder op en laat het je niet meer los tot aan het einde. De boeken van Jo Claes zijn niet meer weg te denken uit mijn boekenkast. Na mijn eerste kennismaking met Thomas Berg via het boek De mythe van Methusalem, ben ik al zijn werken met Thomas Berg gaan lezen (in de juiste volgorde) en nu wacht ik steeds met smacht op zijn volgende boek. Dit is het 10e boek met Thomas Berg in de hoofdrol en van mij mogen er nog vele volgen.

Waardering:
Plot: 5
Schrijfstijl: 5
Originaliteit: 5
Psychologie: 5
Leesplezier: 5
Spanning: 4

Ik geef “Over elk vergeten heen” 5 punten