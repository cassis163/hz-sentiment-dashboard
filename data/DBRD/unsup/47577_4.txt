Ik kocht dit boek in de 'afgeschreven-boekenbak' bij de bibliotheek en nu ik het gelezen heb, is die status eigenlijk raar en onverdiend, want het thema is helaas nog steeds pijnlijk actueel. Vogelvrij is een aangrijpende roman over een vrouw die haar dagelijkse ingedutte leventje van het ene op het andere moment in de waagschaal stelt om illegale vluchtingen te helpen, die vanuit haar woonplaats aan de Franse noordwestkust naar Engeland willen vluchten. Op een manier die doet denken aan De gelukkige huisvrouw, vervreemdt ze van haar man en kinderen en raakt stapje voor stapje de grip op haar gewone leven kwijt. Tegelijkertijd vindt ze herkenning en mededogen bij de vluchtelingen. Als lezer ging ik moeiteloos mee in haar psychotische denkwereld, en dat is een compliment voor de schrijver.