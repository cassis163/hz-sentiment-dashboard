Je ergens tegen verzetten geeft boosheid, geeft energie en zorgt dat je actie onderneemt om iets te veranderen. Als het goed is, natuurlijk. Anders heet het gewoon mopperen! In Waar verzet jij je tegen? van Anton Corbijn, een bundel van 101 3-pagina -kort-en-krachtige hartenkreten van wereldverbeteraars of mopperkonten, zitten echte pareltjes. Elk ervan is interessant en geeft te denken, wil je meer van weten!

De line-up is indrukwekkend. Sergio Herman – michelinsterrenkok – viel me gelijk op. Ook Jeroen Smit, Dick Swaab en Ben Tiggelaar, drie schrijvers waar ik boeken van gelezen heb en van wie de meningen altijd interessant leesvoer zijn. Maar ook Armin van Buuren, Isa Hoes en Ricky Koole, ik ken ze, maar ken ik ook hun meningen? Nu wel. En dan nog een mooie selectie hoogleraren en onderzoekers waar je je vingers bij aflikt!

Ook de onderwerpen zijn heel divers: veel over vooroordelen en psychologie, dat zijn ook onderwerpen die mij, als Audit en Risk professional, interesseren. Ook wetenschap en gezondheid, muziek, geschiedenis en politiek. Voor elk wat wils dus. Een mooie collage en alles relevant en actueel.

Een grappige bijdrage is Sludge van gedragseconome Eva van den Broek. Een sludge is ‘een overheidsprogramma dat bedoeld lijkt om goed gedrag moeilijk te maken’ met als voorbeeld de volgorde van de afvalbakken: eerst restafval en dan pas de glasbak of de gft bak……Ze gaat los op scheefwonen: om die huurders uit hun woning te krijgen gaat hun huur heeeeel langzaam elk jaar omhoog (4%). Dit is het kokende-kikker-effect: de kikker merkt niets van die kleine stapjes. Het effect is dus nul. Zeg dan dat over 3 jaar de huur met 150% stijgt: moet je eens zien welk effect dat heeft! Haar stelling is: de overheid moet eens verstand krijgen van gedrag, laat ze bij bol.com in de leer gaan!

Dit is overigens wel een terugkerend thema in de bijdragen: we weten zo veel, wetenschappers publiceren artikelen en boeken, maar de overheid en het bedrijfsleven doet niets met die inzichten!

Boris Veldhuijzen van Zanten, internetondernemer, verzet zich tegen de ‘verkeerd begrepen democratie’. Men denkt dat een referendum het antwoord is, de meeste stemmen gelden. Hij stelt dat deze stemmers veel te weinig begrip hebben van de problematiek en dus geen doordachte keuze kunnen maken. Laat degenen die wij betalen om er verstand van te hebben, die keuzes maken! Hij wil een referendum tegen het referendum. Grappig en een doordenker.

Persoonlijk, als dochter, raakte mij de bijdrage van Frans Saris, fysicus en columnist van NRC, over ‘het lijden van Alzheimerpatiënten’. Hij kan niet accepteren dat er geen medicatie is om dit lijden te verlichten. Hij gaat zelf experimenteren met het sociale hormoon oxytocine, wat tot pleziergevoelens zou leiden. Het had effect denkt hij, en de dosis oxazepam, een kalmeringsmiddel kon flink omlaag. Maar als je op Alzheimer.nl ‘oxytocine’ intypt, krijg je ‘geen resultaat’. Ik herkende me zo in de machteloosheid en de drang om iets te kunnen doen, wat dan ook, onbekend middel, experiment, maakt niet uit.

Met nog 98 andere persoonlijke passies is er altijd wel iets bij dat een lezer raakt. Door de korte stukjes is de schrijfstijl ook prettig en bondig.

Mooiste zin wat mij betreft: ‘Op te veel plaatsen in de wereld kùn je je niet eens verzetten, het recht op verzet wordt je niet gegund. Dat is onacceptabel’.

O ja, Sergio Herman, waar verzet die zich tegen? Gebrek aan inzet. Ja, daar verdien je inderdaad geen sterren mee! En jij? Waar verzet jij je tegen?

Inhoud 4* schrijfstijl 4*

Elly Stroo Cloeck is specialist op het gebied van GRC en Internal Audit. Daarnaast schrijft ze samenvattingen van managementboeken en recensies. Voor deze recensie heeft ze ”Waar verzet jij je tegen?” van uitgever Maven ontvangen.