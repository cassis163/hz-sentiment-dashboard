1482. Een opvallend mooie, jonge hoer uit Florence staat model voor Botticelli’s schilderij La Primevera. Als hij haar hiervoor niet beloont, neemt ze uit rancune een oefen-versie van het schilderij mee. Dat had ze beter niet kunnen doen, want direct leggen dierbaren en ‘kennissen’ het loodje. Bruut vermoord. Ze zoekt haar heil in het klooster, waar ze zich vastklampt aan een jonge, bijzonder erudiete monnik die ze diezelfde middag nog pas had ontmoet. Ze moeten samen vluchten en belanden in één grote wervelende rondreis door het middeleeuwse Italië. Wat niet meevalt, want ze verschillen van elkaar als dag en nacht en dat levert nogal wat wrijvingen op. Het enige dat hen samenbrengt is Botticelli’s oefen-versie (de ‘cartone’) waarin allerlei verwijzingen in blijken verwerkt die duiden op een groot complot van de 7 grote steden en hun doges. Aangezien het erop lijkt dat het een anti-kerkelijk complot betreft is het aan hun de taak de geschilderde raadsels op te lossen en de op handen lijkende opstand te verijdelen. Maar heeft een simpele hoer daar wel de juiste capaciteiten voor?

Ja zeker, dat heeft zij! Een heerlijk persoontje, die Chi-Chi, of liever gezegd Luciana; de ik-figuur in het boek. Ontwapenend recht voor de raap, soms grofgebekt, erg ongeduldig en wat laks, maar in grond van de zaak een eerlijke, hartelijke meid. Die met haar scherpe waarnemingen pienter uit de bocht komt. Monnik Guido treedt vaak op als haar rem, letterlijk en figuurlijk , en komt door Luciana steeds op allerlei manieren in de knel.
Een heerlijk avonturenverhaal, dat behalve om de komische verhouding tussen Luciano en Guido vooral draait om het spannende, ongrijpbare complot. Het is gebaseerd op ware gebeurtenissen en daardoor erg herkenbaar en interessant. Wel echt voornamelijk voer voor dames.