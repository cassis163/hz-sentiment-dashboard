[In het Duits gelezen, november 2016]

Sebastian Fitzek zet zijn lezers in 'Das Paket' op voortreffelijke wijze op het verkeerde been. Dat zijn we weliswaar gewend van Fitzek, maar in het ene boek lukt het beter dan in het andere. 'Das Paket' is fantastisch geconstrueerd en is van begin tot eind spannend.

"Wer einmal lügt, dem glaubt man nicht,
auch wenn er dann die Wahrheit spricht."

Inhoudelijk vertel ik niets over het verhaal, de boekbeschrijving is voldoende. Met deze psychothriller moet je 'blanco' de strijd aanbinden. Pas op met lezen van reviews/recensies, want hier en daar wordt nogal uit de school geklapt, wat ten koste gaat van de verrassingen die Fitzek in petto heeft.
Van één verhaallijn - of afdwaling, het is maar hoe je het bekijkt - zie ik de toegevoegde waarde niet. Dat houdt me nog bezig, want het is niet des Fitzeks om de bladzijden met niet ter zake doende tekst te vullen.

De lay-out van 'Das Paket' is uit de kunst: een pakket in een pakket, zeer origineel!
De laatste pagina's van het boek zijn ter gelegenheid van 'Tien jaar Fitzek' gevuld met brieven van lezers.

14 maart 2017 is alweer het volgende boek van Sebastian Fitzek verschenen, getiteld 'AchtNacht'. Thema: een dodenloterij.

[spanning 5, plot 5, schrijfstijl 5, leesplezier 5, originaliteit 5, psychologie 5]