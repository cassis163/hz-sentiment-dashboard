Wilma de Rek is journalist en chef boeken bij de Volkskrant. Eerder schreef zij samen met psychiater Witte Hoogendijk: Van Big Bang tot Burn Out, het grote verhaal over stress. Dit keer waagt zij zich aan de evolutietheorie van Charles Darwin (1809-1882). Een van de belangrijkste werken uit de geschiedenis en uitgegeven in 1859 toen Darwin 50 jaar was. De Kleine Darwin is er één uit de fondslijn: ‘De Kleine’, voorgegaan door o.a.: Thomas Pikkety, Stephen Covey en Karl Marx. Binnenkort wordt Sigmund Freud aan deze serie toegevoegd. Allen uitgegeven door Atlas Contact die, het mag gezegd worden, erg fijne boeken uitgeeft.  

Darwin is niet de ontdekker van de evolutie maar ontdekker van het belangrijkste mechanisme achter de evolutie, namelijk de natuurlijke selectie. Naast natuurlijke selectie komt tevens seksuele selectie aan bod evenals soortvorming. De soort past zich aan zijn omgeving aan en dieren met de beste eigenschappen overleven. De mens daarentegen probeert zijn omgeving aan zichzelf aan te passen, wat het moeilijk maakt zichzelf te zien als het in zekere mate toevallige resultaat van een onophoudelijke hoeveelheid mutaties. Het ervaren van de wereld als maakbaar maakt het extra moeilijk voor ons mensen de evolutietheorie volledig te begrijpen. De Rek geeft toegang tot het ondoorgrondelijke door de samenvatting in heldere taal te verwoorden.  

Het geheel van nog geen 80 bladzijden leest als een PowerPoint presentatie zonder  afbeeldingen. De opbouw is gelijk aan het oorspronkelijke ruim 500 bladzijden tellende: On the Origin of Species by Means of Natural Selection, or the Preservation of Favoured Races in the Struggle for Life, oftewel: Over het ontstaan van soorten door middel van natuurlijke selectie, of het behoud van bevoordeelde rassen in de strijd om het leven. Veelal in het kort aangeduid als: The Origin (of Species), of: Over het ontstaan van soorten.  

De titel verraadt het al, het is een dun boekje wat je in je binnenzak zou kunnen stoppen. Simpel, maar mooi vormgegeven met harde kaft. Het kan dienen als een inleiding tot het echte werk van Darwin of als resumé, zoals in het opschrift staat. Daarnaast is het tevens bijzonder geschikt voor middelbare scholieren die zo een goede indruk van de theorie krijgen. Stukken tekst uit het origineel welke cursief worden weergegeven, worden afgewisseld met verklarende tekst van de auteur. Hier en daar lange zinnen en officieel taalgebruik, maar dat is met deze materie nagenoeg onvermijdelijk.