De 24 Omnibus bestaat uit een drietal boeken, geschreven door drie verschillende schrijvers, met een totaal verschillende stijl.
Maar één ding hebben ze gemeen: Jack Bauer die 24 uur de tijd heeft om een urgente kwestie op te lossen.
Het eerste boek, Stormkracht, is geschreven door David Jacobs. De stijl van Jacobs wijkt nogal af van die van zijn collega 24-schrijvers. Zo is hij de enige die zich per hoofdstuk focust op één persoon, of één actie. Overige auteurs van deze populaire serie switchen voortdurend van actie naar actie, of van persoon naar persoon.
In Stormkracht heeft Jack Bauer 24 uur de tijd om New Orleans te behoeden voor een kolossale ramp. Terwijl er een storm met de kracht van Katrina op komst is, moet het CTU een internationaal complot zien te doorgronden. Als het Jack uiteindelijk duidelijk wordt dat terroristen het gemunt hebben op de olievoorraden heeft hij nog maar heel weinig tijd.
Om maar gelijk met de deur in huis te vallen: Stormkracht heeft, uitgezonderd van wat bekende karakters, niets met 24 te maken. De opbouw van het verhaal wijkt zodanig af, dat de snelheid (toch het grootste kenmerk van deze serie) totaal verdwenen is. Wat overblijft, is een flinterdunne, twaalf-in-een-dozijn thriller! (Waardering: 2 sterren)
Marc Cerasini is de auteur van Neveneffect, het tweede verhaal. Naast zijn bijdrage aan de 24-serie, is Marc vooral bekend vanwege zijn scripts over Godzilla, Ace Ventura en Wolverine.
Jack Bauer wordt belast met de oprichting van het CTU-kantoor in New York. Amper ter plaatse belandt hij in een wespennest van terrorisme, spionage en infiltratie. Een gemeenschap van bekeerde ex-gevangenen heeft een complot beraamd, dat Amerika tot de bedelstaf moet dwingen. De directeur van het nieuwe CTU kantoor is ze op het spoor, maar kan ze niet stoppen. Aan Jack Bauer nu de taak Amerika voor een financiële ondergang te behoeden. Als dan ook nog het CTU in New York geïnfiltreerd blijkt te zijn, beseft ook hij dat dit geen makkelijke klus zal worden.
Zoals we van de 24-serie mogen verwachten, begint Neveneffect spectaculair. Jack Bauer en collegas staan gelijk onder grote druk en komen daar de komende 24 uur (hoofdstukken) ook niet meer onderuit. Het verhaal en de karakters zijn goed doordacht en zorgen voor de nodige actie en spanning. De hoofdstukken worden regelmatig afgesloten met een cliffhanger, zodat verder lezen haast verplicht wordt. Kortom, Neveneffect is een verhaal, zoals een 24-verhaal moet zijn. (Waardering 4 sterren)
De omnibus wordt afgesloten met Drie-eenheid, een verhaal uit de beginperiode van het CTU. John Whitman, de schrijver van het verhaal, is naast auteur, een zeer gerespecteerde Martial arts instructeur.
Het pas opgerichte CTU-kantoor te Los Angeles zit achter een lading gestolen springstof aan. Jack Bauer, namens de CIA, volgt eveneens het spoor van de explosieven. Omdat de CIA niet in eigen land mag opereren, besluiten beide partijen samen te werken. Al gauw blijkt de gestolen lading aan verschillende partijen verkocht te zijn. Aan Jack en zijn nieuwe collegas de taak de dreigingen te neutraliseren, voordat het land in een grote chaos gestort wordt.
Drie-eenheid is een spannend verhaal uit de 24-serie, waarin een wel heel actueel thema verwerkt is. Ook ten tijde van de oprichting van het CTU kwam men al tot de ontdekking dat een aantal paters hun handen niet thuis konden houden. Wat tegenvalt, komt vooral door de plaats van het verhaal in deze omnibus. Drie-eenheid gaat over het allereerste begin van het CTU, maar staat als laatste in het boek. Zoals gebruikelijk, lees je een boek van voren naar achteren. Als dan het laatste verhaal eigenlijk het begin is, leest dat niet echt prettig. Gelukkig maakt het verhaal door zijn originaliteit en spanning veel goed. Drie-eenheid is zeker niet het beste 24-boek, maar is zeker de moeite waard.
(Waardering 3 sterren)