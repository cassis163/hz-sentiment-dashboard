De Britse Sarah Pinborough schrijft zowel thrillers als YA. Een aantal van haar boeken hebben een paranormaal tintje, wat niet door iedereen op prijs gesteld wordt. ‘Belofte maakt schuld’, het laatste boek dat in het Nederlands verscheen, is een thriller waar geen bovennatuurlijke toestanden aan te pas komen.

Het hoofdpersonage in dit boek is Lisa, op de vlucht voor haar verleden. Dochter Ava heeft geen idee wat er vroeger is gebeurd. Wanneer Lisa plots van een misdaad verdacht wordt, komt alles in een stroomversnelling. Heeft iemand het op haar gemunt of is ze werkelijk tot gruwelijke dingen in staat? Een aantal figuren uit Lisa’s verleden duikt op, onder andere haar ex-vriend. Heeft hij iets te maken met wat er allemaal gebeurt? Of zijn er toch andere krachten aan het werk?

Er wordt veelvuldig gesprongen in de tijd. Aanvankelijk zijn er vooral hoofdstukken die zich in het ‘nu’ afspelen. Naarmate het boek vordert, gaan we meer en meer terug in de tijd, de auteur heeft het dan over ‘ervoor’ en ‘erna’. Nergens wordt het verhaal verwarrend, je weet op elk moment waar je je bevindt, zeer mooi gedaan.

Sarah Pinborough kan schrijven als de beste. Eerder wist ze al te overtuigen met ‘Wat jij niet ziet’ (thriller) en ‘Dertien minuten’ (YA). Met ‘Belofte maakt schuld’ heeft ze opnieuw een geweldig boek afgeleverd. Het is goed geschreven en steekt logisch in elkaar, nergens wordt het ongeloofwaardig. De personages spreken tot de verbeelding, goed staat tegenover kwaad. Het einde is bevredigend.