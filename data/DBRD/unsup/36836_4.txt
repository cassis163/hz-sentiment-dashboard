Laat me even een verhaaltje vertellen. Van een goeie kennis kreeg ik een cadeaubon en eerlijk gezegd wist ik niet direct wat er mee aan te vangen, dus besloot ik me het eerste seizoen van "Wire in the blood" aan te schaffen. Ik was zeer gecharmeerd door deze serie en ontdekte dat de hoofdpersonages Anthony Hill en Carol Jordan ontsproten zijn aan het brein van Val McDermid. Een paar episodes zijn dan ook verfilmingen van haar werk. Dus besloot ik het eerste deel uit de reeks, The mermaids singing (De sirene) te lezen.
Het gaat om een seriemoordenthriller, waarbij psycholoog Anthony Hill om hulp wordt gevraagd om een profielschets te maken.
Het boek is aardig gedocumenteerd, we krijgen omstandig een kijk op het moordonderzoek en ook de relatie tussen Jordan en Hill is knap uitgewerkt. Ook het graven in de psyche van de moordenaar en de onorthodoxe methoden van Hill verhogen het leesplezier. De info over de verschillende martelwerktuigen is tevens interessant.
Maar er zijn ook een paar minpunten. Zo zijn de fragmenten die zogezegd van de hand van de moordenaar zijn, veel te complex wat schrijfstijl betreft, wat de geloofwaardigheid wat aantast. Ook in dit verband komt de verklaring en het motief van de moordenaar nogal afgeraffeld en onvoldoende uitgewerkt over.
En natuurlijk, een element dat eigen is aan de 'serial killer thriller', is opnieuw het gebrek aan originaliteit. Opnieuw de wisselende vertelstandpunten, opnieuw één of andere agent die de boel (al dan niet bewust) om zeep helpt,... Kon Thilliez nog een meerwaarde aan het genre geven door er een maatschappijkritiek in te verweven en blonk Hayder in Vogelman uit door haar (zéér) gedetailleerde beschrijvingen en verrassend script, dan blijf ik bij McDermid een (heel) klein beetje op m'n honger zitten. Al bij al een leuke en goed geschreven thriller, maar ik mis net dat tikkeltje extra om vijf sterren te geven.
Ook wordt beweerd dat het boek beter is dan de film. In dit geval zijn beide zeker aan elkaar gewaagd.