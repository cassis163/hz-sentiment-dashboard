Irene en Paul zijn al jaren getrouwd en hebben - naast hun beider werk - de zorg voor hun enige dochter Agnes.
Aan die zorg hebben ze beiden veel aandacht besteed.
Nadat Agnes volwassen is geworden en op zichzelf is gaan wonen valt er een leegte , die in eerste instantie wordt opgevuld met allerlei reisjes en andere leuke uitjes.
Na een tijdje neemt het gewone leven weer zijn gang en zijn beiden gewend aan de leegte die Agnes in hun leven en huis heeft achtergelaten.

Wanneer Paul een cursus volgt in een ander deel van de stad ziet hij in de etalage van een klein winkeltje - Poeme genaamd - in een van zijn pauzes een kinderjurkje hangen, gemaakt van ragfijne, witte stof.
Hij gaat terug naar zijn werk, maar kan het jurkje niet uit zijn gedachten zetten.
Hij begrijpt zichzelf niet, begrijpt niet waarom hij zo geobsedeerd is geraakt door een kinderjurk.
Ondanks zichzelf gaat hij de volgende dag terug naar de winkel en koopt het jurkje, feilloos weet hij de maat te noemen voor een kind van zes jaar.
Met de in een mooie doos verpakte jurk gaat hij weer naar buiten en heeft eigenlijk meteen spijt van zijn aankoop.
Toch weerhoudt iets hem ervan het kledingstuk terug te brengen.
Thuisgekomen haalt hij de jurk uit de doos en hangt hem in zijn kast tussen wat kostuums, die hij nooit meer draagt.

Wanneer het Rode Kruis een oproep doet voor het aanleveren van oude kleding loop zijn vrouw de kledingkasten na en vindt het kinderjurkje. Ze confronteert haar man Paul ermee.

En dan blijkt dat hun huwelijk toch niet zo harmonieus is als ze altijd hebben gedacht.
Veel van wat er in hun beider leven is gebeurd is nooit goed uitgesproken en komt nu - dankzij de vondst van het jurkje - naar boven.
Er blijken nogal wat problemen en geheimen te zijn, die hun verhouding op scherp zetten.

Het boek is prachtig geschreven, met mooie personages, neergezet met veel psychologische diepgang, hetgeen niet zo verwonderlijk is, gezien het beroep van de auteur, die werkzaam is als psychoanalyticus.
Mooi om te lezen wat er allemaal speelt onder de oppervlakte van een ogenschijnlijk harmonieus huwelijk.
Een pareltje!