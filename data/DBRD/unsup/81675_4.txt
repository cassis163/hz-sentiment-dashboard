Arun Ghandi vertelt aan de hand van kleine anekdotes het verhaal van zijn grootvader Mahatma Ghandi die hij gedurende het hele verhaal Bapuji, de vriendelijke opa, noemt.
Aan de hand van elf levenslessen, tevens het aantal hoofdstukken dat het boek telt, geeft Arun Gandhi ons meer inzicht in de gedachtewereld van zijn grootvader. Hoe door het volgen van deze levenslessen zijn eigen leven drastisch veranderde. Van kwade, licht ontvlambare jongen tot rustige man met een andere kijk op de wereld rondom hem.
Door subtiele veranderingen aan te brengen in je denken en het bejegenen van allerhande problemen en situaties, gaat dit resulteren in een harmonieuze levenshouding.

In ieder hoofdstuk vertelt Arun Gandhi over zijn leven als jongen in de ashram van zijn grootvader. Hoe hij kennismaakte met verschillende belangrijke personen en hoe dit alles zijn leven vorm gaf. Hij vertelt hoe Bapuji stukje bij beetje zijn manier van denken veranderde en hem meer inzicht gaf in het leven. Zo leerde hij Arun onder andere:“Woede kan kortsluiting veroorzaken in je eigen leven en in dat van een ander. Liefde en vriendelijkheid zijn krachtiger dan woorden”. Hij leerde de jonge knaap ook dat “Als je uit volle overtuiging ‘nee’ zegt, is dat altijd beter dan ‘ja’ zeggen om iemand te behagen, of erger nog, om problemen te voorkomen. Je bewijst je kracht door in jezelf te zoeken naar wat jij belangrijk vindt en je daar hard voor te maken, zelfs als je daarmee tegen de stroom in roeit.”
Deze en nog vele andere wijze lessen leerde Arun van zijn Bapuji. Maar we leren Mahatma Gandhi ook kennen met zijn gebreken en tekortkomingen en hoe hij daaraan gewerkt heeft om uiteindelijk te worden zoals de wereld hem kende.

Het boek is zeer toegankelijk geschreven. Verhalen uit het leven van Arun en zijn grootvader worden afgewisseld met stellingen uit Gandhi’s ‘leer’. Hoe we ons eigen leven kunnen verbeteren en bijgevolg ook de wereld aangenamer kunnen maken door te gaan leven aan de hand van deze 11 eenvoudige levenslessen.