Begin januari 2016 praten rechercheurs, detectives en andere betrokkenen na over de gruwelijke gebeurtenissen die eind 2015 hebben plaatsgevonden. En over wie precies wat heeft gezegd bij de ontknoping. De vermoeid ogende DCI Emily Baxter is het duidelijkst in haar relaas en weerwoorden zijn niet aan haar besteed. Wat er is gebeurd, krijgen we vervolgens in vierhonderd pagina’s chronologisch, gedetailleerd en wijdlopig omschreven te lezen. Ruim over de helft van het boek poppen er flashbacks op die iets prijsgeven over het motief.
De actie begint wanneer een lichaam wordt ontdekt dat aan draden aan de Brooklyn Bridge hangt, met het woord Bait in zijn borst gekerfd. Is dat het begin van een serie moorden of een vervolg op de Ragdoll-moorden – het eerste boek van Daniel Cole. Om dat te onderzoeken wordt de 35-jarige Baxter gevraagd naar New York te komen. Daar moet ze samenwerken met special agent Elliot Curtis van de CIA en special agent – “hoe speciaal kun je zijn”, denkt Baxter – Damien Rouche van de FBI. Dat de drie elkaar niet helemaal vertrouwen heeft uiteraard zijn weerslag op het onderzoek. Zeker als er meerdere moorden worden gepleegd en er geen aanknopingspunten lijken te zijn. Behalve dat er ook lichamen zijn met Puppet in hun lijf gekerfd. Het wordt steeds luguberder en Cole rekt de grenzen van de geloofwaardigheid aardig op; te veel naar mijn smaak, ondanks dat de werkelijkheid de fantasie soms kan overstijgen. Dat de hoofdpersonages privé issues hebben, geeft het verhaal een iets diepere laag, maar niet veel. De personages maken amper ontwikkeling door. Wel leren we hen gaandeweg beter kennen, en begrijpen daardoor de keuzes die ze maken. Baxter leeft voor haar werk, omdat ze niet anders kan. Rouche leeft voor zijn werk, omdat hij niets te verliezen heeft. Curtis werkt, wrang genoeg, om te leven. Uiteindelijk is Hangman een thrillerachtige detective die de ronkende aanbevelingen niet waarmaakt. Goed voor een paar uur leesplezier dat zeker. Het derde deel was al aangekondigd en het einde van het verhaal biedt Cole meerdere mogelijkheden om ‘de draad op te pakken.’