Met dank aan uitgeverij Godijn Publishing voor dit recensie-exemplaar

Kort inhoud

Nîve en Nakisa zijn riviernimfen die in Valta wonen. Valta is een groot woud, een soort van sprookjeswoud dat bewoond wordt door nimfanen, nimfen, elfen, … . Maar er heerst sinds kort een duistere macht over Valta, namelijk Isinger. Hij valt de verschillende dorpen van de Valta-bewoners aan en verwoest er alles. Nîve is aan een van deze aanvallen ontsnapt en woont nu in een ander dorp bij haar nicht Nakisa en haar familie.

Op een dag wordt ook het dorp van Nakisa aangevallen. Gelukkig hebben Nakisa en Nîve kunnen ontsnappen. Isinger wenst echter dat er geen overlevenden zijn van zijn aanvallen en stuurt Fellkra met haar Morgers achter hen aan. Bij een confrontatie tussen Fellkra en Nîve krijgt Nîve het magische zwaard van Fellkra in handen en neemt dit mee op haar vlucht.

Fellkra is enorm gehecht aan haar zwaard en wil het kost wat kost terug (of toch niet). Fellkra heeft nu nog een extra motivatie om hen te vinden. Zal ze erin slagen?

Conclusie

Wat een schrijfstijl heeft deze man! Zoveel oog voor detail heb ik zelden gelezen bij een ander auteur, hij schrijft op een zeer beeldende wijze en enthousiast. Bomen, bloemen, de vele wezens, … alles wordt tot in detail beschreven, tot zelfs het kleinste grassprietje of blaadje van een boom. Dit zorgt ervoor dat je als lezer het boek beleeft alsof je er zelf in zit, je ziet echt alles levendig voor je. Soms had ik het gevoel dat indien het mogelijk zou zijn deze auteur de vele geuren van het sprookjeswoud ook nog in zijn boek zou steken, zodat wanneer je een pagina omdraait je de vele bloemen en bomen van het woud zou kunnen ruiken. Alles is goed doordracht en heeft zijn plaats.

Niet alleen de omgeving is tot op het kleinste detail uitgewerkt, maar ook de personages worden sterk in beeld gebracht. Zowel hoe ze eruit zien, maar ook hun karakter, wie ze zijn en hoe ze denken.

Het boek bestaat uit meerdere hoofdstukken, het een al wat langer dan het ander. Wat hierbij handig is, is de korte inhoud aan het begin van het boek.

Dit is een boek waar je als lezer tijd voor moet nemen, rustig doorlezen zodat geen enkel detail je ontgaat.

Hierdoor had ik soms wel het gevoel dat er meer omschrijvingen waren in plaats van het verhaal zelf. Door het oog voor detail van hoe, werden soms het

verhaal en de plot wat vergeten, wat jammer is. Persoonlijk lees ik liever boeken waar het sneller gaat

Indien ik dit boek enkel zou scoren op de schrijfstijl zou het zeker en vast een dikke 5 sterren krijgen want deze is echt subliem! Maar ik miste het verhaal doorheen alle omschrijvingen, wat zonde is. Van mij krijgt dit boek dan ook 3 sterren.