Het voorgaande boek Jager laat ons achter in grote schok. Gelukkig gaat Strijder verder waar Jager geëindigd is en geeft het ons antwoorden op de vragen die we ontwikkelden tijdens het lezen van Jager.

Het is Garret gelukt om het verraad binnen de Orde van St. Joris te ontmaskeren. Het koste hem bijna zijn leven en bij de Orde is het grote chaos. Ember, Riley, Garret en Wes trekken zich terug ondergronds om uit de handen van St. Joris en Talon te blijven. Talon wil maar één ding; Ember. Na alles wat Ember heeft meegemaakt weet ze dat ze niemand kan vertrouwen bij Talon, zelfs haar eigen broer niet. Als Ember zich in het hol van de vijand bevindt, doet ze schokkende ontdekkingen. Ze komt veel over zichzelf en over haar toekomst te weten en ze gaat koste wat het kost voorkomen dat die toekomst waarheid wordt. Er komt een strijd en er zullen moeilijke beslissingen moeten worden genomen en ondenkbare bondgenootschappen moeten worden gesloten.

Ik las voor het eerst een boek van de Talon Saga, maar na het lezen van Strijder, heb ik alle voorgaande delen gelezen. De gecreëerde wereld door Julie Kagawa komt erg origineel over en het was verfrissend om een fantasy boek te lezen waarbij de gebeurtenissen niet lijken op die uit andere boeken. De schrijfster heeft een duidelijke schrijfstijl, waardoor het boek niet langdradig is en de spanning wordt behouden. In Strijder maakt Ember een grote persoonlijke ontwikkeling door, hierdoor leren we haar beter kennen en kunnen we haar keuzes beter begrijpen. De kaft van het boek is ontzettend mooi, met glitterend groen reliëf. Het is een echte eyecatcher die erg mooi in de boekenkast staat.

Het verhaal is origineel, spannend en heerlijk om te lezen! Strijder is het perfecte opstapje naar de spetterende eindfinale die in de zomer van 2018 uitkomt.