De monsterkermis, het eerste deel van de serie Griezel & Co. sluit hier helemaal bij aan. Doordat hoofdpersoon Frederick in een vervallen kasteel woont en in zijn vrije tijd bezig is met het aan elkaar plakken van skeletten en het bedenken van gekke uitvindingen, ontstaat er gelijk al een lekker sfeertje. Het is niet verwonderlijk dat Frederick er op school niet helemaal bij blijkt te horen en dat vriendschappen hem vreemd zijn. Het leuke aan Frederick is echter dat hij zich daardoor niet op de kop laat zitten, maar zichzelf blijft – ook al is dat niet altijd even makkelijk.

Frederick is niet bang aangelegd, maar toch ook zeker niet onbevreesd. Wanneer hij het Verboden Bos in gaat, gedraagt hij zich niet per se heldhaftig, maar krijg je toch waardering voor hem. De auteur weet je nieuwsgierigheid gaandeweg te prikkelen en brengt de lezer naar een verlaten kermis, oude tombes en vergeten mijnen: heerlijke settings voor een griezelverhaal.

Hoewel de hoofdpersoon een personage is waar lezers zich in zullen herkennen, geldt dat niet voor de (meeste) bijpersonages. De meesten zijn bizar of gewoonweg hilarisch, waardoor er een lekkere dosis humor in het boek zit. De meeste lezers zullen het boek waarschijnlijk niet écht eng vinden, maar het is wel lekker spannend. De verhaallijn steekt goed in elkaar en het thema ‘anders zijn’ komt mooi naar voren.

De schrijfstijl van Van Roermund is filmisch: alles is zo omschreven dat je naderhand het gevoel hebt dat je naar een animatiefilm hebt zitten kijken. Hoofdpersonage Frederick blijft je bij en vooral de vampier Victor met wie hij bevriend raakt, stal mijn hart en maakte zelfs een beetje verstofte fangirl-gevoelens los. Vijf dikke sterren voor dit boek zijn zeker op zijn plaats!