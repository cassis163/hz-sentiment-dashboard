IJsprinses is het debuut van de Zweedse schrijfster Camilla Läckberg. Het speelt zich af in Fjällbacka, aan de Zweedse westkust. Het is winter als Angelika gevonden wordt in haar badkuip. Het ooit warme water is veranderd in ijs. Haar polsen zijn doorgesneden en het lijkt op zelfmoord. Maar is dat ook zo?
Erika Falck treft deze Angelika - een jeugdvriendin - dood aan. Erika is een schrijfster die teruggekeerd is naar haar geboorteplaats nadat haar ouders zijn overleden. Samen met haar zus moet ze het ouderlijk huis ontruimen en de nalatenschap beheren. Erika is midden dertig en  mede door het verlies van haar ouders  toe aan een beschouwing van haar leven Wat wil ze? Dat leidt ook tot terugblikken op haar vriendschap met Angelika, de overleden vrouw en tot een ontmoeting met Patrik Hedström, een oude vlam en werkzaam bij de politie.
Camilla Läckberg bouwt het verhaal langzaam maar gedegen op. Gebeurtenissen en personages worden als puzzelstukjes ingebracht en via deductie, logisch redeneren en het volgen van sporen worden contouren duidelijk. Een klassiek opgebouwde misdaadroman, met een echte speurder  Patrik - en een nieuwsgierige Erika.
De typische kenmerken van een kleine, besloten gemeenschap worden goed uitgewerkt inclusief de elite die heerst.
Soms zijn de beschrijvingen van mensen die deugen en mensen die niet deugen enigszins stereotype. Datzelfde geldt voor enkele andere gebeurtenissen.
Een opvallend positief en krachtig element is de humor. Camilla Läckberg toont mensen zoals ze zijn, inclusief hun twijfels over hun persoonlijkheid of lichaam. Dat leidt regelmatig tot hilarische beschrijvingen met als hoogtepunt een slaapkamerscène waarin beide partijen met ingehouden buiken zich afvragen of ze toonbaar zijn voor de ander. Geen sexy lingerie, geen gestroomlijnde lichamen, maar twee gewone, klungelige mensen - vol humor beschreven.
Het misdaadverhaal zit goed in elkaar en een gedegen plot biedt het sluitstuk.
In 2005 werd Camilla Läckberg uitgeroepen tot Zweedse schrijver van het jaar. Dat heeft ze ook te danken aan het tweede deel uit de serie met Erika Falck en Patrik Hedström. In dit eerste deel zijn veelbelovende personages tot leven gewekt. Laat dat tweede boek getiteld Predikanten maar komen.