Bijna iedereen kent het boek wel: de klassieker Alleen op de wereld van Hector Malot. En in november 2016 is het opnieuw uitgegeven! Dit keer in een heel mooi jasje; kinderboekenauteur Tiny Fisscher heeft het boek bewerkt, en Charlotte Dematons heeft prachtige illustraties gemaakt. Er zit een uitgebreide kaart van Frankrijk in de binnenkant van de kaft. Ook zijn er door het boek heen heel mooie illustraties te vinden.  

Rémi is een jongetje die in het Franse dorpje Chavanon woont. Hij heeft een heerlijk leventje met zijn moeder, moeder Barberin. Zijn vader werkt in de buurt van Parijs, heel ver bij Rémi vandaan, en is nog nooit thuis geweest. Maar op een dag komt zijn vader plotseling terug, en hij wordt woest als hij Rémi ziet. Rémi komt erachter dat moeder Barberin en zijn vader helemaal niet zijn echte ouders zijn. Vader wil niet voor Rémi zorgen en daarom verkoopt hij hem aan Vitalis, een oude reizende muzikant. Rémi wil helemaal niet met Vitalis mee, hij wil bij moeder Barberin blijven, maar hij moet toch. En daar gaat hij. Op weg. Reizend door Frankrijk, samen met Vitalis en zijn honden en het aapje Joli-Coeur.  

Een grote uitgever, die een kindertijdschrift uitbracht, vroeg in 1868 aan Malot of hij voor het tijdschrift een verhaal in afleveringen wilde schrijven. De uitgever wilde dat de Franse kinderen door middel van een verhaal de topografie van hun land beter zouden leren kennen. Malot wilde dat wel en hij ging aan de slag. Toch heeft het nog tien jaar geduurd voordat het boek er was. De Frans-Pruisische oorlog brak namelijk uit en Malot moest verhuizen. Hij raakte het manuscript kwijt en moest opnieuw beginnen. En door allerlei oorzaken werd het schrijfproces nog meer belemmerd, maar in 1877 werd het boek uiteindelijk voltooid en kreeg het de naam Sans famille. In 1880 verscheen het in Nederland onder de titel Alleen op de wereld.  

Alleen op de wereld is een boek voor jong en oud. Al 140 jaar wordt het door heel veel kinderen en volwassenen gelezen. Het boek is heel toegankelijk en beeldend geschreven:
Door de leuke illustraties en de tekst krijg je helemaal een beeld van de situatie. Ondanks dat het boek al 140 jaar oud is gebruikt Tiny Fisscher moderne en makkelijke taal, waardoor het boek voor elke leeftijd toegankelijk is.  

Alleen op de wereld is een heel mooi boek, je wordt echt gegrepen door het verhaal van Rémi. Elke keer als hij denkt geluk te hebben gevonden wordt het van hem afgepakt. Maar Rémi blijft sterk ondanks alle tegenslagen. Rémi geeft nooit op. Nooit. Houd de tissues maar bij de hand, want je wordt meegesleept door het ontroerende verhaal van Rémi. Alleen op de wereld is een leeservaring die je altijd bijblijft.