Samen vertelt het liefdesverhaal van Emily en Robbie. Het verhaal speelt zich omgekeerd chronologisch af. Je maakt eerst kennis met een gelukkig oud koppel dat elkaar al bijna heel hun leven graag ziet. Maar dan voel je aan dat er een groot geheim zit achter hun relatie. Alleen weet je niet goed wat er nou aan de hand is. Doordat het verhaal omgekeerd chronologisch verloopt (dus terug in de tijd in plaats van vooruit) lees je het boek vanuit een heel andere insteek. Maar ook kom je steeds weer dichter bij het grote geheim. Het boek is zeker geen thriller, maar een echte feelgood met diepgang. Door het geheim, blijft de spanning erin hangen tot het laatste hoofdstuk. Hoe verder je leest hoe meer je wilt weten hoe de vork nou in de steel zit en wat er nu zo erg was in hun verleden.
Emily en Robbie zijn de twee centrale hoofdpersonages van het boek en deze zijn dan ook goed uitgewerkt. Ze groeien echt doorheen het verhaal, je ziet de evolutie van de oude naar de jonge Emily en hoe haar leven haar heeft getekend heel hard. Maar ook Robbie krijgt door zijn achtergrond doorheen het verhaal een grondige uitwerking waardoor je je met beide personages verbonden voelt. Verder is het verhaal origineel en meeslepend. Er is zelfs meer, tijdens het lezen zie je verschillende levensfases en de bijhorende problemen in die periode, gaande van student tot gepensioneerde. Er is wel een rode draad doorheen het verhaal, samen met je ware liefde kan je elke storm overkomen.
Een minpuntje is wel dat heel het verhaal voel ik de sterke band en de pure liefde tussen de twee personages, toch in het laatste deel van het boek vind ik juist dat de liefde zwakker aanvoelt. Dit terwijl prille liefde juist meer vuur zou moeten bevatten. De verliefdheid in het laatste deel lijkt dan ook minder diepgaand en sterk dan in de rest van de roman.
Julie Cohen heeft dan ook een prachtige roman geschreven die ik heel graag heb gelezen. En zoals ik al via een tweet heb gedeeld het is een boek waarvan je liefst delen wil overslaan om het geheim te weten maar tegelijkertijd ook een boek waarvan je elke zin wilt lezen.