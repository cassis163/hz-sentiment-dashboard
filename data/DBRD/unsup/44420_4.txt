Op een dag in augustus wordt op een archeologische vindplaats het levenloze lichaam van de 12-jarige Katy Devlin gevonden. De inspecteurs Rob Ryan en zijn partner Cassie Maddox worden met het onderzoek naar de moord belast. Dit onderzoek verloopt moeizaam en de politie heeft geen enkel aanknopingspunt.

Deze moordzaak brengt bij Rob spaarzame herinneringen naar boven. Want toen hij ook twaalf jaar oud was, zijn zijn twee jeugdvrienden Jamie en Peter op dezelfde plek spoorloos verdwenen. Rob was de enige die teruggevonden is. De conclusie dat beide zaken met elkaar te maken kunnen hebben, ligt dus erg voor de hand.

De offerplaats is een verhaal dat door Rob verteld wordt. Daardoor is het anders dan de gemiddelde thriller. Het boek heeft in feite twee verhaallijnen: de moord op Katy en de verdwijning van Jamie en Peter. Die verdwijning maakt dat Rob ook persoonlijk bij het onderzoek op de moord betrokken is. Omdat, zoals gezegd, er een verband tussen beide zaken kan zijn.

In het boek wordt ook aandacht besteed aan de vriendschap tussen Rob en Cassie. Deze vriendschap lijkt niets met het onderzoek te maken te hebben, maar schijn bedriegt. Want is hun relatie bestand tegen de stress die dit onderzoek, en als gevolg daarvan de enigszins traumatische jeugdherinneringen van Rob, met zich meebrengt?

De veelvuldig voorkomende ondervragingen worden zeer realistisch weergegeven. Daardoor krijg je de indruk dat Tana French gedegen onderzoek heeft verricht bij de echte politie. Hoewel het boek niet zindert van de spanning, is deze onderhuids wel degelijk aanwezig. Daardoor blijft het verhaal boeiend en interessant.

Behalve een literaire thriller is De offerplaats ook psychologisch van aard. Daardoor is het waarschijnlijk niet het gemakkelijkste boek om te lezen. Dat neemt echter niet weg dat het een uitstekend debuut van French is.