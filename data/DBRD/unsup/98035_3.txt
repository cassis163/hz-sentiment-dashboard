De Krijtman van C.J. Tudor is een boek dat makkelijk leest maar de spanning van een echte thriller mist. Door de proloog heb je meteen hoge verwachtingen, helaas komen die verwachtingen niet helemaal uit. Verwacht geen boek waarbij je op je nagels bijt van de spanning of slapeloze nachten tegemoet gaat. Als je geen heel spannend boek verwacht, is het een prettig boek om te lezen. Dit komt mede door de schrijfstijl van C.J. Tudor. Zij schrijft een boek dat vloeiend en vlot verloopt, waardoor je mee wordt genomen in het verhaal.

Het boek gaat over Eddie en zijn vrienden en speelt zich af in twee perioden. In 1986 leer je Eddie en zijn vrienden kennen en vormt zich het verhaal over de krijtman(netjes). In 2016 ontmoeten Ed(die) en zijn vrienden elkaar weer (opnieuw). Het is uiteindelijk in deze tijdlijn dat je leert wie wat gedaan heeft in 1986 en waarom.

Eddie is een wat naïef en vreemd kind dat door zijn gedrag in 1986 een hele keten van gebeurtenissen in gang zet. Door zijn naïeve gedrag (of is hij toch slim en psychopathisch) brengt hij een persoon die belangrijk voor hem is, in problemen. Hoe dit afloopt: lees het boek!