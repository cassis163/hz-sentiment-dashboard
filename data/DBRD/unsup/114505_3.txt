Dit spannende avontuur speelt op een luxe cruiseschip. Celia is een beroemde gemmologe (juwelendeskundige). Zij is als gastspreker uitgenodigd voor een korte cruise in een bijzonder luxe omgeving. Celia is blij met deze mooie afleiding van haar problemen. Vlak voor hun huwelijk is namelijk gebleken dat haar aanstaande echtgenoot een regelrechte zwendelaar is. Hij heeft haar maar ook haar vrienden voor heel veel geld opgelicht. Uiteraard heeft zij de relatie direct verbroken. Toch gelooft niet iedereen dat zij niet betrokken is bij de zwendel. Er zijn meer gastsprekers uitgenodigd zoals professor Henry Longworth een gepensioneerde kenner van Shakespeare. Beide sprekers worden de eerste avond uitgenodigd aan de tafel van de schatrijke Lady Emily Haywood. Deze bejaarde vrouw wordt op de cruise vergezeld door haar persoonlijke assistent Brenda Martin en door het echtpaar Pearson. Roger Pearson is haar vermogensbeheerder. Celia blijkt Lady Em zoals ze haar liefkozend noemt, goed te kennen. Lady Em laat haar juwelen schoonmaken en onderhouden door het bedrijf waarvoor Celia werkt. Er zijn nog meer reizigers aan boord van het schip. Zo is daar het echtpaar Willy en Alvirah, zij spelen vaker een rol in de boeken van Mary Higgins Clark. En ook een Interpolrechercheur die undercover is, schuift regelmatig aan de overdadige dis aan. Hij is op verzoek aanwezig om te voorkomen dat de prachtige antieke ketting van Lady Em wordt gestolen. Deze ketting schijnt toebehoord te hebben aan Cleopatra. Dat is ook de reden dat Ted Cavanaugh aan boord is. Hij wil Lady Em overhalen om de ketting van Cleopatra terug te geven aan Egypte, volgens hem de rechtmatige eigenaar.

Uiteraard wordt de ketting van Cleopatra toch ontvreemd en de dader is ook niet vies van een moord. Celia wordt in het mysterie getrokken, ze krijgt daarbij hulp van Willy en Alvirah die al vaker hun talenten op dit gebied hebben laten zien. Mary Higgins Clark bouwt vakkundig de spanning op. Heel lang blijft onduidelijk wie de moordenaar is, het zou eigenlijk wel bijna iedereen kunnen zijn!


Mijn mening: ‘Helemaal alleen’ is een vlotte thriller die je zomaar ineens uitleest. De korte hoofdstukken bevorderen het leestempo. De auteur voert erg veel personages op, in het begin van het verhaal moet je daardoor veel schakelen. Als blijkt dat eigenlijk iedereen de dader kan zijn, snap je hoe vakkundig de auteur het verhaal heeft opgebouwd. Gewoon een lekker boek om te lezen op een vakantiedag, drie sterren van mij.