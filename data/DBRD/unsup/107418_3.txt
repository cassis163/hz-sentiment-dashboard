Migraine, een chronische pijnaandoening die twee miljoen Nederlanders zo nu en dan treft. 70.000 Nederlands per dag vallen voor korte tijd om met een migraineaanval. Karen Span, migrainepatiënt, leeft al jaren met deze nare hoofdpijnen. Als zij een aanval heeft, noemt ze het ‘inchecken in Motel Migraine’. Omdat het niet zomaar opgelost kan worden met een aspirientje en je met een migrainehoofd simpelweg even niet beschikbaar bent. Zodra het over is, kom je weer uit het motel gestapt en neem je weer deel aan het leven.

Migraine is een niet te genezen neurologische aandoening waarover ontelbare misverstanden, wijsheden en (alternatieve) geneeswijzen bestaan (die dan toch evenwel niet die twee miljoen Nederlanders van hun migraine af helpen). Span loopt met een nuchtere kijk op haar ziekte deze misverstanden na en ontkracht de meesten. Voor een migrainepatiënt een welkome bevestiging van wat men meestal al zal weten of op zijn minst vermoeden.

Wie bij een boek over migraine nieuwe inzichten, behandelingen en medicijnen verwacht, komt meestal bedrogen uit. Sinds de komst van de triptanen in de vroege jaren negentig van de vorige eeuw is er niet meer echt iets spannends gebeurd op dit gebied. Ook in dit boek zal iemand die al enige jaren aan migraine lijdt niets nieuws ontdekken. Maar dat is de pret van dit boek ook niet. Span levert met dit boek een gum om je schuldgevoel uit te wissen. Het schuldgevoel dat elke migrainepatiënt heeft, omdat er zo vaak feestjes, werk en afspraken afgezegd moeten worden.

Span noemt bijvoorbeeld het misverstand dat veel stress en een druk leven migraine kan veroorzaken. Dat is simpelweg niet zo. Dus probeer die deadline maar gewoon wel te halen en ga lekker wel naar dat feestje, want daar komt het niet van. Wel krijg je van migraine stress, want als iets je planning en je timemanagement overhoop kan halen is het wel drie dagen in een donkere kamer liggen.

Zo ook zijn de mooiste adviezen af en toe een regelrechte ramp. ‘Ga lekker ontspannend in een warm bad’ heeft ongetwijfeld iedere migrainelijder wel eens gehoord. Wij migrainepatiënten weten echter ook dat de spanning dan pas enorm naar je hoofd stijgt en je beroerder uit bad stapt dan je erin ging. Het hardnekkige misverstand dat je van chocola, koffie of rode wijn migraine kunt krijgen, mag ook de wereld uit. Een persoonlijke gevoeligheid voor een product of ingrediënt is mogelijk, maar kijk je naar een groep mensen, dan is er geen enkele overeenkomst te vinden in gevoeligheden. Wel krijg je de ‘munchies’ als een migraineaanval al onderweg is (maar nog niet pijn doet) en dat doet lijken alsof je elke keer na het eten van een bepaald product migraine krijgt. Maar het is andersom.

Een feestje van herkenning. Motel Migraine biedt niets nieuws onder de zon voor door de wol geverfde migrainepatiënten, maar levert wel een heerlijke geruststelling en bevestiging. Voor de wat ‘versere’ patiënt is het boek een aanrader, al zal het evenwel moeilijk te voorkomen zijn dat je zelf alsnog veel van de genoemde behandelingen en misverstanden zelf wilt uitproberen. Dat traject van berusting en balans zal elke migrainepatiënt voor zichzelf moeten zien te vinden.

Motel Migraine is tot stand gekomen in samenwerking met onder andere Hoofdpijnnet en het Migrainefonds. Het boek is gelardeerd met bijdragen van specialisten, zoals neurologen, psychologen en onderzoekers. Het biedt mede daardoor een betrouwbare indruk. Span schrijft lichtvoetig en met humor over haar leven met migraine, maar ook met liefdevolle echtgenoot, kinderen, werk en heel veel begripvolle vrienden. De boodschap is dan ook: er is meer in het leven dan migraine.