Marc Lucas belt zwaargewond bij de psychiater aan. Deze zegt hem niet te kunnen helpen. En dat hij te laat is. Toch wil Marc antwoord op zijn vragen hebben. Uiteindelijk laat de psychiater, hij wordt hier min of meer toe gedwongen, hem binnen en geeft Marc toch maar antwoord op zijn vragen.

Het verhaal springt elf dagen terug. De lezer wordt langzaam getuige van het schuldgevoel dat Marc heeft overgehouden nadat zijn vrouw Sandra en hun ongeboren kind bij een ongeluk om het leven zijn gekomen. Tijdens zijn depressiviteit leest Marc een advertentie in een tijdschrift. Zijn traumatische ervaringen kunnen uit zijn geheugen worden gewist. Hoewel het nog een experiment is, reageert Marc hier wel op.

Vanaf dat moment ziet zijn leven er heel anders uit. Marc weet niet meer of zijn geheugen al gewist is of dat dat nog moet gebeuren. Vooral als hij zijn overleden vrouw weer ziet. Marc gaat steeds meer aan zichzelf twijfelen.

In Het experiment wordt de spanning langzaam opgevoerd. Aan het eind van de korte hoofdstukken blijft de lezer met de vraag zitten wat het volgende zal brengen. En hoe het vervolgens zal aflopen. Sterk zijn de wendingen die Fitzek aanbrengt. De lezer wordt voortdurend op het verkeerde been gezet. Dat is goed voor de toch al aanwezige spanning.

Door die korte hoofdstukken, de prettige schrijfstijl en al de wendingen weet Sebastian Fitzek de aandacht van de lezer continu te behouden. Dat is een kwaliteit die de schrijver in Het Experiment ten volle heeft benut. Voor de thrillerliefhebber is het daarom een absolute aanrader.