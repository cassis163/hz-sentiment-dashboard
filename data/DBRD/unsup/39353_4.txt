In Breekbaar draait alles om de kwetsbaarheid van relaties tussen mensen. Hoeveel weet een moeder eigenlijk van haar zoon? Waarom kiest die zoon voor juist dat ene duistere meisje? Kan zijn vader het meisje niet uitstaan, of herinnert zij hem te veel aan haar moeder? Wat is er vroeger gebeurd dat nu nog steeds een schaduw werpt op het leven van meerdere gezinnen? En als dat bekend is, blijven bestaande verhoudingen dan nog heel, of gaan ze kapot?
Lisa Unger laat de lezer voelen hoe nauw verweven mensen in een klein plaatsje met elkaar kunnen zijn. Ze vertelt het verhaal van The Hollows, een dorp ten noorden van New York City. Iedereen kent elkaar en elkaars verleden, en toch zijn er geheimen waar maar weinig mensen weet van hebben.
Wanneer de zestienjarige Charlene verdwijnt, denkt het hele dorp dat ze weggelopen is. Alleen haar vriendje Rick denkt daar anders over en hij probeert zijn vader Jones, een politieagent, van het tegendeel te overtuigen. Jones heeft weinig oor voor Rick: de relatie tussen de twee is sowieso moeizaam, en Jones vindt Charlene een foute keus. Dat heeft ook te maken met CharleneÂ’s moeder, met wie Jones samen op school gezeten heeft. Zij weet iets over hem uit die tijd dat Jones liever verborgen houdt.
Ricks moeder, Maggie, ziet dat haar man ergens mee worstelt, maar heeft geen idee waarom de verdwijning van Charlene zoveel invloed op hem heeft. Zij werpt zich op als praatpaal voor alle betrokkenen, maar heeft ondertussen het idee dat haar gezin uit elkaar valt.
Breekbaar is spannend en doordat je echt een kijkje krijgt in de gedachten van de hoofdpersonen ga je met ze meeleven. Het duurt echter wel een tijdje voordat dat gebeurt. Unger wisselt elk hoofdstuk van perspectief, waardoor het wat moeite kost om in het verhaal te komen. Verderop in het verhaal is die wisseling juist sterk, doordat je als lezer zo vaak net even meer weet dan de hoofdpersonen, waardoor spanning ontstaat. In de eerste hoofdstukken is het echter verwarrend, omdat je vaak niet precies weet wie wie is.
De echte kracht van deze literaire thriller zit niet in het spannende plot of de verrassende wendingen, maar in de treffende beschrijvingen van de hoofdpersonen en hun relaties tot elkaar. Unger weet heel goed voelbaar te maken dat die relaties soms heel sterk en heel breekbaar tegelijk zijn, en dat is knap gedaan.