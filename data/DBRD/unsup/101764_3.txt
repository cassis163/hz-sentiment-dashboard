Codenaam Verity is een youngadult-roman over de vriendschap van twee vriendinnen in de Tweede Wereldoorlog. Beide jonge vrouwen met een totaal verschillende sociale achtergrond worden door de oorlog bij elkaar gebracht en worden vriendinnen. Maddie is geobsedeerd door vliegen en wil piloot worden, iets dat in die tijd heel ongewoon was en alleen haalbaar voor de rijken. De oorlog verandert echter alles en het lukt Maddie piloot te worden.
Julie (Verity) is van adellijke Schotse afkomst en heeft doordat ze op een Zwitserse school heeft gezeten vloeiend Duits leren spreken. Ze wordt als spionne ingezet.
Gedurende hun werk komen ze elkaar regelmatig tegen. Maddie vliegt Julie naar Frankrijk. Het vliegtuig wordt beschoten en moet een noodlanding maken.

Julie wordt gevangen door de Duitsers, Maddie komt bij het Franse verzet terecht.

Het verhaal wordt in twee delen verteld. In het eerste deel van het boek lezen we het verslag dat Julie in gevangenschap moet schrijven onder druk van martelingen. Ze moet militaire geheimen prijsgeven. Het tweede deel vertelt het verhaal van Maddie, die onderduikt op het Franse platteland. Zij vertelt hoe uiteindelijk hun paden op een zeer dramatische manier elkaar weer kruisen.

In andere recensies wordt het tweede deel als het betere omschreven omdat daar de echte ‚actie’ plaatsvindt. Persoonlijk vind ik het eerste deel beter omdat op geraffineerde wijze de overlevingsdrang en weerstand tegen de Duitse ondervragers wordt omschreven.

Wellicht is dit boek voor de echte youngadult-lezers daarom te hoog gegrepen. Het stille verzet van de gevangen Julie is waarschijnlijk niet spectaculair genoeg in vergelijking met de gewapende actie van het verzet.
Een prachtig boek om te lezen.