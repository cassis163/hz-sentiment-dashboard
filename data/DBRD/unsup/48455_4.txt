Deze roman vertelt over enkele vrienden, ze kennen elkaar sinds de unief en hebben samen in een band gespeeld. Ze zijn ondertussen getrouwd, wonen in Brooklyn en hebben enkele tienerkinderen. Tijdens de zomer wanneer hun kinderen 18 worden en met elkaar het bed delen, dreigt hun goed georganiseerde leventje in duigen te vallen, temeer daar oude geheimen aan het licht komen. Hun vriendschap wordt vanaf dan danig op de proef gesteld.
Dit is geen thriller noch klucht, ook geen tragedie noch detectiveverhaal. “Onder ons” is een buitengewoon familieportret. Eentje dat je na een aantal bladzijden onderdompelt in een wereld van vriendschap maar ook van bedrog, van volwassen worden maar met de nodige struikelblokken.
Emma Straub schreef, na haar bestseller “Badgasten”, een roman, waar ik alvast, en ik geloof dat ik niet alleen ben, enorm van genoten hebt. Niet alleen omdat ze op een weergaloze wijze een portret neerzet van enkele vrienden, ondertussen gehuwd maar krampachtig vasthoudend aan hun jeugd, maar ook vanwege haar bijwijlen schitterende taal. Van zinnen als: “… zijn binnenste was zichtbaar geworden aan de buitenkant van zijn lichaam (p 330) of ... er klonk een bom van beneden en Zoe riep: Hallo? Maar niemand gaf antwoord. Het huis had zijn eigen problemen. (p 179), kan je alleen maar van genieten. Moet toegeven dat ik ze herlees en nog eens en geniet van het vakmanschap van de auteur. Ook humor zit onderhuids verweven en dat maakt het lezen alleen maar aangenamer.
Met “Onder ons” heeft Emma Straub een schitterende roman over vriendschap en ambitie maar ook over liefde en bemoeizucht geschreven. Dit is een sterrenroman die je naar meer van dat moois doet verlangen.