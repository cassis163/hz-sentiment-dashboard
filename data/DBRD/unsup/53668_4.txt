De schrijver van dit boek is waarschijnlijk het meest bekend om zijn bestseller De honderdjarige man die uit het raam klom en verdween. Als je dit boek hebt gelezen en denkt dat de schrijver al zijn gekke ideeën en belachelijk grappige verhalen in één boek heeft gestopt, heb je het mis.

Jonas Jonasson's tweede roman De zonderlinge avonturen van het geniale bommenmeisje is net zo hilarisch en geinig als zijn eerste roman. Ik durf te wedden dat je tijdens het lezen van het boek zal glimlachen van oor tot oor. Het is eigenlijk moeilijk uit te leggen waarom dit boek zo grappig is zonder de plot weg te geven.

Met gemak bedenkt de auteur de meest bizarre situaties voor zijn hoofdpersonen. Een Zuid-Afrikaans meisje dat opgroeide in een sloppenwijk en twee broers uit Zweden. Ze worden omringd door veel levendige idioten en andere opvallende figuren. Het mooie van dit boek is dat je wordt meegezogen in de avonturen van de hoofdpersonen. Avonturen die vrij onwaarschijnlijk zijn en toch is het mogelijk om te geloven dat het allemaal echt gebeurd kan zijn. Hoewel, wie overleeft er een sprong uit een helikopter door in een kussenfabriek te vallen? En hoe kan het, dat een schoonmaakster jarenlang in het bezit is van een atoombom? Met andere woorden, je hoeft geen diepzinnigheden te verwachten van dit boek, maar het is erg vermakelijk en buitengewoon grappig.