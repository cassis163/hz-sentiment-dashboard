Matthias is 8 jaar als zijn vader tijdens een zeiltocht naar Congo vermist raakt. Acht jaar later is Matthias er nog steeds van overtuigd dat zijn vader leeft en bij het opruimen van zijn atelier komt het tot een aanvaring met zijn moeder omdat zij wil dat Matthias een aandenken uit het atelier neemt.
Hij besluit dan maar één van de schilderijen in zijn kamer op te hangen maar er is iets vreemds aan de hand met dit portret.
Dit alles is het begin van een, zoals de titel van het boek zelf zegt, magische reis door tijd en ruimte. Een reis die start in zijn huis te Antwerpen maar die Matthias en zijn nieuwe vriend M meevoert naar Congo, Angola, India… op zoek naar zijn vader.
Het verhaal deed me in eerste instantie denken aan een mix van Harry Potter meets Jules Verne, met de nodige dosis humor. De vriendschap tussen Matthias en M spat van de pagina’s af en ze zouden geen van beiden zonder elkaar kunnen. Ze maken heel wat mee op hun omzwervingen totdat Matthias zijn einddoel bereikt.
M, de magische reis is een onwaarschijnlijk leuk boek voor zowel jongens als meisjes, maar ook voor de volwassen lezer. Zeer vlot geschreven met typische Vlaamse woordspelingen. Detail voor emoties en de problematiek rond bloeddiamanten zijn sterk aanwezig.
Ik ben benieuwd naar de nieuwe avonturen van Matthias en M in het tweede deel, Het geheim van Chandra taal, dat reeds bovenaan mijn stapel ligt.