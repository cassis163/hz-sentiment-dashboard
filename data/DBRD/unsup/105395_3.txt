De Uitverkorene is het eerste deel van een reeks over vampieren en zombies. Gepromoot als een horror-thriller, met veel actie en geweld, en een van de meest aantrekkelijke covers van 2017. Ga mee op pad om de vloek van de vampiers te beëindigen en sluit de helpoort waardoor de zombies onze wereld binnen sluipen.


Het Verhaal

Sybil is een jonge vrouw uit de 18de eeuw. Door het oplezen van een oude spreuk is zij ‘besmet’ geraakt met een vloek die haar in een vampier heeft veranderd. Nu, enkele eeuwen later, wil zij van de vloek af. Maar haar missie wordt haar moeilijk gemaakt door haar ex.

De Reaper, voormalig staljongen Frank waarmee zij in de jaren 90 heeft gebroken, is bezig een leger te creëren van zombies. Hij riskeert hiermee de wereld en het lot van iedereen. Om hem te stoppen moet Sybil het beruchte boek de Necronomicon vinden en vernietigen. En misschien dat dan ook gelijk de vloek van de vampieren verbroken wordt.

Het verhaal vangt aan wanneer Sybil’s nichtje Catherine de locatie van het beruchte boek ontdekt heeft. Er is echter nog een obstakel. Om het boek te vernietigen hebben ze het bloed van de uitverkorene nodig. Maar deze uitverkorene, schrijver Richard, is zojuist op de vlucht geslagen.

Oogpunt

Na het lezen van de flaptekst ben je er misschien van overtuigd dat de schrijver Richard de hoofdrol speelt in dit boek. Maar Richard is slechts één van de vele karakters met wie de lezer kennis maakt. Zo worden er meerdere karakters gevolgd. Het oogpunt waaruit je als lezer meekijkt kan verschillen per hoofdstuk, maar ook in een hoofdstuk zelf. Al snel zal je als lezer ontdekken dat iedereen die je volgt verbonden is met één persoon.

Eigenlijk volgen wij Sybil, een pittige vampier die vastberaden is om de vloek te verbreken en het drinken van vers mensenbloed heeft afgezworen. Dat is moreel niet verantwoord. Een vampieresse met goede intenties dus.

De hoofdstukken zijn kort en onderverdeeld in fragmenten. Hierin zitten wisselingen van oogpunt van de karakters, maar ook flashbacks verwerkt. Er zijn veel moderne verwijzingen, vooral naar Buffy the Vampire Slayer. Zo laat de Reaper zich voor de grap Spike noemen door Sybil - ook omdat het beter klinkt dan Frank.

Amerikaanse Actie

Dat het boek boordevol actie zit wordt meteen aan het begin al duidelijk. Bedreigingen met een pistool, overspel, bom aanslagen, ongeneeslijke ziektes, en vooral veel nodeloze slachtoffers wanneer het zo uitkomt. Dat niet alle acties even logisch lijken kan af en toe wat verwarring opleveren. Zo werkt de bedreiging tegenover Richard averechts (voor beide partijen). Het is een duidelijke tool om de karakters in het verhaal te krijgen waar ze nodig zijn. Wellicht iets te duidelijk. Niet te hard nadenken dus maar vooral focussen op de actie zelf.

De sfeer doet daardoor erg aan Amerikaanse actie series denken, met een pistool in de hand vechten tegen de vijand, en het verhaal leent zich perfect voor zo’n type actie-serie - niet diepgaand maar vooral veel vechten en dreigen. Er zijn zwaarden, pistolen, bommen, bedreigingen, verkrachtingen, groene misten, zombies en nog veel meer gevaarlijke aspecten die het verhaal geschikt maken voor een wat ouder publiek.

De cover en de flaptekst kunnen je aan Young Adult doen denken, maar dit boek valt zeker in de New Adult categorie. De expliciete bloederige scenes en veelal zware thema’s maken het een heftig verhaal. Als je iets zoekt dat gelijk is aan Buffy zit je hier mis, dit is veel grimmiger en gevaarlijker.

Spanning, avontuur, af en toe richting het genre van de thriller gaande, maar ook met historische flashbacks en bovennatuurlijke elementen. Vampiers en zombies, geheime overheidsinstellingen en een queeste om de wereld te redden en een vloek te beëindigen. Dat is wat de Uitverkorene je te bieden heeft.

De Uitverkoren Lezer

Nieuwsgierig geworden naar dit spannende en avontuurlijke verhaal van Cynthia? De focus ligt voornamelijk op actie, verwacht daarom niet antwoorden te vinden op alle acties van de karakters. De hoofdstukken zijn kort en onderverdeeld in meerdere karakters en tijdsperiodes. Als je op zoek bent naar een diepgaand fantasie verhaal is dit wellicht niet jouw ding.

Maar bevalt het je wat je tot dusver hier gelezen hebt? En zoek je een verhaal met veel actie die doet denken aan tv series zoals 24 en NCIS? Met als plot een combinatie van Buffy the Vampire Slayer en The Walking Dead? Dan ligt dit boek misschien wel op jou te wachten.