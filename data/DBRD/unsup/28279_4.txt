Ik las over de verschijning van de Nederlandse vertaling van ‘De aanklacht’ van de Noord-Koreaan, Bandi, en dacht meteen: die verhalenbundel wil ik graag lezen. Bandi (pseudoniem dat vuurvliegje betekent) is een journalist in Noord-Korea die schrijft zoals de wetten van het communistisch systeem hem gebieden te schrijven, gecensureerd en kritiekloos op het systeem. Daarnaast echter schreef hij in de jaren tachtig en negentig van de vorige eeuw, in het diepste geheim, een serie verhalen over de gewone Noord-Koreaan, die zijn land ‘dient’. Mensen die ontberingen doorstaan, waarvan wij westerlingen geen idee hebben. Hoe het is om honger te lijden omdat de rantsoenbonnen ontoereikend zijn of kou te lijden omdat de brandstof op is. We lezen over mensen die in strafkampen te werk worden gesteld omdat ze een misdaad hebben gepleegd (een kommetje rijst gestolen) of zich in verholen termen kritisch hebben uitgelaten over het regime en De Grote Leider.

De fictieve verhalen spelen zich af tussen 1989 en 1995 en zijn gesitueerd tegen de achtergrond van Noord-Korea, ten tijde van de overheersing van Kim Il-sung, grootvader van de huidige leider Kim Jong-un. De zeven verhalen hebben een sterke sfeer en horen in feite bij elkaar, hoewel de situaties en personages steeds verschillen. Verhalen waarin hoop en wanhoop hand in hand gaan, veel symboliek zit en die soms lezen als een sprookje met verontrustende afloop. Het sobere taalgebruik (goed vertaald door Linda Broeder) is indringend, soms verrassend poëtisch met mooie vergelijkingen en een bitterzoete ondertoon van humor.

In deze verhalen komen angstige en dappere mensen uit alle lagen van de bevolking voor. Wat opvalt is dat de familiebanden sterk zijn. Ondanks hun dapperheid stralen de personages ook een gelaten verslagenheid uit. Ze hebben allemaal angst voor, en worden op de een of andere manier geknecht door het systeem. Als ze ongehoorzaam zijn, dragen ze de rest van hun leven een grote last met zich mee.

Lees meer specifieker over de verhalen op de website Kort verhaal: https://kortverhaal.info/?p=1222