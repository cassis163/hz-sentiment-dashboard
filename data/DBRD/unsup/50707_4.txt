De verdenking neemt je mee naar Bern, Zwitserland,1948. De commissaris Hans Barlach is opgenomen in een ziekenhuis en is ongeneeslijk ziek. Onder behandeling van goede vriend dokter Hungertobel krijgt hij het tijdschrift Life met een artikel in handen, waarin een foto staat van een oud SS arts, die tijdens de tweede wereldoorlog gruwelijke daden heeft verricht. De reactie van Hungertobel op het zien en herkennen van deze foto zorgt bij Barlach voor een verdenking, en hij wil er alles aan doen om deze man te pakken te krijgen. Dat Barlach gepensioneerd is, zal hem hierin niet weerhouden.

De gebruikte taal, die bij vlagen “sjiek” aanvoelt, geeft de meerdere lagen van dit boek goed weer. In de monologen van de verschillende personages komt goed naar voren hoe de verdenking steeds meer vorm krijgt, waarbij Barlach steeds meer risico gaat nemen om de SS arts toch te ontmaskeren, ook al is Barlach zelf ernstig ziek.

Macht, schuld en de zoektocht naar gerechtigheid voor daden uit het verleden. Veel van deze thema’s zal zorgen voor een achtbaan van emotie door het boek heen.
Het is een goed leesbaar boek, waarbij er genoeg aandacht is gebleven voor de pracht van de taal van toen. Een goede en respectvolle vertaling door Ria van Hengel.