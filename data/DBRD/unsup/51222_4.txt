Aftellen, wachten, aankijken, aanzien, afwachten,...

Dit is het thema in dit tweede boek over de familie Cazelet.
Terwijl wij in het eerste boek kennis maken met al de personen uit de familie in hun 'Lichte Jaren' voor de oorlog,
plaatst de schrijfster Elizabeth Jane Howard de familie Cazelet met aanhang en toebehoren in de tijd van de tweede wereldoorlog. Meteen in het begin van het boek, start de oorlog.

En dan denk je, wat doet en ervaart deze familie tijdens de oorlog?
Het is vooral een zaak van aftellen, wachten, aankijken, aanzien en afwachten.
Hugh telt elke week de dagen af. Hij zit in Londen om het familiebedrijf draaiende te houden. Ondertussen verblijft de rest van de familie in Home's Place te Sussex, om daar veilig voor de bombardementen in Londen de oorlog uit te zitten.
De Baronie verbeidt stoïcijns haar tweede oorlog uit en zorgt als hoofd van het huishouden ervoor dat de gevolgen van de oorlog niet te veel merkbaar zijn in haar domein.
De jonge (meiden) dames in het gezin wachten af en kijken aan.
Ze zijn geen kinderen meer en tonen hun prille volwassenheid door veel zaken, die de grote mensen voor hen verborgen houden, toch op te merken.
En zij moeten veel wachten, door de oorlog worden zij gedwongen om te wachten tot ze de leeftijd hebben om eindelijk iets te kunnen doen en zij hun leven kunnen starten.
Toch blijft hun leven door de oorlog niet onberoerd. Deze komt schrikbarend dichterbij.

Ondanks al het wachten en aftellen in dit boek, verveel jij je als lezer geen moment.
De schrijfster weet je toch te boeien.
Ook in dit deel staan weer prachtige schilderijen van woorden:
De hangwangen van tante Dolly, als de oren van een spaniël, waren vochtig en mauvekleurig, deden haar denken aan bergen op een amateuristische aqua-rel van Schotland, en die van tante Flo leken, zoals een van de kinderen had opgemerkt, op een hondenkoekje dat bezaaid was met orerende mee-eters – het gevolg, zoals Dolly regelmatig opmerkte, van haar voorliefde om haar gezicht met koud water en zonder zeep te wassen.
Dit zorgt er toch voor dat je dit alles prachtig voor je ziet!

In dit deel staan wel minder uitgebreide beschrijvingen dan in het eerste boek, wat mij persoonlijk wel bevalt.
Je leert de personen uit het eerste boek beter kennen en natuurlijk komen worden er nieuwe mensen ten tonele gebracht. Op haar unieke manier weet de schrijfster de perikelen en denkpistes van iedereen weer te geven.

Ik vind het een prachtig boek, met mooie omschrijvingen en interessante personages.
Een aanrader!