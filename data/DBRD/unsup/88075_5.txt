OVER DE AUTEUR:
Ingrid Vermulst (1968) vindt schrijven een van de leukste dingen die ze kan doen. Ze schrijft omdat ze met haar verhalen je een andere invalshoek kan laten zien, je aan te moedigen of gewoon je te vermaken. Als ze hoort van lezers dat Roze bikini ze aanspoort om hun dromen waar te gaan maken, maakt haar dat blij. Door borstkanker besloot ze een van haar dromen waar te maken: alleen met de motor op reis te gaan. Na een jarenlange loopbaan als hoteleigenaar werkt Ingrid nog steeds als zelfstandig ondernemer in haar eigen kookstudio: "Koken bij mijn Tante', waar ze verschillende soorten kookworkshops geeft.

OVER DE COVER:
Deze is aan de onder- en bovenkant roze, in het midden wit en daarin hangt een roze bikini. Treffender had deze cover en titel niet kunnen zijn. De bikini loopt als een rode draad door dit verhaal. Prachtig.

OVER DE INHOUD EN MIJN MENING:
Een roadtrip van een vrouw die de rit van haar leven maakt. Het boek is opgedragen aan haar moeder die overleed aan borstkanker.

Het gaat om het zelf, niets anders dan het zelf. Vanuit het zelf vind je je leven, jouw plek in de wereld. Hoe beter gezelschap je bent voor jezelf, hoe meer waardering je voor jezelf hebt en hoe makkelijker je de liefde voor jezelf kunt voelen. Pas dan kun je echt openstaan voor anderen en de wereld om je heen.

Het boek bestaat uit: De voorbereiding en 9 reisdagen. Elk dag staat voor een hoofdstuk en allen zijn voorzien van een quote. De eerste quote: Het is beter een mijl te reizen dan duizend boeken te lezen. (Confucius) De rest van de quotes ga ik niet verklappen, maar dat ze prachtig zijn is een ding dat zeker is.

Zonder noemenswaardige voorbereiding en nagenoeg geen motorervaring vertrekt Ingrid vanuit Loppersum een gemeente in Groningen via het Sint – Jacobspad naar hun huis in Spanje waar haar gezin wacht. Onderweg maakt ze van alles mee, maakt kennis met andere mensen, delen hun ervaringen, geniet van de natuur, loopt tegen problemen aan en vraagt zich tig keer af of ze deze reis wel aan kan.

Paniek komt uit hoofd. Berusting en acceptatie uit je hart.

Terwijl ze reist haalt ze herinneringen op aan haar moeder, haar eigen borstkanker, een geheime liefde, haar bedrijven en haar vader die ze na de dood van haar moeder pas echt leert kennen. Beetje bij beetje krijg ik een beeld van Ingrid en haar bewogen leven, dat zeker niet gemakkelijk was. Ingrid gaat op zoek naar balans: Één te zijn met haar geest en hart. Ze wil weten of ze de borstkanker had kunnen voorkomen. Was het een signaal van haar lichaam geweest om haar te dwingen om haar leven onder de loep te nemen? Moest ze iets veranderen, maar wat? Wat wil ze zelf? Wat heeft ze nodig? Wat kan ze? Wat maakt haar gelukkig? Wat is haar doel? Ze onderzoekt haar geweten. Al reizend worden veel dingen duidelijk en ze neemt beslissingen. Het is niet alleen een motorreis, maar ook een innerlijke reis die niet gemakkelijk was, maar achteraf wel bevestigde wat ze diep van binnen al wist.

Zoals ik hier zat, was ik een andere versie van mezelf, alsof ik verwijderd was van diegene die ik ooit was. Als ik in een etalage keek, zag ik iemand die ik niet herkende. Wie was ik daar?

Heeft Ingrid haar reis afgemaakt? Heeft ze gevonden waar ze op hoopte? Ze beleeft geluksmomenten, iets wat haar plots overkwam, maar ze ontdekt ook dat het een keuze kan zijn om gelukkig te zijn.
In ons allemaal schuilt een overlever, iets wat weet wat het beste voor ons zelf is.

De auteur heeft een prettige schrijfstijl. De hoofdstukken zijn lang, maar dat maakt het lezen niet onplezierig. Integendeel! Ik wil weten hoe het verder gaat en het is moeilijk om het boek weg te leggen. Het is een innerlijke zoektocht die we in feite allemaal eens zouden moeten maken, zodat we rustiger en tevredener zouden kunnen leven. Wat is echt belangrijk? Wat doet er toe?

Heb dit boek met veel genoegen gelezen, ondanks het beladen onderwerp. Het is met humor, optimisme en realistisch geschreven. Ingrid legt haar hart en ziel bloot en gaat geen enkele emotie uit de weg. Ze denkt in oplossingen en niet in doemdenken. Heel veel respect voor deze vrouw en haar verhaal het heeft mij geraakt. Heb genoten van de prachtige natuur die ze beschrijft en de quotes, de een nog mooier dan de ander. Een aanrader voor mensen die hun leven willen veranderen, maar niet weten hoe. Een reizend leerproces, alsof ikzelf op die motor zat.

Grote tegenslag vraagt aan ons om werkelijk te worden wie we zijn