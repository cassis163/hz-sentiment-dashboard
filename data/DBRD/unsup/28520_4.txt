De beroemde kinderboekenauteur Athelinda Playford nodigt verschillende mensen uit om bij haar en haar familie een week door te brengen op haar landgoed Lillieoak.
Dit landgoed bevindt zich op het platteland in Clonakilty, Ierland.
Onder hen ook de Belgische detective Hercule Poirot en Edward Catchpool, rechercheur bij Scotland Yard in Londen.
De reden dat zij uitgenodigd zijn is voor hun nog een raadsel.
Tijdens het diner laat lady Playford het gezelschap weten dat zij een nieuw testament heeft opgemaakt.
Dit zorgt voor een enorme schok onder het gezelschap.
Als lady Athelinda, Poirot en Catchpool even later apart neemt en vertelt dat ze bang is dat ze vermoord gaat worden, wordt hun reden van aanwezigheid duidelijk.
Als er daadwerkelijk een moord plaatsvindt en de plaatselijke politie niet veel succes heeft met de speurtocht naar de dader komt de hulp van Poirot en Catchpool goed van pas.


In het begin was het even wennen aan al die namen die voorbij kwamen maar als snel zat ik in het verhaal.
Ik heb het boek dan ook in een paar uurtjes uitgelezen.
Sophie Hannah zet de personages goed neer zodat je voor de een wat meer sympathie krijgt dan voor de ander.
Het verhaal speelt zich af in 1929 en die sfeer kwam niet echt over, als ik dan een minpuntje moet noemen.
Misschien is dat het verschil met de echte boeken van Agatha Christie.
Daarentegen vind ik de cover wel goed gekozen voor een Hercule Poirot.
Ik beoordeel het boek verder niet als een Agatha Christie, want er was maar één Agatha Christie.
Sophie Hannah werd gevraagd door de familie van Agatha Christie om Hercule Poirot weer nieuw leven in te blazen en daar is ze volgens mij goed in geslaagd.
Ook hoe Hercule Poirot weer met de nodige puzzelstukjes de dader weet te ontmaskeren zorgt voor een goed plot.

Ik heb de boeken van Agatha Christie verslonden en meerdere keren herlezen.
Maar ook de boeken van Sophie Hannah lees ik graag.
Ik hou van haar schrijfstijl.
En hopelijk volgen er nog meer boeken over Hercule Poirot of één van de andere personages van Agatha Christie.
Net als het eerste boek, 'De Monogram Moorden', heb ik dit boek weer graag gelezen en geef het 4 ****.

Met dank aan uitgever The House of Books voor dit recensie exemplaar.