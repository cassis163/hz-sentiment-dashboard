“Tweeentwintig jaar waren we gelukkig. Totdat ik die klotetas in de gang vond.” Dit is een van de vele cliffhangers. Het boek heeft zeer goede hoofdstukafsluitingen. Je wilt, nee, je moet verder lezen. Ik vind het erg knap om bijna ieder hoofdstuk met een cliffhanger te kunnen laten eindigen.

Het verhaal gaat over Ymke, haar man Andy en hun drie kinderen: Dylan, Lloyd en Lynn.
Ymke is scriptschrijver van beroep, zij vindt op een gegeven moment een tas in de gang en probeert zelf het mysterie op te lossen, met alle gevolgen van dien.

“Over mijn eigen thriller hoefde ik in ieder geval niet meer na te denken, mijn eigen leven was in een thriller veranderd, of liever: in een nachtmerrie.”

Het boek “Thriller” is het vierde boek van Suzanne Hazenberg, die naast het schrijven van boeken ook scriptschrijver is van “Goede Tijden, Slechte Tijden.

“Een goede scene schrijven is nog niet zo eenvoudig. Naast vanzelfsprekende zaken als correcte spelling, grammatica en foutloos taalgebruik, dient er ook een mooie spanningsboog in een scene te zitten, moet een scene een intrigerend einde hebben, hij moet vooral dramatisch interessant zijn en dus emoties losmaken, hij moet aansluiten met het voorgaande, hij moet in character zijn (dat wil zeggen dat de personages zich moeten uiten en gedragen in de lijn van hun karakter en geschiedenis), hij moet liefst verrassend zijn, het verhaal een stap verder brengen en bij voorkeur ook nog wat humor bevatten.” Dit citaat uit het boek beschrijft precies dit boek. Niets meer op aan te merken!

Het beschreven perfectionisme is heel herkenbaar, zodat ik het boek met een glimlach lees.
Ik vond het een goed boek, met veel humor, het leest makkelijk weg en spannend tot aan het eind. Ik heb het boek binnen twee dagen uitgelezen, ik kon het gewoon niet wegleggen.
Ik vind dit boek een echte aanrader en ik hoop dat we meer van Suzanne Hazenberg gaan horen.