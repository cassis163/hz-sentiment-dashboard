Vliegen en nog eens heel veel vleesvliegen vullen de omgeving. Zij doen zich tegoed aan de slachtoffers.

Aaron Falk keert terug naar zijn geboorteplaats Kiewarra. In het dagelijkse leven werkt Aaron als politiefunctionaris in Melbourne bij de afdeling financiële fraude. Nu is hij op persoonlijke titel aanwezig bij de uitvaart van zijn vroegere vriend Luke. Hij is door de vader van Luke uitgenodigd. Behalve de kist van Luke, staan er nog twee. Die van zijn vrouw Karen en zijn zoontje Billy. De sfeer is bedrukt. Immers, het is geen gewone uitvaart. Luke zou zijn vrouw, zijn zoontje en zichzelf hebben gedood. De vraag rijst of dat waar is? Want een baby in de woning van Luke bleef gespaard. De situatie heeft de schijn mee. Luke had een boerderij en vanwege de extreme hitte en droogte kwam het in zwaar weer terecht.

Er is weliswaar door de politie van Clyde een onderzoek ingesteld, maar volgens Raco de plaatselijke agent onvoldoende. Hij vraagt aan Falk hem te helpen om de werkelijke oorzaak van het drama te onthullen.

In het verleden toen Falk nog in Kiewarra woonde, maakte hij deel van een hechte vriendengroep. De anderen waren Luke, Gretchen en Ellie. Het lijkt erop dat Luke en Gretchen een koppel vormt en dat geldt ook voor Aaron en Ellie.
Als Ellie onder verdachte omstandigheden verdronken wordt gevonden komen er donkere wolken boven het hoofd van Aaron te hangen. Aaron kan niet voorkomen dat er enige verdenking op hem valt. Luke komt met een list. Hij verschaft Aaron een alibi door samen af te spreken dat zij op het moment van verdrinking, in het veld, konijnen aan het afschieten waren. De inwoners van Kiewarra geloven dat niet en blijven Aaron verdenken. De situatie voor Aaron en zijn vader is daardoor in Kiewarra onhoudbaar geworden en doet hen besluiten te vertrekken maar Melbourne.

Nu is Falk na jaren weer terug in Kiewarra, waar hij is opgegroeid. Hij staat er nog steeds in een kwaad daglicht en dat is te merken ook. De omgeving voelt voor Aaron vijandig aan. Immers, de inwoners van Kiewarra verwijten Aaron nog steeds het overlijden van Ellie en daar komt voorlopig geen einde aan.

Terwijl Raco en Aaron zich inspannen om achter de waarheid van het drama te komen, wordt Aaron ernstig bedreigd. Als het onderzoek dreigt te verzanden stelt Aaron vast dat kokervisie daarbij een rol speelt. Een plotselinge wending in het onderzoek leidt uiteindelijk in de richting van de werkelijke dader.

Hoe gedraagt een kleine stadsgemeenschap zich tijdens extreme hitte en een langdurige droogte? Dat lees je in DE DROOGTE van Jane Harper, met wel een heel indrukwekkend slot. Het verhaal is geschreven in het heden en cursief in het verleden. Dat doet geen afbreuk aan de inhoud. Integendeel, het één vult het ander aan.
Soms moet je het boek even wegleggen, want anders lees je het in één ruk uit.