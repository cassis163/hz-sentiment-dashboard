De zon is ook een ster draait om een dag in het leven van Natasha en Daniël in New York. Twee heel tegenovergestelde types. Natasha is een meisje dat gelooft in wetenschap en feiten en vooral niet in het lot. Ze is van oorsprong Jamaicaans en wordt door een stomme actie van haar vader die avond met haar familie uitgezet naar haar geboorteland. Daniël daarentegen is juist meer het dromerige type. Het liefst zou hij dichter worden, maar zijn Koreaanse ouders hebben hoge verwachtingen van hun zoons en willen dat hij dokter wordt. Op de bewuste dag waarop het boek zich afspeelt, is Natasha onderweg naar een afspraak bij de immigratiedienst en Daniël naar een afspraak met een alumnus van Yale die allesbepalend kan zijn in zijn toekomst als dokter. Ze lopen elkaar tegen het lijf in een platenzaak en vanaf dat moment ziet Daniël meteen en toekomst met haar voor zich. Hij weet alleen niet dat de kans groot is dat ze over twaalf uur in een vliegtuig naar Jamaica zit.

Na Everything, Everything had ik hoge verwachtingen van dit boek. En hoewel ik het boek best aardig vond om te lezen, maakte het die hoge verwachtingen niet helemaal waar. Het verhaal pakte me namelijk niet meteen. Door de korte hoofdstukken en de snel wisselende perspectieven, niet alleen Natasha en Daniël komen aan het woord maar ook randpersonages, vond ik het verhaal, zeker aan het begin, nogal warrig. In principe hou ik wel van korte hoofdstukken, maar hier duurde een hoofdstuk soms maar één pagina en daardoor kon ik mijn aandacht niet echt goed bij het boek houden.

Wat zeker wel een pluspunt is van het boek zijn de twee hoofdpersonages. Het boek scoort zeker hoge punten op diversiteit. Natascha die oorspronkelijk uit Jamaica komt en Daniël die de zoon is van immigranten uit Korea. Als lezer krijg je een goed kijkje in hun leven en de moeilijkheden waar zij door hun achtergrond tegenaan lopen.

Hoewel ik maar moeilijk in het boek kwam, wilde ik op een gegeven moment wel alleen maar doorlezen tot het einde. Er kwam meer diepgang in het verhaal, doordat Daniël en Natascha elkaar steeds beter leren kennen en bovendien was ik heel benieuwd of Natascha echt het land uitgezet zou worden of dat er misschien toch een uitzondering voor haar gemaakt zou worden.

De zon is ook een ster was voor mij een boek dat wat stroef op gang kwam, maar wat ik uiteindelijk wel met plezier heb uitgelezen. Ik ben absoluut geen fan van de snel wisselende perspectieven, maar het boek scoort hele hoge punten op diversiteit en daar ben ik erg blij mee.