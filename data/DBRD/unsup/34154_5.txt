Zeruya Shalev Is een schrijfster uit Israël. En wat voor een schrijfster. Ik ben nog niet vaak zo in de ban van een verhaal geweest.
Het boek gaat over Iris, een 45-jarige vrouw die Pijn beleeft in alle mogelijke vormen. Ze is het slachtoffer geweest van een terroristische aanslag (de schrijfster beleefde dat in het echte leven trouwens ook) én ze heeft op 17-jarige leeftijd haar jeugdliefde verloren toen die een einde maakte aan hun diepgaande romance.
Iris beleeft dag in, dag uit die Pijn... Lichamelijke en psychisch.
Als ze naar een dokter gaat om zich te laten behandelen voor haar lichamelijke, onhoudbare pijn, blijkt die dokter haar jeugdliefde Eitan te zijn.
Een periode proberen ze hun verloren liefde in te halen maar haar echtgenoot, haar zoon en haar dochter hebben haar ook nodig.
En Eitan, doet haar ook heel veel pijn.
Iris is vegetariër, maar Eitan "verkracht" haar bijna door de manier waarop hij haar vlees dwingt te eten.

"Zijn ogen, die zelfs in de schemering oplichten, boren zich in de hare, je komt naar me terug, zegt hij glimlachend, schuift een stuk vlees tussen zijn lippen en kauwt koppig, dan tilt hij haar kin op en likt haar lippen, tot haar mond opengaat en zich vult met de lang vergeten, weerzinwekkende smaak van gebraden bloed, en geschrokken proeft ze het stuk vlees dat in haar mond wordt geschoven, en probeert zich vergeefs van de druk van zijn lippen te bevrijden, ze slaagt er ook niet in het stuk vlees terug te schuiven, haar maag draait zich om en haar longen lopen leeg, tot haar weerstand breekt en ze slikt, het voelt als een bittere nederlaag, pas dan laat hij haar gaan".

De auteur verwoordt alles met héél lange zinnen, met heel veel komma's. Ze vertelt alles op een heel speciale manier. Er komen geen dialogen voor in dit boek. Op 1 pagina staan soms maar 2 heel lange zinnen. "en hij zei...en zij zei, maar toen hij zei, zei zij...en en en"...Maar nooit, nooit wordt het vervelend. Het lezen zelf, doet bijna zelf pijn bij de lezer. Prachtig!

Het boek komt bij mijn favorieten te staan en krijgt de volledige 5 sterren.