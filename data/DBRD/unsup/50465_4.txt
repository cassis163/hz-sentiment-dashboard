Pffffff..... gisteravond laat met trillende handen het boek weggelegd. Wat een vreselijk, gruwelijk verhaal. Ik heb sommige stukken alleen kunnen lezen door me niet al te levendig voor te stellen wat er beschreven werd; en toch: mijn ogen vlogen over de regels om te weten te komen wat er verder ging gebeuren.
Zo'n thriller wil ik niet elke dag lezen, eerlijk gezegd. Thilliez weet iets te levendig te vertellen wat taxidermie is en hoe preparateurs van opgezette dieren te werk gaan, vooral als ze nog een stapje verder willen gaan...
Lucie Hennebelle vond ik trouwens maar een merkwaardige hoofdpersoon; aan de ene kant de liefhebbende moeder van haar pasgeboren kinderen, aan de andere kant die morbide belangstelling voor seriemoordenaars en hun praktijken. Wat dat betreft heeft Thilliez wel wat steken laten vallen, vind ik, omdat de achtergrond van Lucie en haar beweegredenen niet echt duidelijk werden. Waar kwam die fascinatie vandaan, wie is de vader van haar kinderen? Genoeg stof eigenlijk voor een vervolgverhaal.
En toch... ook Thilliez heeft de fout begaan een hoofdstuk te veel te schrijven. De epiloog had wat mij betreft in zijn geheel geschrapt kunnen worden. Voor de rest: super goed en super spannend!