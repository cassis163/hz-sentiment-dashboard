Evan Smoak was een Orphan: hij werd net als enkele andere weeskinderen in een geheim overheidsprogramma opgeleid tot huurmoordenaar. Eenmaal volwassen verliet hij de Orphans om mensen te helpen die geen andere oplossing voor hun problemen vinden. Ze kunnen hem bellen op zijn zgn. roamzone, een niet traceerbare gsm. Wanneer hij wordt gebeld door Jack, de man die als een vader voor hem was en hem opleidde, vertelt deze hem dat hij een pakketje moet gaan ophalen. Tijdens dat telefoongesprek wordt Jack vermoord. Zinnend op wraak gaat Evan op pad. Het pakket blijkt echter geen doos, maar Joey Morales, een 16-jarig meisje en een slimme it-expert. Hij maakt graag gebruik van haar kennis om op te zoek te gaan naar de moordenaar van Jack. Dat blijkt een oude bekende te zijn. Het wordt Evan duidelijk dat de Orphans verlaten niet getolereerd wordt.

‘De rekruut’ is het derde deel in de Orphan-serie en los van voorgaande delen te lezen, maar het lezen van eerdere delen is wel aan te raden om het verhaal goed te kunnen volgen en gebeurtenissen te kunnen plaatsen. Met ‘De rekruut’ rond Hurwitz vooralsnog zijn Orphan-serie af. Er is geen echt open einde, al zijn er wel aanknopingspunten voor een eventueel vervolg.

Zonder twijfel is ‘De rekruut’ een zuivere actiethriller. De gevechten, moorden en acties zijn prioritair aan de uitwerking van karakters. Hoewel moordmachine Evan Smoak zeker een menselijke kant lijkt te hebben, komt dit in het verhaal nauwelijks naar voren. Hurwitz beschrijft in meerdere passages de worstelingen waar hoofdpersonage Smoak mee kampt, maar het blijft aan de oppervlakte. Of dit een gemis is, is aan het oordeel van de lezer. Wie een snelle actiethriller zoekt, heeft met ‘De rekruut’ een prima boek in handen. Maar wie van uitgewerkte karakters en een goede spanningsopbouw houdt pakt beter een ander boek ter hand.

Waar Hurwitz zeker in slaagt, is het beeldend beschrijven van de vele actiescènes. Hij heeft een filmische manier van schrijven, waardoor de scènes als het ware als een film op je netvlies worden geprojecteerd.

Al met al is ‘De rekruut’ een middenmoot actiethriller; niet onaardig om te lezen, maar zeker geen topper die weet te beklijven.