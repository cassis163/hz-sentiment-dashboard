Eerst hoorde ik een fluitend geluid, net als in een tekenfilm, zoals wanneer Bugs Bunny uit de lucht komt vallen. En toen dus die knal. Het was niet zomaar een onweersknal of een oudjaarsknal, een driedubbele strijker of zo, nee, dit was een supergigahardebengbangdreundewereldvergaatknal!! Die nog erger werd omdat de ramen sprongen en het glas op de grond viel. En omdat alle meisjes gilden. En omdat Matteo (die altijd zit te wippen) van zijn stoel viel en per ongeluk ook de tafel mee trok.
‘Een bom!’ riep Luuk.
‘Woo hee!’ schreeuwde Tom. ‘Carbid! Ze zijn aan het carbidschieten.’
‘Brand!’ riep Florentine. Dat was natuurlijk onzin, want er was geen vuur te zien, alleen maar rook en stof en allemaal glasscherven die knerpten onder je voeten, maar alle meisjes gilden nu nog harder, en Anna riep: ‘Ik heb bloed! Meester! Ik heb bloed aan mijn hand!’
‘Ik heb glas in mijn haar!’
Matteo was alweer overeind gesprongen. ‘Kijk!’ riep hij. ‘Kijk nou naar het fietsenhok!’
Ik rende naar het raam om te kunnen kijken. Woow. Het fietsenhok lag plat. (blz. 13)

Meester Jan Jaap vraagt de dominee om op bezoek te komen in de klas. De leerlingen vragen de dominee hoe de aarde is ontstaan, door God gemaakt of door de oerknal. De dominee vertelt dat hij het eigenlijk niet weet. In de Bijbel staat dat God de wereld in 6 dagen heeft gemaakt, maar deze verhalen zijn door mensen geschreven. Dus of alles echt zo is gebeurd weet hij ook niet zeker.

Meester Jan Jaap besluit om samen met de leerlingen op onderzoek uit te gaan. Hij organiseert een schoolkamp waarbij ze van alles leren over planeten, sterren en de aarde.

Wat gaan de leerlingen voor leuke opdrachten doen? Zal de klas van Tycho er achter komen hoe de aarde is ontstaan?

Lees de rest van mijn recensie op Ikvindlezenleuk