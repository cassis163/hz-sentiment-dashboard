De vierentwintigjarige Zara Roos is een alleenstaande moeder van een vierjarige tweeling. Haar leven verandert drastisch wanneer ze begint aan haar nieuwe, fulltime baan als filiaalmanager in een kledingswinkel. Haar oudere collega’s maken haar het werk niet gemakkelijk en werken haar vaak tegen. Niet alleen heeft Zara de felbegeerde functie gekregen, ze krijgt ook nog eens een relatie met haar assistent-manager Arthur, een womanizer die al met alle medewerksters heeft gedate. De sfeer in de winkel wordt steeds grimmiger als een medewerker vermoord wordt gevonden en Zara, in de ogen van alle andere medewerkers, hoofdverdachte nummer één wordt doordat ze uitingen zou hebben gedaan op Twitter. Vanaf dat punt wordt het leven van Zara alleen maar ingewikkelder. Ze ontvangt regelmatig dreigbrieven, voelt alsof ze wordt begluurd en haar kinderen worden bedreigd. Echter noteert de politie alleen maar de aangiftes en besluit Zara zelf op onderzoek uit te gaan. Terwijl ze steun krijgt van haar kinderoppas en nieuwe vriendin Elize, worden haar angstgevoelens sterker en begint ze aan haarzelf te twijfelen. Is ze gek?
De auteur heeft een prettige, vlotte en beeldende schrijfstijl waardoor je het verhaal als een film voor je ziet afspelen. Ze gebruikt korte hoofdstukken, wat ik persoonlijk ideaal vind! Zo kun je in de wachtruimte van bijvoorbeeld een tandarts of bij de huisarts nog even snel een hoofdstuk, of twee, lezen. Doordat de auteur voor de ik-vorm heeft gekozen word je als lezer in de schoenen van hoofdpersonage Zara Roos geplaatst. Je ervaart haar pijn, angst en je voelt de spanning hoger worden naarmate je verder leest. Je twijfelt meerdere malen wie de dader is en wanneer je denkt ‘dit moet hem zijn’ word je weer op een ander spoor geduwd tot je bij de gruwelijke ontknoping komt. Nadat ik het boek uit had moest ik even bijkomen van het heftige verhaal. Mijn complimenten aan de auteur.
Het griezelige van dit verhaal is dat het wel eens waargebeurd zou kunnen zijn. Ik ben ook van mening dat hier een geweldige verfilming van geproduceerd kan worden, een die ik dan ook 100% wil zien! Wat maakt dit boek zo goed? Zelfs wanneer ik te moe was en mijn ogen amper open kan houden, bleef ik doorlezen omdat de auteur je zo nieuwsgierig maakt wie de dader is en hoe het afloopt. Dat zegt toch al genoeg. Houdt je van spanning en een slecht einde? Dan kan dit boek niet ontbreken in je collectie!