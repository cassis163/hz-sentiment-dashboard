Over dit boek heb ik een tijdje moeten nadenken. Ik weet wel dat dit niet het standaard YA boek is. Geen standaard YA hoofdpersoon, geen heldendaden, geen alles overweldigende liefde, geen maffe ouders (oké, een beetje dan), niemand die de wereld red of iets anders spectaculairs doet. Eliza is een grijze muis die niet echt zin heeft in mensen of school of haar gezin. Eliza wil tekenen en chatten met haar online vrienden. Meer niet.

Eliza is wel bekend op het internet, maar onder een pseudoniem. Zij heeft de bekende strip MonsterZee bedacht en getekend. Ze is ontzettend geliefd, maar wil liever uit de spotlights blijven. Dat is namelijk niets voor haar.
Als op een dag Wallace de klas inloopt en naast haar komt zitten, komt Eliza er vrij snel achter dat hij een fan is van MonsterZee. Ze raken aan de praat (soort van, Wallace praat namelijk niet) en er ontstaat een band tussen die twee. Eliza blijft echter verbergen wie zij echt is, zelfs als Wallace een groot geheim opbiecht… Ze zit ontzettend met zichzelf in de knoop en weet niet wat ze moet doen. Ze wil haar rust niet kwijt, maar Wallace ook niet. Wat moet ze doen?

Zoals ik al zei, het is geen standaard YA verhaal. Het is bijzonder geschreven, lekker eerlijk en realistisch, al ergerde ik me regelmatig aan Eliza. Soms is ze super koppig en komt ze voor zichzelf op, soms is het een bang konijn. Dan is ze hard, dan is ze zacht. Soms was er geen touw aan vast te knopen.

De wereld van jongeren zoals hij nu is vond ik ook mooi uitgewerkt. Er worden stukjes geschreven zoals in chatberichten, smsjes en emails en het stukje social media wordt ook aangehaald (in de vorm van fora) en wat voor een impact dit kan hebben. Jongeren zitten meer en meer op het internet, dus bewustwording van de gevolgen van sociale contacten en het leven dat men op het internet kan hebben mag er best meer zijn.

Wat ik een leuke toevoeging vond, waren de stukjes van het verhaal en de bijbehorende tekeningen van MonsterZee tussen de hoofdstukken. Zo krijg je een idee van de wereld die Eliza heeft geschapen.

Verder vond ik het verhaal soms een beetje langdradig, ik snapte soms niet zo goed waar het verhaal naar toe ging. Misschien komt dit ook omdat ik heel veel fantasy/dystopian lees en weinig contemporary, waardoor mijn aandacht soms even verslapte.

Het is niet het standaard YA boek dat zeker het lezen waard is.