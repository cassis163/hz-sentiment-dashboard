Dit tweede deel van de Hartland-trilogie heeft even op zich laten wachten. Walter Lucius besloot eerst om deel 1 De vlinder en de storm te herzien opdat beide delen beter op elkaar zouden aansluiten.

In deel twee volgen we onder andere Farah Hafez verder. Farah, journaliste van beroep en werkzaam bij het Algemeen Nederlands Dagblad, wordt gezocht door internationale veiligheidsdiensten vanwege haar veronderstelde aandeel in een gijzelingsactie in Moskou. Ze vlucht naar Jakarta, Indonesië, om haar onderzoek naar de criminele praktijken van de Russische zakenman Lavrov door te zetten. Lavrov is een man met veel macht. Gesteund door haar collega, Paul Chapelle, en met hulp van Anya Kozlova legt Farah op verrassende wijze het internationale werk van deze machtige Rus bloot. Anya werkt net als Farah in de journalistiek. Ze werkt voor de Russische krant genaamd de Moskva Gazeta.
Als Farah onverwachts in een grillige demonstratie terecht komt is het Aninda die zich over haar ontfermt en mee naar huis neemt. Via Aninda komt Farah in contact met Baladin Hatta, een politicus in het parlement. Hatta was de oprichter van Warington Indonesia, een rechtshulporganisatie die juridische bijstand verleende aan leden van kwetsbare groepen in de stad en die zich vooral bezighield met rechtshulp voor straatkinderen. Terloops was hij ook het gezicht geworden van het groeiende antikernenergieprotest in Indonesië.
Ondertussen wil Paul samen met Anya de onschuld van Farah bewijzen. Echter de corrupte praktijken die in Rusland heersen maken dit nog niet zo eenvoudig.
De twee rechercheurs, Radjen Tomasoa en Esther van Noordt, die we eerder in De vlinder en de storm al zagen, proberen de waarheid te achterhalen over de aanrijding van het Afghaanse jongetje Sekander. Wat is er die nacht gebeurt en wie is er verantwoordelijk voor dit bizarre ongeluk…

Walter Lucius is het pseudoniem van scenarist, regisseur en producent Walter Goverde. (Den Helder, 1954).
De vlinder en de storm is het eerste deel van de zogeheten Hartland-trilogie en tevens zijn fictiedebuut. Centraal in de boeken staan de belevenissen van twee onderzoeksjournalisten: de van oorsprong Afghaanse Farah Hafez en de Nederlands-Amerikaanse Paul Chapelle. De serie speelt zich af in Amsterdam, maar ook in Zuid-Afrika, Afghanistan en Rusland. Lucius won met De vlinder en de storm de Schaduwprijs 2013 voor het beste Nederlandstalige thrillerdebuut.

Schaduwvechters, deel 2 van de Hartland-trilogie is zelfstandig te lezen, maar je mist toch wel enkele aanknopingspunten als je deel één niet eerst leest. Het verhaal loopt vloeiend verder in deel 2 van deze trilogie.
Walter Lucius heeft met Schaduwvechters een prachtig spannend vervolg neergezet op De vlinder en de storm.
Het verhaal speelt zich in meerdere delen van de wereld af en is zo mooi en zorgvuldig beschreven en opgebouwd dat je jezelf op de diverse plaatsen waant. Hieraan merk je dat Walter Lucius een gedegen onderzoek heeft gedaan naar de verschillende locaties waar het verhaal zich afspeelt. De beschrijvingen van de diverse personages zijn ook goed uitgewerkt. Je kunt je goed verplaatsen en inleven in elk van hen.
Lucius hanteert een vlotte schrijfstijl waardoor het boek gemakkelijk leest. Als je eenmaal begonnen bent met lezen wil je niet meer stoppen en houd het boek je in zijn greep. Schaduwvechters staat bol van de spanning, actie en intriges.
Wat mij betreft mag Walter Lucius voortmaken met deel 3 van deze trilogie. Ik kijk ernaar uit om het laatste deel/slot te mogen lezen.
Lucius heeft met recht zijn plaats verworven in de top van de Nederlandse thriller auteurs.

Mijn dank gaat uit naar uitgeverij Luitingh-Sijthoff en Walter Lucius. Het was fijn om mee te mogen doen met de Sterrenthriller-leesclub.