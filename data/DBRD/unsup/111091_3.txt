Toen ik op Goodreads zag dat dit boek het 16de deel is in de Joanna Brady-reeks, had ik schrik dat het heel gek zou aanvoelen om er zo plots midden in een serie te vallen. Maar eigenlijk kan je dit boek heel goed volgen zonder de voorkennis van deze sheriff te kennen. Mocht je daar net als ik bang voor zijn dan hoef je je dus door die angst niet laten tegenhouden.

In dit boek volgen we twee sterke én praktisch ingestelde vrouwen. Gelukkig maar want die karaktereigenschap en ingesteldheid komen goed van pas bij wat hen wordt voorgeschoteld. Geleidelijk aan komen steeds meer aanwijzingen naar boven en blijken de twee verhaallijnen, die op het eerste zicht los van elkaar staan, steeds meer met elkaar verweven te zijn.

Ik had vooral bewondering voor de manier waarop Lisa kan vluchten. Een netwerk dat puur op goodwill steunt én ervoor zorgt dat mensen kunnen vluchten in de anonimiteit. Een gigantisch netwerk dat steunt op het ‘pay it forward’-syteem en uit vele kleine schakels bestaat die elk een groot hart dragen.

Dankzij de personages én aangename schrijfstijl heb ik dit verhaal met plezier gelezen. Al vond ik wel dat de verhaallijn waarbij je de grootste ontknoping verwacht vrij miniem werd afgerond.