Tweehonderd jaar geleden ontstond het minilandje Moresnet vlak onder het drielandenpunt. Het heeft tot 1920 bestaan en had al die tijd een min of meer neutrale status. Schrijver Philip Dröge beschrijft in zijn boek Moresnet het ontstaan, bestaan en de teloorgang van het landje. Hoewel de naam van de schrijver je op die gedachte kan brengen is dit boek is zeker geen droge verhandeling. Het is een smeuïge weglezer, waarin aan de hand van anekdotes de geschiedenis van Moresnet uit de doeken wordt gedaan.

De schrijver weet zijn hoofdpersonen zo beeldend neer te zetten, dat het lijkt alsof je er zelf bij bent. Een voorbeeld is de omschrijving van een Pruisische gezant: ‘Zijn militaire stekeltjeskapsel en de enorme wallen onder zijn vorsende ogen geven hem het uiterlijk van een vermoeide waakhond met niettemin scherpe tanden.’
Je voelt je persoonlijker betrokken door de anekdotes en je kunt je inleven hoe het leven voor de inwoners moet zijn geweest. Het voortdurende gesteggel tussen de buurlanden, over wie nu de baas moet worden over Moresnet met zijn waardevolle zinkgroeve, zorgt voor spanning. Deze wordt opgevoerd met zinnen als ‘het zal niet lang duren of de schijnwerpers van de wereld zullen zich op Moresnet richten’. De smokkel, wetteloosheid en andere criminele activiteiten roepen sensatiezucht op. En zo blijf je aan het boek gekluisterd.

Het is heel prettig dat de juridische haarkloverij in hapklare brokken wordt geserveerd. Je hebt geen wetenschappelijke of juridische opleiding nodig om te volgen waar het over gaat. Het verhaal over het uitbrengen van een Moresnetse postzegel en het gedoe eromheen is voor iedereen zo klaar als een klontje.

Op een gegeven moment raak je moedeloos van het eeuwige geruzie over Moresnet en de aanvankelijke spanning van het verhaal vloeit weg. Komen ze er dan nóóit uit? Dit is dan ook geen avonturenroman maar de ware geschiedenis van het landje. Dat kun je makkelijk vergeten omdat Dröge er zo’n spannend verhaal van maakt, zoals in zijn hoofdstuk “Wildwest aan de Geul”, waarin het lijkt het alsof je in een westernfilm vertoeft waar een eenzame sherrif tegen het geboefte strijdt. Maar dan wel in onze contreien.

Hoewel de anekdotes vermakelijk zijn zie je halverwege het boek door de bomen het bos niet meer. De lijn van de geschiedenis is namelijk niet meer zo gemakkelijk te volgen. Regelmatig springt het verhaal op en neer tussen eerdere en latere jaren. Dat haalt de vaart er wel een beetje uit.

Moresnet is een vrij makkelijk te lezen boek over de geschiedenis van een landje dat bij de meeste mensen onbekend is. Het schetst een beeld van de strijd tussen machthebbers, de gevolgen hiervan voor de inwoners, en hoe deze hierin een weg weten te vinden. Dröge brengt op eigen wijze de geschiedenis tot leven. Werd geschiedenis maar altijd zo gebracht.