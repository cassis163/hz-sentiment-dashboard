Deze bundel bevat drie verhalen:
Het infernaat, waarin Deborah, een onhandelbaar meisje met teveel fantasie, door haar ouders naar een internaat wordt gestuurd. Het is een helse plek, vol vreemde wezens en enge paters en er gebeuren bizarre dingen. Zal ze weten te ontsnappen?
Kadavergedaver, waarin op een onweerachtige nacht familie Graf opstaat uit hun graven om op zoek te gaan naar hun ontbrekende familielid Jean-Claude, hij moet al dood zijn, want zou anders 132 zijn, maar waarom lag hij dan niet in het familiegraf?
Duistere Middeleeuwers, waarin Grietje bij haar nieuwe huis, een oud huis middenin het bos, in een oude put valt en daar Hannes de Minnezanger en nog meer Duistere Middeleeuwers ontmoet die ooit in de put gegooid zijn. Een magiër houdt ze in leven, maar die is nogal verstrooid, dus weet niet hoe hij ze uit de put kan krijgen. Grietje gaat op zoek naar een oplossing.

Wat deze spookverhalen gemeen hebben is de humor, ze zijn écht ‘griezelig grappig’! Ik heb tijdens het lezen vaak hardop zitten gniffelen en heb zelfs wat stukjes voorgelezen aan manlief. Genieten!
Ik vond het laatste verhaal het allergrappigst en avontuurlijkst. Ook stonden daar mooie haast filosofische uitspraken in, die je zelf deden nadenken. Het eerste verhaal was ook erg avontuurlijk en had een verrassend einde. Het tweede verhaal vond ik het minst, die was wat saaier naar mijn mening. Maar ook daar zaten leuke grappige momenten in.

Schimmen uit de vergeetput is een fijne bundel spookverhalen, vol humor, goed voor een paar uur heerlijk op griezelig, grappig avontuur gaan! Fijn om deze auteurs weer ‘teruggevonden’ te hebben.