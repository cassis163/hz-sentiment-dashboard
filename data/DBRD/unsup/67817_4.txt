Lorenza Ghinelli (1981) is Italiaanse en woont afwisselend in Rome en Rimini. De laatste plaats is het decor voor haar debuut, de literaire thriller De verslinder. Het boek was een groot succes in Italië. Inmiddels is er een Nederlandse vertaling verschenen. En terecht.
Het boek speelt dus in Rimini, de badplaats aan de Adriatische kust. Pietro is veertien. Hij heeft het syndroom van Asperger. Hij leeft in zijn eigen wereld, heeft moeite met communiceren en tekent liever dan dat hij praat. Pietro is een geboren slachtoffer en wordt gepest door het trio Luca, Francesco en Fillipo. Dario, Pietros broertje, is erbij wanneer het gebeurt, maar doet niets. Dan, na de zoveelste treiterpartij, is een van zijn pestkoppen opeens spoorloos verdwenen. Alleen een hoopje kleren blijft achter. De dagen daarna verdwijnen er steeds meer jongens uit de buurt, waaronder ook Pietros broertje Dario. De therapeute Alice, bij wie Pietro in behandeling is, vraagt hem een tekening te maken van het voorval. Op de tekening komt een oude man voor, met een wandelstok. Bij Alice komen traumatische herinneringen uit haar eigen jeugd, zon twintig jaar geleden, naar boven. Herinneringen aan Denny, een jongen die voor zijn verslaafde moeder zorgde terwijl hij regelmatig door zijn aan alcohol verslaafde vader werd mishandeld. Aan de hand van een schilderij van zijn vader creëerde hij de dromenman, een oude man met een wandelstok. Ook toen verdwenen er kinderen. Alice vermoedt dat er een verband tussen de gebeurtenissen bestaat en kan niet slapen voor ze de waarheid heeft achterhaald.
Lorenza Ghinelli heeft een puik debuut afgeleverd. De term literaire thriller is hier volledig op zijn plaats. Het boek is gelaagd en de schrijfster schrijft vanuit diverse personages. Onder andere vanuit Pietro, de jongen met het syndroom van Asperger, maar ook vanuit een getourmenteerde therapeute. In fraaie, korte zinnen wordt het verhaal verteld. Vaak poëtisch. De stijl is nogal associatief, maar past helemaal in een verhaal waarin de hoofdpersonen op zoek zijn naar herinneringen en de grens tussen werkelijkheid en fictie niet altijd even duidelijk is. De verslinder is een spannend verhaal dat leest als een nachtmerrie. Een huiveringwekkend boek. Lorenza Ghinelli, een naam om te onthouden.