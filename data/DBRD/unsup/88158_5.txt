Dit boek valt me allereerst op vanwege de prachtige vormgeving. Op omslag zien we een kom die hersteld is met behulp van de Kintsugi-techniek en wat gouden barsten op de kaft. De Kintsugi-techniek wordt door een kintsugimeester gebruikt, om gebroken voorwerpen zo te herstellen, dat de breuklijnen duidelijk opvallen. De breuklijnen worden niet verdoezeld, maar juist geaccentueerd door deze met goud te bedekken. In dit boek staat deze vorm van herstellen symbool voor het herstel en verrijking na verdriet en lijden in het leven, dat de mens heeft overwonnen. Deze zichtbaar gemaakte gouden barsten uit het verleden worden in het heden gezien als krachtlijnen, omdat de mens zich met het mentale en/of fysieke lijden heeft verzoend. In feite is imperfectie een cadeau. In het boek staat dit proces stap voor stap uitgelegd.

Je moet er wel even goed voor gaan zitten, om de kern van het verhaal tot je door te laten dringen. Het boek boeide mij, leest vlot weg vanaf de eerste bladzijde.

“Kintsugi” is op een luchtige toon geschreven, vraagt wel de aandacht. Ik zou het niet stug achter elkaar doorlezen. Dit boek bevat zoveel wijsheden, misschien is het raadzaam om het tussentijds even te laten bezinken en daarna verder te lezen, om je eigen herstelproces beter te kunnen overdenken en te doorlopen. De opdrachten in het boek zullen zeker helpend zijn voor de lezers die op zoek zijn naar herstel van de barsten in hun leven. Er zitten ook doe-opdrachten tussen, waardoor je het boek nòg beter zult begrijpen.
Dit boek vol mooie wijsheden, opdrachten en handreikingen vind ik zeker een aanrader voor een breed lezerspubliek. Het is een zeer praktisch zelfhulpboek voor de ‘gewone’ lezers, maar is zeker bruikbaar ook voor coaches en therapeuten.