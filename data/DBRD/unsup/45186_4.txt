Ingar Johnsrud (1974) wordt luidkeels en in grote vette letters aangekondigd als de nieuwste Noorse thrillersensatie. Zij die volgen is het eerste deel van de Broederschap-trilogie. De verwachtingen zijn dus torenhoog!

Fredrik Beier – met een i, geen y - is rechercheur bij de Noorse politie. Hij draagt de wonden uit zijn verleden met zich mee. Een massamoord in Oslo wordt zijn volgende onderzoek, een moord op een aantal leden van de apocalyptische sekte Het licht van God. Is dit een religieuze wraakactie, misschien? Samen met zijn collega’s, vooral dan met de Pakistaanse Kafa Iqbal, wordt de speurtocht naar de barbaarse moordenaar opgestart. Dit onderzoek leidt echter ook tot het ontrafelen van mysteries. Het zoekwerk van de rechercheurs leidt hen zelfs naar beestachtige experimenten uit de Tweede Wereldoorlog.

“De vlammen waren al gedoofd toen Fredrik en Kafa arriveerden. Misschien kwam het door de regen, misschien waren de wanden doornat. In elk geval had het grootste deel van de schuur de vlammen overleefd. Twee uur later was het ingestorte dak van de verbrande autowrakken weggehaald. Een zure lakdamp kwam Fredrik tegemoet toen hij zich over de restanten van een oude Passat boog. Door de kapotte voorruit bekeek hij het lijk op de chauffeursplek. Het grote lichaam was zwart verbrand en stonk als een varken dat in benzine was gemarineerd en achtergelaten op de barbecue. Van buik tot borst was zijn lichaam opengereten. De darmen pruttelden nog steeds.”
Vrij stevig schrijfwerk, niet? De auteur beschrijft de gebeurtenissen zonder enige vorm van gêne.

De lezer wordt in dit eerste deel echt niet gespaard, hij krijgt een karrenvracht vol personages over zich heen. Alertheid is dus geboden. Tevens blijft de volledige aandacht toegespitst op het gebeuren, de sprongen in de tijd vergen aanvankelijk opperste concentratie. Wat volgt is echter een mysterieus maar opmerkelijk verhaal; volhouden luidt de boodschap. Een erg solide constructie, waarbij de lezer wel eens de wenkbrauwen fronst: is dit allemaal wel geloofwaardig? Toch blijkt het verhaal te kloppen… Niet alle verhaallijnen worden perfect afgesloten, een link naar de volgende delen? Geen idee…

Johnsrud is een rasecht schrijftalent, zo veel is duidelijk na het lezen van Zij die volgen. Vakkundig weet hij de actiefases te combineren met uitstekende dialogen; ook houdt hij steeds de ingewikkelde verhaallijnen onder controle. Als een onvervalste thrillerauteur houdt hij de snelheid constant aan. De psychologische uitwerking van de belangrijkste personages maakt het boek nog aantrekkelijker. Dit eerste deel van zijn ambitieuze trilogie bevat een volumineus en intens verhaal, dat je steeds blijft verrassen.
Zie die volgen: waar de geschiedenis zich herhaalt door de actuele terreurdreigingen. Ingar Johnsrud: een nieuwe stem en een nieuw geluid in de top van de Scandinavische thrillerwereld? Wellicht, ja.