Voor diegenen die hebben genoten van “De 100-jarige man die uit het raam klom en verdween” is er goed nieuws: Allan Karlsson is terug. Het verhaal begint in de aanloop naar zijn 101e verjaardag (in het Zweeds heet het boek dan ook “De 101-jarige die dacht dat hij te veel dacht”). Bij het ballontochtje ter ere van deze verjaardag gaat het mis, en belandt Allan, met zijn vriend Julius Jonsson om te beginnen in Noord-Korea, waar hij zich, uit lijfsbehoud, voordoet als kernwapenexpert. Na de vlucht uit Noord-Korea komen zij terecht in de VS, bij Donald Trump, die de vrienden op de van hem bekende wijze ontvangt. Met behulp van de Zweedse Minister voor Buitenlandse Zaken komen zij weer in Zweden terecht, waar zij in eerste instantie bij een handel in doodskisten terechtkomen. Door een foute levering moeten zij vluchten voor een neonazi, waarna zij in Afrika terechtkomen. Daar weten zij een grote levering van uranium aan Noord-Korea te voorkomen.
Het is duidelijk: het verhaal hangt weer aan elkaar van toevalligheden, waardoor Allan een beslissende rol in de wereldgeschiedenis speelt. Dit alles wordt verteld op de inmiddels bekende droogkomische wijze van Jonas Jonasson. Het is natuurlijk jammer dat Donald Trump al een karikatuur is, waardoor Jonasson hier weinig aan kan toevoegen.
Al met al is dit een heerlijk ontspannend boek voor de zomermaanden. Wie van de eerdere boeken van Jonasson hield, zal ook hier weer zijn hart aan ophalen.