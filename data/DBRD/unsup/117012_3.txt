wegens weinig geloofwaardig en vergezocht, maar eigenlijk is dat bijna bijzaak. ,Wie verdrijft Dan Brown wekenlang van de eerste plaats in de toptien? Bij wie staan rijen geduldig wachtenden tijdens een signeersessie? Wie schreef het boek van de hoogste en tegelijk snelst slinkende stapel in boekhandel? Precies, 't is Pieter Aspe. Van de reeks rond het Brugs speurderstrio Van In, Mertens en Versavel zijn inmiddels meer dan een miljoen exemplaren verkocht. Die boeken lopen met dezelfde vaart als waarmee de auteur ze produceert: op amper tien jaar tijd werden zeventien episodes neergepend. Niet allemaal even boeiend en snedig, maar gegarandeerd onderhoudend.

Onderhoudend is ook het woord dat Ontmaskerd typeert. Het huwelijk van commissaris Van In met zijn mooie onderzoeksrechter Hannelore Mertens wordt door Van Ins drankprobleem en jaloezie zwaar op de proef gesteld. Collega en vriend Versavel ziet het met lede ogen aan. Alsof Van In het prive niet zwaar genoeg heeft, wordt hij ook nog eens opgezadeld met een moordzaak. Gelukkig lijkt de dader voordehandliggend. Piece of cake, met andere woorden. Moet ik vermelden dat schijn bedriegt?

In een vlotte, toegankelijke stijl ontrafelt Aspe het raadsel. De plot en de ontknoping vond ik niet bevredigend, wegens weinig geloofwaardig en vergezocht, maar eigenlijk is dat bijna bijzaak. Hoofdzaak is dat ik enkele genoeglijke uurtjes doorbracht in het gezelschap van de drinkende, ruziende, vrijende echtelieden die en passant ook nog de beweegredenen van de anderen bloot leggen. Vlaanderen is gek op deze formule. En waarom ook niet? Wordt ongetwijfeld snel vervolgd.