In een kussen van satijn beschrijft de auteur de geschiedenis van de ouders van Rutger. Rutger is een hoofdanalist in een ziekenhuis, getrouwd met Eve en vader van twee dochters. Bij de start van het verhaal wordt Rutger opgeroepen om samen met zijn moeder aan het sterfbed van zijn vader te zitten. Gaandeweg leer je de ‘liefdes’geschiedenis van Henry (vader) en Gerda (Moeder). Moeder is in haar jeugd verwaarloosd door haar moeder, uit huis geplaatst, daarna in een pleeggezin opgegroeid. In dat pleeggezin heeft ze heel hard moeten werken, ze heeft in haar jonge leven geen liefde gekend. Al vroeg verloor ze haar zusje Marga, toen ze stierf lag haar hoofd op een satijnen kussen. Na het overlijden van Marga heeft Gerda geen liefde meer gekend, ze is simpelweg niet meer in staat om liefde te geven of te ontvangen. Uit het huwelijk met Henry zijn twee kinderen geboren, Rutger en Sander. Henry vlucht uit het liefdeloze huwelijk in wanen en is al sinds lang psychiatrisch patiënt. Ook Sander heeft psychiatrische problemen. Aan het ziekbed van zijn vader beleeft Rutger opnieuw zijn jeugd, de dominantie van Moeder, de opnames van zijn vader, de scheiding tussen zijn vader en Moeder, de maandelijkse bezoeken daarna van Moeder aan de kliniek waar vader verblijft. Rutger en Eve zijn de mantelzorgers voor zowel vader als Moeder. Moeder mankeert lichamelijk van alles (soms ingebeeld) en sleept Rutger van arts naar ziekenhuis en terug. Aan het bed van vader wordt pijnlijk duidelijk dat Moeder nog steeds niet in staat is om liefde te tonen. Of weet Rutger haar toch het laatste zetje te geven zodat ook vader op een satijnen kussen zijn hoofd te rusten kan leggen
Een kussen van satijn is geen boek wat makkelijk wegleest, het is een aangrijpend maar vooral ook schrijnend verhaal over hunkering naar liefde.
De auteur weet treffend de toon te vinden om dit donkere verhaal te vertellen. De personages gaan tijdens het vertellen leven, de tijdsgeest ook. Welke invloed heeft de jeugd van Gerda op haar latere leven gehad? En welke invloed heeft de koude Gerda op het welzijn van man en zoons gehad? Uiteindelijk een prachtig verhaal wat zeer zeker de moeite waard is om te lezen. Voor mij is dit boek 4 sterren waard.