Wanneer een lid van het Britse koningshuis samen met haar jacht wordt opgeblazen zet de Britse geheime dienst alle middelen in, dat betekent in dit geval dat Gabriel Allon ingezet wordt. Hij komt er al snel achter dat de dader Eamon Quinn heeft, een oude bekende, bommenmaker van de IRA en verantwoordelijk voor heel veel doden. Hij werkt voor iedereen die hem betaalt. Gabriel Allon heeft een persoonlijke reden om de man dood te willen, maar ook Quinn wil Allon dood hebben. Jager en prooi zitten achter elkaar aan, al is het niet altijd duidelijk wie nu eigenlijk jager is en wie prooi. Beide zijn beide.
Het actieterrein is deze keer Ierland en Noord-Ierland dat nog maar amper bekomen is van de aanslagen van het Real IRA. Het ziet eruit alsof alles pais en vree is, maar in de gedachten en de harten van de echte die hard leden, is er nog niets veranderd en staan er nog rekeningen open. Ook voor nabestaanden van slachtoffers van de bommen en sluipschutters zijn er nog openstaande rekeningen. Wanneer de Russen zich bemoeien en via een vuil spel pionnen beginnen te zetten, kunnen de hoofdrolspelers niet anders dan meeschaken, zelfs als ze weten dat ze gemanipuleerd worden. Gabriel Allon speelt mee en heeft nog een persoonlijke rekening te vereffenen.

Wat ongemeen spannend alweer, Daniel Silva schrijft echt goede, spannende actiethrillers, spionagethrillers moet ik zeggen. Hij introduceert veel richtingen waarin het verhaal kan gaan, maar laat niets onafgewerkt achter, alle draadjes krijgen een betekenis. Het zit echt goed in elkaar.
Begin dit jaar heb ik deze schrijver eerder per ongeluk leren kennen en ik begrijp niet waarom ik niet al vroeger iets van hem gelezen heb want hij schrijft toch echt de boeken die ik wil lezen. Wereldpolitiek, spionage, actie, denkwerk, pionnen zetten, afrekeningen, het zit er allemaal in.