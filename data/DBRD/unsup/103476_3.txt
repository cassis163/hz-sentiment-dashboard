In deze toch wel zwaar christelijke roman volgen we de jonge dominee Maarten die als predikant deel gaat uitmaken van een kleine Zeeuwse gemeenschap. Ondanks wat tegenslagen vindt Maarten al snel zijn weg en raakt geliefd bij de dorpsbewoners. Het leven kabbelt voort en kent wat ups en downs. Totdat Maarten een zwaar auto-ongeluk krijgt en voor lange tijd in het ziekenhuis belandt alwaar hij voldoende de tijd krijgt om over een aantal dingen na te denken.

Het verhaal speelt zich af in de jaren '50/'60 alhoewel dat niet met zoveel woorden wordt gezegd. Maar je merkt het aan veel dingen, zoals de winkels die 's avonds en op zondag gesloten waren, dochters die thuis bleven om hun moeders te helpen met de jongere kinderen en het huishouden, etc.

Ondanks dat er veel wordt verwezen naar de bijbel en God, iets wat je als lezer moet aanspreken, vond ik het een prettig boek om te lezen. Dit omdat de auteur het dorpse leven levendig heeft beschreven. Daarbij komt er ook romantiek en wat spanning in voor. Al met al gegarandeerd wat aangename leesuurtjes.