‘Geboren in vuur’ is het eerste deel uit de Drie dochters-trilogie van Nora Roberts. Deze trilogie is eerder verschenen als De zusjes Concannon-trilogie.
Maggie Concannon is de oudste dochter van Tom en Maeve Concannon. Ze heeft nog een jonger zusje, Brianna. Maggie en Brianna zijn opgegroeid in een merkwaardig gezin. Maeve houdt niet van haar dochters, dit laat ze hun keer op keer ook weten. Ze geeft Maggie er de schuld van dat ze opgesloten zit in een huwelijk met Tom. In het katholieke Ierland moest er getrouwd worden wanneer er een kindje op komst was. En scheiden erna was ook al geen optie. Tom Concannon was ook niet bepaald de prins op het witte paard voor Maeve. Hij had veel dromen, wilde geen boer zijn maar dichter. Maar hij was en bleef een (mislukte) boer.
Na zijn overlijden blijft Brianna bij haar moeder om voor haar te zorgen. Maggie is kunstenares, ze is glasblazer en een heel goede ook. De zakenman Rogan Sweeney komt haar op het spoor. Hij wil haar belangen behartigen en haar manager worden. Daar zit Maggie niet op te wachten, ze wil haar eigen leven leiden in haar geliefde Ierland.
Uit liefde voor haar zusje Brianna gaat Maggie toch akkoord. Met het geld wat ze gaat verdienen, kan ze immers een oude schuld voldoen van haar vader, die schuld is ontstaan door de studie van Maggie. Bovendien kan ze voor Maeve een huisje kopen en een gezelschapsdame inhuren. Daarmee kan ook Brianna haar eigen weg gaan.
Maggie is ervan overtuigd dat ze de juiste keuze heeft gemaakt voor het welzijn van Brianna en Maeve. Maar is het ook de juiste keuze voor Maggie? Maggie die niets en niemand vertrouwt, beschadigd als ze is door haar relatie met haar moeder. Ze wordt door Rogan meegesleept naar het drukke Dublin en daarna naar Parijs. De exposities die hij organiseert zijn een groot succes. Maggie verdient geld als water maar maakt het haar ook gelukkig?

Mijn mening: ‘Geboren uit vuur’ is een prima begin van de Drie dochters-trilogie. Een heerlijk verhaal over Ierland, het leven in Clare en het gezin Concannon. De dappere Maggie die, ondanks haar slechte relatie met haar moeder Maeve, toch voor haar blijft zorgen. En de lieve Brianna die zich opoffert om vooral een goede dochter én zus te zijn. Een heerlijk verhaal, vier sterren.