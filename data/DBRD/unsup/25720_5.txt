Laat ik even beginnen met de looks van het boek: gaaf gedaan! De voorkant straalt gewoon ijzige kou uit en de binnenkant van de omslag is gevuld met de covers van de andere boeken van Nathalie, erg leuk!

En dan het verhaal… Nathalie had me meteen weer vanaf de eerste pagina te pakken. Mijn nieuwsgierigheid werd al geprikkeld door die terugblik naar de Rasmus van acht jaar eerder – wat ging de relevantie ervan zijn? – en dan het spannende verhaal van Rasmus nu; de plannen die hij bedacht heeft en hoe ze ten uitvoer gebracht worden. Ondanks dat wat hij doet niet door de beugel kan voel je toch sympathie voor de jongeman die alleen maar zijn toekomstdromen wil laten uitkomen en eindelijk echt wil gaan leven…

En daarnaast de grote Berndt die ineens heel nietig blijkt te zijn als hij daar op dat eiland opgesloten zit. Eerst wanhopig en dan weer met hoop als hij Svenja ontdekt. Je leeft heel erg mee en hoopt dat hij weer veilig thuiskomt bij zijn gezin, waarvan je ook leest hoe ze de hele ontvoering beleven.

Dit ijzingwekkende verhaal is gewoon een echte pageturner! Vergeef me de clichés. Eenmaal begonnen is er geen stoppen meer aan, dan zit je zo ontzettend ín het verhaal en leef je zo mee met de personages, dader én slachtoffers. En dan weet Nathalie nog fijne verrassende wendingen in het toch al retespannende verhaal aan te brengen ook. Ik kreeg letterlijk de koude rillingen van deze ijskoude thriller! Gewoon WOW weer!