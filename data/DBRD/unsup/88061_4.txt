Een proloog die maakte dat ik bij het lezen dacht dat ik met een heel vervelende hoofdpersoon te maken zou krijgen. Niets bleek minder waar te zijn. Hartverwarmend en nieuwsgierig is deze Norbert.

Het is duidelijk dat de auteur zeer gedegen te werk is gegaan om informatie uit de middeleeuwen te verzamelen om op deze manier een geloofwaardig boek neer te zetten.
Nadat je dit boek gelezen hebt, kun je met zekerheid zeggen dat je een heleboel hebt bijgeleerd over de middeleeuwen.

De auteur weet je meteen mee op reis te nemen naar deze tijd.
Na nog maar een paar bladzijden gelezen te hebben, kijk je verbaasd rond in deze periode terwijl je veel herkenbare dingen tegenkomt.
Zowel in de mensen als in de dingen die gebeuren, toen en ook nu.
De dubbele moraal die je vaak tegenkomt in de kerk en in de politiek.
Je leest over afgunst, zelfgenoegzaamheid, vooroordelen, winstbejag. Maar ook over liefde, vertrouwen in elkaars kunnen, vertrouwen op elkaars hulp en kennis delen met elkaar.
Geloof en bijgeloof is van alle tijden.
Een boek, onderverdeeld in niet te lange hoofdstukken. Steeds kom je nieuwe verhalen tegen in het boek, die er op een goede manier ingeschreven zijn. Je leert de hoofdpersonen kennen en waarderen. Het boek geeft goed weer hoe onze maatschappij zoals hij nu is, tot stand heeft kunnen komen.
Je zult de vaak humoristische manier van schrijven over bijzonder indrukwekkende gebeurtenissen waarderen. Ik heb daar van genoten. Ik heb veel van het boek glimlachend zitten lezen, bedenk ik me nu.
Bij het lezen van de epiloog had in ondanks hetgeen ik hiervoor schreef, tranen in mijn ogen van ontroering, zo mooi was het !
Een boek waarvan ik kan zeggen: Graag gelezen !