Wat een super grappig boek is De wereld op zijn kop om voor te lezen of zelf te lezen. Wie wil er niet een keer in een omgekeerde wereld zijn? Een wereld waar alles andersom is: vuilnismannen maken heel veel rommel, papa’s en mama’s gaan naar school, grote vissen die vliegen en olifanten die als muizen over de tafel lopen. In dit boek is dat allemaal héél gewoon.
Stap deze wereld in met Tess, een jongen met een meisjesnaam en ontdek al die grappige omgekeerde dingen. Je gaat het zelf ervaren. Af en toe moet je zelfs goed nadenken hoe het ook al weer zit!
De illustraties zijn kleurrijk en zitten vol humor. Een ijsje met twintig bollen of een regen van snoepjes. De ogen van de kinderen zie ik al groter worden! Op elke pagina zijn verrassende “omgekeerde” situaties en daarbij zijn de gezichtsuitdrukkingen van de familieleden geweldig.
Na het lezen van dit boek ga je je beslist afvragen in welke wereld jij het liefst zou willen zijn?