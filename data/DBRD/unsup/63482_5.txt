Na het lezen van Nora van Colm Tóibín wou ik meer lezen van deze auteur. Nora was zo’n mooi boek dat het me deed uitkijken in de winkel naar andere boeken van Tóibín en zo heb ik Brooklyn gekocht. Brooklyn is naast Nora één van zijn bekendste werken en is zelfs verfilmd. De verfilming heb ik nog niet gezien, maar het boek nodigt alvast uit om het te bekijken. Het boek won de Costa Novel Award 2009 en was nog voor andere prijzen genomineerd.

Brooklyn gaat over Eilis Lacey die in het Ierland van de jaren 50 woont, maar een job heeft beneden haar niveau, omdat het in Ierland zeer moeilijk is om aan een deftige job te raken. Haar zus Rose stelt haar voor aan priester Flood en hij kan voor haar regelen dat ze in Amerika aan een deftige job kan raken als ze daar een opleiding volgt. Eilis onderneemt de tocht naar Amerika op een boot en in Amerika aangekomen wordt ze onder de hoede van mevrouw Kehoe genomen, die haar huisbazin is. Eilis gaat werken in een winkel en volgt een avondopleiding boekhouden om zo een betere job te ambiëren. In Amerika leert ze ook de Italiaan Tony kennen op wie ze verliefd wordt. Na heimwee te hebben gehad, begint ze haar draai te vinden in Amerika en bouwt ze daar haar leven op, maar dan komt het bericht dat haar zus, Rose, gestorven is en voelt ze zich genoodzaakt om naar Ierland terug te keren. Wanneer ze terug in Ierland is, helpt ze haar moeder en ziet ze ook Jim terug, die voor haar vertrek naar Amerika zich nogal bot gedroeg tegenover haar. Dan leert ze Jim beter kennen en blijkt het toch te klikken tussen hun beide. Maar dan staat Eilis voor een moeilijke keuze: blijft ze in Ierland, bij haar moeder en Jim of keert ze terug naar Amerika om het leven dat ze daar met Tony heeft opgebouwd te hervatten?

Het boek speelt zich af in Ierland en Amerika in de jaren 50 en toont hoe de maatschappij toen in elkaar zat. Zo gaat het bijvoorbeeld over de zwarten die meer rechten krijgen en dus ook de winkel waar Eilis werkt gaan frequenteren. In het begin weet Eilis zich geen houding te geven tegenover de zwarten, maar na verloop van tijd wordt Eilis dit gewoon en voelt ze zelfs bewondering ten opzichte van de zwarten. In het verhaal merk je ook dat Eilis evolueert van jong meisje tot volwassen vrouw. In Amerika wordt ze veel zelfstandiger, terwijl ze in Ierland nog afhankelijk was van haar zus en moeder. Ze heeft in het begin wel heel veel last van heimwee, maar wanneer priester Flood haar voorstelt om een avondcursus boekhouden te volgen, verzet ze haar gedachten en begint ze steeds meer en meer haar draai te vinden in Amerika. Ze leert ook Tony kennen met wie ze een relatie begint, maar over wie ze niet durft schrijven in haar brieven naar haar moeder. Haar relatie met Tony wordt steeds serieuzer en serieuzer en ze maken zelfs toekomstplannen om een huisje te bouwen op een stuk grond dat Tony van plan is om samen met zijn broers te kopen. Maar dan slaat het noodlot toe wanneer blijkt dat haar zus gestorven is en keert Eilis terug naar Ierland. In Ierland is ze blij om haar moeder terug te zien en haar moeder blijft steeds plannen smeden opdat Eilis zou blijven en Eilis’ relatie met Jim wordt ook steeds inniger, waardoor Eilis in een tweestrijd terecht komt. Voor Eilis is het zeer moeilijk om de knoop door te hakken, want ze moet kiezen tussen een toekomst in Amerika met Tony of in Ierland met Jim. Wat is de juiste keuze en voor wie zal ze uiteindelijk kiezen?