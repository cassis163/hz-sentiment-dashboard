De Australische Sarah Armstrong is journalist en auteur. Laat me niet alleen is haar derde boek, maar is het haar eerste boek dat in het Nederlands is vertaald.

Hoofdpersonage Anna krijgt nieuwe buren en heeft al vrij snel het vermoeden dat haar vijfjarige buurmeisje mishandeld en verwaarloosd wordt. Als Anna na een paar dagen een hoop lawaai en geschreeuw bij de buren hoort, belt ze de politie en kinderbescherming. De politie komt kijken, maar vertrekt even later weer. Na nog een incident bij de buren, neemt Anna een impulsief besluit.

Met het heftige thema heeft het boek de potentie in zich om een aangrijpend verhaal neer te zetten, maar de auteur slaagt daar niet helemaal in. De aanloop naar het verhaal erg kort, waardoor het verhaal wat ongeloofwaardig en onrealistisch aandoet en het voor de lezer lastig kan zijn om zich in Anna en haar keuzes te verplaatsen. Daarnaast is het verhaal volledig vanuit het perspectief van Anna geschreven en mist het daardoor wat diepgang en nuance. Charlie's kijk op de gebeurtenissen ontbreekt, maar toch weet Armstrong het personage van de vijfjarige Charlie treffend neer te zetten.

Ondanks wat minpuntjes is Laat me niet alleen een intrigerende roman over moederschap, mishandeling en de inadequate reactie van hulporganisaties daarop. Het boek zet de lezer aan het denken over hoe hij zelf in een dergelijke situatie zou reageren.