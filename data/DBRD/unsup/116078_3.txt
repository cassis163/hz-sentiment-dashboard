“Een stap te ver” begint wanneer Emily in het holst van de nacht heel haar hebben en houwen achterlaat. Ze vlucht naar Londen om daar een nieuw leven op te bouwen. Ook al heef ze maar weinig geld, ze heeft heel wat doorzettingsvermogen en af en toe wat geluk en ze slaagt erin om iets te vinden. Ze blijft onvindbaar voor haar man en lijkt goed gesetteld maar van binnen is ze een wrak. Wanneer ze dan alle normen en waarden laat vallen valt er een dode en stort heel het zorgvuldig opgebouwde kaartenhuisje in elkaar. Ze heeft een stap te ver gezet.
Het eerste deel begint vlot maar na een tijdje is het een beetje teveel "tell" en te weinig show. De Tina Seskis wil dingen verborgen houden voor de lezer, maar ze schrijft er telkens over. Na een tijdje wordt dat saai ipv dat het de spanning verhoogt. Ook over sommige andere items valt ze nogal veel in herhaling, of de herhaling is gewoon te uitgebreid.
Het verhaal is opgebouwd uit delen. Het eerste deel is een beetje te veel uitgerokken en de laatste een beetje te minimalistisch geschreven. Alsof dan ineens de pagina’s op waren. Voor de rest wel een verhaal dat heel goed bedacht is en goed in elkaar zit. Nu alleen nog de uitwerking beter verdelen.
Het drama wordt vertelt vanuit verschillende personages, soms in het heden, soms in het verleden maar hoofdzakelijk door Emily in het heden. Er zitten ook wel veel inhoud in en enige complexiteit in “een stap te ver”. Je hebt het verhaal van haar eigen gezin(sdrama) en dan nog het verhaal van de relatie met haar tweelingzus. En de relatie van de moeder met de zus. Het gevecht met de geldende normen en waarden. Tina Seskis heeft bovendien de personages voldoende uitgewerkt, je kan je erin verplaatsen, erin meeleven.
Hoe dan ook, bij de ontknoping wordt je omver geblazen en wordt het een heuse tranentrekker. Je vergeeft Tina heel snel haar beginnersfouten en kijkt reikhalzend uit naar haar volgende boek.