De schitterende doden heeft een hele mooie cover waarin de vergankelijkheid van de vlinder in al zijn facetten centraal lijkt te staan. De zwart goeden kaft trekt de aandacht, zeker door de intrigerende tekst “Hij zou haar kunnen doden, zij zou het kunnen toelaten”. Ook de inleiding op de achterflap, klinkt dermate macaber dat het maakt dat het boek gelijk hoog op de NTL stapel zal komen bij menig thrillerlezer. De openingstekst is wat vaag, maar past goed bij het verhaal. Met het eerste hoofdstuk dat daarna volgt word je als lezer gelijk het verhaal ingetrokken en krijg je al een eerst blik op het werk van de moordenaar. Gruwelijk en toch intrigerend, want waarom doet deze persoon wat hij doet? Met verschillende hoofdstukken vanuit het perspectief van de moordenaar, zowel in flashback perspectief als in het heden, begrijp je deze persoon steeds beter. En juist in deze momenten en tijdens de contacten met Eve neemt de spanning toe. Met iedere plotwending word je als lezer getriggerd om verder te lezen en te ontdekken wat Bauer nog meer uit voor de lezer in petto heeft. Ook het andere hoofdpersonage Eve is voldoende uitgediept zowel in haar werk als privéleven en intrigeert gedurende het hele boek, omdat ze ook met regelmaat onverwachte beslissingen neemt. Dit is zeker een karakter waar Bauer meerdere boeken mee vooruit zou kunnen. Het plot van De schitterende doden is verrassend, raast in snelle vaart verder en maakt dat je het boek niet weg wil leggen. Een aanrader voor iedereen die van een goede thriller houdt.