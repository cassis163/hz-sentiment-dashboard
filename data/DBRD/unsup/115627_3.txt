Lieneke Dijkzeul is een Nederlandse schrijfster van kinderboeken en volwassenenliteratuur. Ze was actief als beroepskeuzetester voordat ze in 1979 begon met schrijven. In 1990 schreef ze haar eerste jeugdboek nadat ze verschillende korte verhalen had geschreven. Sinds 2006 schrijft Lieneke ook boeken voor volwassenen. In dat jaar verscheen haar debuutthriller De stille zonde.
De in 2007 uitgegeven literaire thriller Koude lente werd genomineerd voor de Gouden Strop 2008, maar helaas ging die prijs naar een mede-collega. In 2014 verscheen Als de padden schreeuwen, dat net als haar andere thrillers draait om rechercheur Paul Vegter. Dagen van schaamte is het nieuwste boek van Lieneke Dijkzeul.

Pieter Elting is een geslaagd man met een prachtige carrière, een groot huis en een dure auto. Alhoewel hij gescheiden is van zijn vrouw Monica heeft hij zijn zaakjes op orde. Als Pieter na een lange werkdag thuis is wordt hij plotsklaps overvallen en ontvoerd. Hij heeft geen idee wie hier achter steekt, wat de reden van zijn ontvoering is en waar ze hem naartoe brengen. Het enige wat hij weet is dat hij geketend aan een bed in een bijna lege kamer neergezet wordt.
Zijn ontvoerders willen de reden van de ontvoering niet noemen maar manen hem zelf aan om erover na te denken waarom dit gebeurd zou kunnen zijn.

Dagen van schaamte is een psychologisch verhaal over onmacht, vernedering, verwaarlozing en schaamte. Het verhaal verloopt traag. We volgen Pieter in zijn gedachtegang over zijn leven. Waarom hebben ze hem ontvoerd en hoelang houden ze hem nog vast. Wat is de werkelijke reden. Het geheel sleept zich voort en je vraagt je af waar de schrijfster heen wil. Naarmate het boek vordert komen we er stukje bij beetje achter wat de grondslag is voor de ontvoering.
De schrijfstijl is weer mooi met hier en daar een moeilijk woord en niet al te lange zinnen. Het lettertype is vrij groot. De opbouw van het verhaal is goed. Ondanks dat er weinig spanning in zit weet de schrijfster je wel te boeien door het schokkende verhaal. Het boek word geschaard onder het kopje ‘thriller’. Echter voor een thriller ontbreekt de echte onderhuidse spanning.
Lieneke Dijkzeul heeft in dit boek een groot, maatschappelijk probleem aan de kaak gesteld.
Het thema raakt je en nog lang na het lezen van dit boek spookt het door je hoofd.