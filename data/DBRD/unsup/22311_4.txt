Meedogenloos is het eerste deel van The Cruelty serie van Scott Bergstrom, tevens zijn eerste in het Nederlands verschenen boek. Actie, spanning, ontzag en meedogenloosheid wisselen elkaar in het boek in snel tempo af. Een serieuze en aangrijpende Young Adult thriller voor lezers van bijvoorbeeld David Baldacci.

Gwendolyn Bloom, 17 jaar, woont bij haar vader. Wanneer hij tijdens zijn werk in Parijs plotseling verdwijnt, komt ze erachter dat hij al jarenlang undercover bij de CIA werkt. Dankzij haar eigenaardige maar behulpzame buurman besluit ze haar vader te gaan helpen. Ze laat haar hele leven in Amerika achter en reist af naar Parijs om haar vader te gaan zoeken. Maar ze raakt binnen no-time verstrikt in de wereld van maffia, mensensmokkel en –handel en lijkt daarbij haar daadwerkelijke doel soms uit het oog te verliezen.
Aan een sterke en zelfverzekerde hoofdpersonage ontbreekt het in dit boek absoluut niet. Menig meiden van Gwens leeftijd en in deze tijd zouden waarschijnlijk in een depressie zijn geraakt na het verliezen van het enig overgebleven familielid. Misschien lijkt het verhaal hierdoor een beetje onrealistisch, want welke zeventienjarige zou in haar eentje verzeild willen raken in de maffiawerkzaamheden aan de andere kant van de wereld? Maar Bergstrom heeft met Gwen een personage neer weten te zetten dat je laat geloven in de familieband en dat liefde (bijna) alles overwint.

In het begin komt het verhaal wat traag op gang. Voornamelijk door de introductie van de verschillende personages, hun achtergronden en de locatie waar het zich afspeelt. Er wordt veel aandacht besteed aan omgevingsdetails, aan gevoelens, flashback en gedachten. Voornamelijk in de eerste helft van het boek staan die gegevens wat centraler dan het dialoog. Af en toe zijn de alinea’s wat langdradig en uitgebreid maar die zorgen wel voor een filmisch effect. De schrijfstijl is gemakkelijk te volgen mede door de chronologische volgorde van het verhaal.

De reis die Gwen in het verhaal maakt is voor haar onstuimig, maar voor de lezer niet. Elke plek waar het verhaal zich afspeelt wordt goed geïntroduceerd en met details realistisch gemaakt. Zo heeft bijvoorbeeld elk land andere soorten inwoners, wordt er een andere taal gesproken en heeft andere straatnamen. Details die in een ander YA boek misschien als overbodig beschouwd worden, maar in dit boek uiteindelijk bijna onmisbaar blijken te zijn.
Het verhaal bevat een aantal harde en rauwe randen die voor sommige (jongere) YA lezers misschien wat verontrustend of heftig kunnen zijn, maar het weergeeft wel een zekere werkelijkheid van de wereld waarin we leven en draagt net zo goed een waarschuwing met zich mee. De heftigheid van het verhaal neemt met elk hoofdstuk toe en de ontknoping aan het eind is zowel gruwelijk als adembenemend.

Heb je alle boeken van Carry Slee gelezen en daarna die van Helen Vreeswijk en wil je graag een diepgaandere thriller voor een iets hogere leeftijdscategorie? Dan is dit boek zeker iets voor jou. Maar ook voor volwassenen die even een snel boek tussendoor willen kan deze aangeraden worden. Spanning, actie en meedogenloosheid voor bijna alle lezers.