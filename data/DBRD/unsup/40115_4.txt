De kleine Samir groeit op in Duitsland, maar zijn ouders komen allebei uit Libanon. Door de vele verhalen die zijn vader over zijn geboorteland vertelt, heeft Samir een heel rooskleurig beeld van Libanon. Hij kan niet wachten om er zelf naartoe te gaan.
Hij heeft een hele sterkte band met zijn vader, zijn hele leven draait om hem. Vrienden heeft hij niet. Maar wanneer hij 8 jaar is verdwijnt zijn vader zomaar. Er blijft een grote leegte achter, het kost Samir moeite om verder te leven. Daardoor blijft hij heel erg in het verleden hangen.
Wanneer hij volwassen wordt, besluit Samir om zijn vader te gaan zoeken. Hij denkt dat hij alleen dan zijn verleden achter zich kan laten. Dus trekt hij naar Libanon, met een foto en zijn vaders dagboek. Door het verleden van zijn vader te onderzoeken, hoopt hij hem zelf ook te vinden. Maar het dringt al snel tot Samir door dat zijn vader niet gevonden wil worden.

Pierre Jarawan debuteerde met deze roman. Zelf heeft hij ook een Libanese vader, maar zijn moeder is Duits. Hij werd in 1985 in JordaniÃ« geboren en verhuisde naar Duitsland toen hij 3 was. Hij schreef het boek in het Duits met als titel: Am Ende bleiben die Zedern.

Het verhaal is goed opgebouwd. Het leest vlot en is aangrijpend. Je kan niet wachten om erachter te komen hoe het afloopt: gaat hij zijn vader vinden of niet? De personages zijn erg realistisch neergezet. Sommige mensen zie je letterlijk voor je en hun emoties zijn soms bijna tastbaar.
Vooral de gemoedstoestand van Samir en de veranderingen die hij doormaakt zijn heel goed beschreven. Zijn gedrevenheid en zijn enorme hang naar het verleden zijn erg confronterend en heel begrijpelijk.

In het boek wisselen heden en verleden elkaar regelmatig af. Dit is niet storend maar maakt juist dat het verhaal van Samir zijn jeugd niet saai wordt.
Het verhaal bestrijkt ongeveer 30 jaar. Het beschrijft zowel het Libanon van nu als het leven tijdens de burgeroorlog. Daardoor wordt er een heel goed beeld geschept van hoe men daar leeft. Het maakt dat het boek behalve een goed verhaal, ook nog leerzaam is voor wie zich meer wil verdiepen in de vluchtelingencrisis en andere actuele problemen in het Midden-Oosten.

Ik heb erg genoten van dit. boek. Ik heb het 4 sterren gegeven ****