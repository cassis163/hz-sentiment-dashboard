'Hallo, lieve Sky. Welkom op de wereld. Wij zijn je papa en je mama en we zullen goed voor je zorgen. Jou zal nooit iets overkomen en niemand zal je ooit pijn doen. Ik hou zoveel van jullie. Ik bescherm jou en je mama met m’n leven. Ik beloof het.'

Zestien jaar geleden stond het leven van de toen zestienjarige Elisa Verhaag, van de ene op de andere dag volledig op zijn kop. Elisa zat vol toekomstplannen, was druk bezig de wereld te ontdekken. Toen haar leven helemaal overhoop gegooid werd. Jong, naïef en ongewenst zwanger.

'Ik ben zestien! Zes-tien! Doe niet zo eng, met je trouwen en een kind opvoeden.'

'Ik ga gewoon met de meiden naar Salou. Ik zuip me kapot en dan vertrekt die baby vanzelf wel.'

Zo ligt de wereld aan je voeten en zo ben je plotseling moeder van een dochter, terwijl je zelf nog maar een kind bent. Spijt van haar keuze heeft Elisa nooit gehad, Sky is het mooiste wat haar ooit is overkomen. Sky en Elisa zijn twee handen op één buik.

'Ik kan alleen maar met open mond naar haar staren, mijn dochter. Ze is er en ze leeft. Ik voel zoveel liefde voor dit kleintje, ineens. Tijdens de zwangerschap voelde ik helemaal niks, nu voel ik alles. En meer. Het is overweldigend en zo krachtig.'

De afgelopen jaren waren loodzwaar, als alleenstaande (tiener)moeder kwam alles op haar schouders terecht. Julian, Sky’s vader, liet hun vallen als een baksteen. Elisa was moeder én vader tegelijk. Zestien jaar lang stond haar leven volledig in het teken van het moederschap en keihard werken om in leven te blijven.

'Jij ontneemt mij mijn vader!'

Sky heeft haar vader nooit gekend, hij vertrok toen ze nog maar drie maanden oud was. Sky wil weten wie haar vader is? Ze zit vol vragen. Het gevreesde moment, wat ooit zou gaan komen, is aangebroken. Het is tijd voor de waarheid.

'Maar voor mij was het niet over, Elisa. Jij en Sky waren alles voor me, hoe moeilijk we het ook hadden. Ik had je de wereld gegeven.'

Elisa wil haar dochter beschermen tegen de wereld, haar het leed besparen wat haar zelf werd aangedaan, haar vertrouwen is onherstelbaar beschadigd. Maar het is tijd om haar los te laten en zelf op ontdekkingstocht te laten gaan.

'Ik voel me echt wel gezegend met al die lieve mensen om me heen, maar ik wil alleen zijn. Voor het eerst in mijn leven. Ik kan nauwelijks iemand om me heen verdragen, ik wil lijden in stilte. Ik wil me kunnen schamen in stilte, het kunnen uitschreeuwen in stilte, omdat ik faalde als moeder.'

Waarmee alles wat zij zo zorgvuldig had opgebouwd, weer overhoop wordt gehaald, al haar littekens worden weer bloot gelegd. Wanneer haar ergste nachtmerrie waarheid lijkt te worden en ze het absolute dieptepunt lijken te bereiken.

'Wat er ook gebeurt, we hebben elkaar. Liefde bestaat. Laat ons niet los, we hebben jullie nodig.'

Vorig jaar las in Ooitzal ik je weer zien van Ellen Lina waar ik nog steeds helemaal lyrisch over ben. Een boek wat mij totaal omver blies, wat mij zo ontzettend geraakt heeft, een diepe indruk bij me heeft achter gelaten. Met recht het mooiste boek wat ik ooit las. Enthousiast was ik toen ik hoorde dat er een nieuwe Lina onderweg was, en ik stond dan ook te trappelen om hierin te mogen beginnen.

Ga der maar aanstaan als auteur, na zo’n groot succes als Ooit zal ik je weer zien. Zie dat ooit nog maar eens te evenaren, laat staan te overtreffen! Iets waar Ellen zichzelf ook heel goed van bewust is. Hoe zou Sky worden ontvangen? Zou het haar lukken om mij na Ooit zal ik je weer zien wederom omver te blazen? Een zeer lastige klus, maar… She did it!

Sky speelt zich afwisselend af in het heden en het verleden. De hoofdstukken vanuit het heden hebben als hoofdstukaanduiding een cijfer en de hoofdstukken vanuit het verleden hebben een letter als hoofdstukaanduiding. Sky is voornamelijk geschreven vanuit hoofdpersonage Elisa Verhaag.

Ellen Lina heeft een kenmerkende eigen schrijfstijl. Een zeer vlotte, moderne, beeldende schrijfstijl, met heel veel diepgang en herkenning. Haar verhalen zijn zo inlevend, ze raken je enorm. Naast heftige emoties voegt Ellen de nodig humor aan haar verhalen toe. Eenmaal begonnen met lezen, was ik volledig in de ban van Sky en kon niet meer stoppen met lezen. Ellen is voor mij een groot schrijftalent, wat ze ook schrijft alles is goed, ik hou van haar schrijfstijl.

In Sky staan de zestienjarige Sky en de tweeëndertigjarige Elisa Verhaag centraal. Zestien haar geleden stond het leven van Elisa volledig zijn kop. Als zestienjarig meisje was ze bezig de wereld te ontdekken, ze had haar leven nog helemaal voor zich, toen ze ongewenst zwanger bleek. Zo ligt de wereld aan je voeten en zo ben je plotseling moeder van een dochter, terwijl je zelf nog maar een kind bent. Spijt van haar keuze heeft Elisa nooit gehad. Sky, is het beste wat haar ooit is overkomen. Elisa en Sky hebben een hele hechte band. Ze hebben het goed samen. De afgelopen jaren waren loodzwaar, Elisa stond overal alleen voor als alleenstaande moeder. Julian, Sky’s vader liet haar barsten, dus Elisa vertolkte de vader én moederrol. En moest keihard werken om in leven te blijven. Ze mist een partner in haar leven, iemand waarmee ze haar zorgen kan delen. Sky, is een bijzonder meisje, over wie ze zich grote zorgen maakt. Ze is enorm kwets- en beïnvloedbaar. Sky doet Twee Talig Onderwijs Gymnasium. Ze is hoogbegaafd en loopt ver voor op haar leeftijdsgenoten. Hierdoor vindt ze weinig aansluiting bij de rest en is ze een echte einzelgänger.
Sky heeft haar vader nooit gekend, haar vader vertrok toen ze slecht drie maanden oud was, ze mist een vaderfiguur in haar leven. Sky is benieuwd naar dat stukje van haar afkomst en is eraan toe om haar vader te leren kennen. Voor Elisa een no-go-area. Het gevreesde moment wat ooit zou komen, is aangebroken, het is tijd voor de waarheid. Elisa kan haar dochter niet langer beschermen tegen het kwaad dat haar vader heet, het is tijd om haar los te laten en op ontdekkingsreis te laten gaan. Maar of ze daar verstandig aan doet? En of ze daar gelukkig van wordt?

Julian Sanders, Elisa’s jeugdliefde en vader van Sky. Hij schaadde haar vertrouwen diep, sindsdien durft ze geen enkele man ooit nog te vertrouwen. Zestien jaar later lukt het haar nog altijd niet om dit hoofdstuk af te sluiten. Julian heeft het helemaal gemaakt, hij heeft zijn droom waargemaakt, hij wél. Als eigenaar van een enorm bedrijf met kantoren in Nederland en Vancouver. Wat een egocentrische gevoelloze klootzak. Je weet gewoon niet of je als lezer sympathie voor hem op moet brengen, of juist niet?

De verhaallijn is zeer goed uitgewerkt, de karakters idem, deze zijn zeer herkenbaar en levendig neergezet. Ellen heeft een realistisch beeld geschetst. De emoties zijn voelbaar overgebracht. Gedurende het lezen schoten mijn emoties over en weer, van een lach naar een traan. Sky luchtiger dan Ooit zal ik je weer zien? Welnee! Ik had het ook kunnen weten. Ellen schrijft haar verhalen met zoveel diepgang. Zo nu en dan greep het verhaal me naar de keel. Je voelt de pijn en het verdriet van Sky en Elisa, ook haar woede. Het raakte me diep ik voelde enorm met ze mee. De machteloosheid van Elisa en die lieve arme Sky. Er zat wederom veel herkenning in Sky.

Moederliefde, daar draait het om in Sky. De zorgen, angsten, de wanhoop, het loslaten van je kinderen, een van de moeilijkste dingen die horen bij het moeder zijn. Je beschermt je kinderen met je eigen leven. Elisa wil een mooiere, betere toekomst voor haar dochter dan zij zelf had.

Ellen heeft haar liefdesroman verweven met heftige hedendaagse thematiek, welke ze op prachtige wijze heeft uitgewerkt. Tienerzwangerschap, moederschap en hoogbegaafdheid. Een mooie situatieschets van de jeugd van tegenwoordig, de herkenning, hoe ze verweven zijn met hun mobieltjes en het internet. Hun hele sociale leven is beperkt tot dat ene mobieltje, de wereld daarbuiten bestaat niet meer. Communicatie gaat enkel nog via internet en mobiel, praten kunnen ze niet meer. En dan de grote gevaren van het internet, die in Sky zeer goed benadrukt worden.

Ooit zal ik je weer zien heeft een speciaal plekje bij mij, maar ook Sky is weer heel erg goed en heeft haar plekje weten te veroveren, weer helemaal anders en totaal niet vergelijkbaar, maar toch een echte Lina. Wat baalde ik ervan dat ik haar alweer uit had.

Een levensingrijpende gebeurtenis, een samenloop van omstandigheden die alles voorgoed veranderd. Als ze denkt dat het drama compleet is, wordt haar ergste nachtmerrie waarheid en bereikt ze het absolute dieptepunt.

Sky, aangrijpende liefdesroman, moederliefde, oude littekens, de gevaren van het internet. Als ze denkt dat het drama compleet is, wordt haar ergste nachtmerrie waarheid. She did it again. Mustread!