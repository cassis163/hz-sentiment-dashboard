Ik was al een poosje van plan om dit tamelijk dikke boek van Robert Bijman te gaan lezen. En nu heb ik het uit. Het boek begint in Nederland waar twee kinderen schoolgaan, het lijkt een beetje een normale situatie en zelfs de pesterijen zijn helaas herkenbaar. Maar dan is er iets vreemds aan de hand. Tom Segrijn verandert als hij met water in aanraking komt en zijn vriendin, Shantea, die het niet zo naar haar zin heeft bij de mensen die voor haar zorgen, komt bij hem in huis. In de vakantie gaan de twee tieners met Johan mee op een schip naar de Marianen eilanden en wat er dan gebeurt is heel erg fantasievol en spannend. Je wordt als lezer meegenomen in de wereld van de diepzee, alsof je in een groot aquarium terecht komt waarin de wildst mogelijke vormen vissen, zoogdieren en ander onderwaterleven samengesmolten wordt in nieuwe wezens. Tom en Shantea blijken ook onverwachte talenten en eigenschappen te bezitten. Bovendien kom je in een wereld waar zich een ramp voltrokken heeft in de vorm van een verdwenen paleis en de dood van Toms oma. De vader van Tom wordt ontvoerd en het blijkt dat een familielid flink gek geworden is. Hij heeft alle ellende op zijn geweten en wil zoals zo vaak het geval is alle macht alleen in handen krijgen. De combinatie van levende wezens en robottechnologie is tamelijk complex.De tieners maken de wildste avonturen mee en moeten verschillende initiaties ondergaan. Kunnen ze Anumoria, die bijzondere onderwaterstad redden van de vernietiging en kunnen ze Johan redden uit de klauwen van een familielid. Hoe zit het precies met die familiebanden en wat gebeurt er met de parels die zo belangrijk zijn? Ik vond het een prachtig fantasierijk boek. Sommige beschrijvingen van de wereld waren wel wat erg uitvoerig en ik kreeg na alle veranderingen niet helemaal een beeld van hoe de wezens er dan precies uitzagen. Er is nog redelijk veel ruimte om zaken met je eigen verbeeldingskracht in te kleuren als lezer. Ondanks de dikte van het boek bleef het me toch boeien en ik heb het graag gelezen. Het is een aanrader voor jong en oud, voor diegenen die graag onderduiken in een fantastische wereld en voor degenen die bedenkingen hebben over de tegenstellingen tussen natuur en techniek. Ik ben benieuwd naar het vervolg, Robert.