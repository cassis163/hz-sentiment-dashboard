Dit boek mogen ontvangen van Not Just Any Book om te recenseren, super leuk! Het tweede deel in de Noordzee moorden van Isa Maron. Hier ontmoeten we Maud Mertens en Kyra Slaghter weer. In IJskoud gaan we verder waar Galgenveld geëindigd is, de zoektocht naar Sarina, de zus van Kyra Slaghter. Vier jaar na het verdwijnen van Sarina komen er ineens een aantal ansichtkaarten boven water, die vier jaar geleden zijn verstuurd, door Sarina. Kyra gaat op onderzoek uit en beland op een Duits waddeneilandje, waar haar zus het laatst geweest zou zijn. Op de wc van een restaurant in de haven vindt ze een aanwijzing, een sticker van de hockeyclub waar Sarina bij speelde. Ze pulkt de sticker van de deur en daar verschijnt ineens een boodschap van Sarina…
Ondertussen heeft Maud het erg druk met de verdwijning van een heleboel kinderen. Op klaarlichte dag worden de kinderen ontvoerd en ontbreekt van hen elk spoor. Waarom ze worden ontvoerd en door wie is een raadsel. Het ene na het andere kind verdwijnt en er is niks wat ze kunnen doen om het tegen te houden. Maud krijgt door deze zaak een terugval naar een zaak waar ze jaren geleden aan heeft gewerkt, een meisje wat thuis werd mishandeld en uiteindelijk vermoord en in stukken gesneden werd, Maud voelt zich hier nog steeds schuldig over en verantwoordelijk voor. Hierdoor is ze vastberaden om deze zaak wel tot een goed einde te brengen, maar lukt dit ook voordat de kinderen voorgoed verdwenen zijn?
Het is een zeer spannend boek, de korte hoofdstukken zorgen ervoor dat er flink vaart in het verhaal zit, wat zeker ten goede komt aan het verhaal. We krijgen een wat diepere inkijk in de levens van Maud en Kyra, de onderlinge relatie komt nu beter uit de verf doordat het wat meer gescheiden wordt gehouden en hierdoor geloofwaardiger overkomt. We maken het verhaal mee uit verschillende oogpunten, dat van Maud en Kyra, maar ook via één van de ontvoerde kinderen en dan hebben we ook nog ons mysterieuze meisje in Londen… Ook komen er hedendaagse en actuele onderwerpen aan bod, zoals Boko Haram en het gebruik van kindslaven verspreid over heel de wereld.
Het vorige deel, Galgenveld, was mij goed bevallen, al werd er daar vrij veel gevloekt en namen op verschillende manieren gebruikt, zoals Maud, Maud Mertens en dan was het weer Mertens. In dit tweede deel wordt het naam gebruik van Maud zeer beperkt, wat echt een plus punt is. Ook het vloeken is stukken minder.
Kortom, Isa heeft met dit tweede deel een heel goed en zeer spannend vervolg neergezet. Dit smaakt zeker naar meer en ik ben zeer benieuwd met wat voor ijzingwekkends Isa in het derde deel komt!