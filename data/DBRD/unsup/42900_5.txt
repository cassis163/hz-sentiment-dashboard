Raaf en Papegaai vliegen van hun bos helemaal naar de andere kant van de wereld. Ze gaan op reis naar Australië! Terwijl ze daar van de natuur genieten ontmoeten ze een hulpeloos dier dat zijn mama kwijt is. Raaf en Papegaai besluiten het kleine beestje te helpen. Tijdens hun zoektocht maken ze kennis met de emoe, het vogelbekdier en de kangoeroe. Lukt het de twee avontuurlijke vogels om het arme dier met zijn mama te herenigen? En wie is het kleine diertje eigenlijk?

Mijn mening

WOW!! Dat was mijn eerste gedachte bij het zien van dit ongelooflijk mooie nieuwe deel in de serie over Raaf en Papegaai. Het vierkante formaat, de schitterende omslagillustratie en het prachtige kleurgebruik maken het boek zeer aantrekkelijk. De buitenkant nodigde mij zeker uit om het snel open te slaan en te beginnen met lezen…

Super leuk en heel handig is de verdeling van het verhaal: Raaf, Papegaai en alle vriendjes die ze onderweg ontmoeten hebben steeds elk hun eigen stukje tekst met daaraan gekoppeld een niveau. Zo kunnen kinderen al na circa één jaar leesonderwijs (dit is natuurlijk een gemiddelde) het verhaal met een volwassene of een oudere broer of zus meelezen. Leerzaam én heel gezellig!

En dan zijn er natuurlijk nog de illustraties; persoonlijk ben ik groot fan van de stijl van illustratrice Jenny Bakker en ook de tekeningen in ‘Naar de verre vlakte’ zijn weer adembenemend mooi. De dieren zijn schitterend natuurgetrouw weergegeven en het kleurgebruik is fantastisch. Allemaal levensecht en heel sfeervol. Dat Li en Jenny een geweldig duo vormen wordt ook in dit boek weer helemaal duidelijk. Tekst en illustraties vullen elkaar prima aan en de tekeningen zijn een enorme verrijking van het toch al zo fijne verhaal.

Ik denk dat het boek kinderen zeker zal prikkelen en dat leren lezen op deze manier een geweldig feest wordt. ‘Naar de verre vlakte’ staat vol interessante weetjes en informatie over prachtige zeldzame dieren en over het verre Australië die ongetwijfeld tot de verbeelding zullen spreken. Als extraatje is er ook nog een uitdagende quiz voor wie nóg meer over Australië te weten wil komen en achterin het boek vind je nog drie pagina’s vol met leuke feitjes over Australië en zijn inwoners.

Dit boek is ontzettend leuk voor iedereen die van lezen houdt! Of je nu net begint of al een aantal jaren leesonderwijs hebt gehad, met Raaf en Papegaai is lezen nooit saai. Daarnaast is het ook nog eens een ontzettend leuk naslagwerk over Australië waar ook papa’s en mama’s vast nog wat van kunnen opsteken. Een aanrader voor de hele familie!