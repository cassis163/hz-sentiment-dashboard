Het laatste verbond is geschreven door Erik Raeven en Kurt Impens. Samen hebben zij negen jaar aan dit boek gewerkt en daarbij hun kennis als schrijver en onderzoeker gebundeld.
In deze historische thriller zoomen ze in op het mysterie rondom de Ark van het Verbond. De combinatie van feiten en fictie zorgt ervoor dat je als lezer maar weinig moeite hoeft te doen om jezelf in te leven. Het zou maar zo echt gebeurd kunnen zijn.
‘Het laatste verbond’ start in het verleden, maar schakelt al snel over naar de hedendaagse tijd waarin geld, macht, religie en kennis worden gebundeld tijdens een zoektocht naar duurzame energie. De verschillende belangen spelen daarbij een grote rol.
Diederik van Zwaey, achterkleinzoon van Saunière (priester Rennes-le-Château) wordt benaderd en onder druk gezet om deel te nemen aan een expeditie. Diederik kan niet weigeren. Het leven van zijn dochter Sanne staat op het spel. Chantage is echter nog maar het begin. Van Diederik wordt verwacht dat hij zijn kennis combineert met de zoektocht naar de Ark van het Verbond.
Gedurende deze tocht krijgt hij te maken met flashbacks van zijn overleden vrouw, wordt hij met de dood bedreigd en moet hij vechten voor zijn leven.
Een grottenstelsel is grotendeels het decor waarin bloedstollende situaties worden gecombineerd met de schoonheid van historische vondsten, religieuze uitingen en zelfs de liefde.
Sanne, de dochter van Diederik speelt in de tweede helft van ’Het laatste verbond’ een verrassende rol. Deze slimme tiener maakt het verhaal minder zwaar en zorgt ervoor dat je als lezer graag wilt weten hoe dit verhaal gaat aflopen.
Het laatste verbond is een stevig boek van 503 pagina’s dik, geschreven in de Vlaamse schrijfstijl en geschikt voor vele uren leesplezier.