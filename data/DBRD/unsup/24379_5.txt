Na haar beroemde Harry Potterserie verruilde J.K. Rowling haar toverstok in voor een vergrootglas. Bij haar eerste roman ‘Een goede raad’ nam zij de bewoners van het idyllische plattelandsdorpje Payford onder de loep. Voor ‘Koekoeksjong’ leent Rowling haar vergrootglas uit aan privédetective Cormoran Strike. Omdat alles wat Rowling schrijft in goud lijkt te veranderen besloot de schrijfster haar nieuwe boek een eerlijke kans te geven door het onder een pseudoniem uit te brengen. Een eventueel succes zou dan te danken zijn aan het boek zelf en niet aan de beroemde naam Rowling. Echter nog voor ‘Koekoeksjong’ in het Nederlands vertaald werd wist de hele wereld al wie zich achter de naam Robert Galbraith schuil hield. Het leverde het boek én de schrijfster enorm veel publiciteit op. Een onthulling die het ‘koekoeksjong’ geen windeieren legde….

Moord of zelfmoord? Als supermodel Lula een dodelijke val van haar balkon maakt nemen politie en paparazzi aan dat het om zelfmoord gaat en wordt de zaak al snel gesloten. Haar broer John kan zich hier niet bij neerleggen. Hij is er van overtuigd dat zijn adoptie zus vermoord is en schakelt privédetective Strike in. Strike’s leven is één grote puinhoop en hij pakt de klus met beide handen aan. Samen met zijn gloednieuwe assistente Robin stapt hij de wereld in van glamour en glitter. Dat valt niet mee op anderhalf been (de andere helft ligt nog in Afghanistan). Vijfhonderd bladzijden lang praat ex-militair Strike met vrienden, buren, kennissen, familie en collega’s van Lula. Hij ontdekt dat het model in een wereld leefde vol leugens, afgunst, antidepressiva en geld. Sommige mensen doen echt alles voor geld, zelfs een moord….

Respectloze paparazzi Ik geef het eerlijk toe. Ik smul ook van de roddels en het laatste nieuws van onze vips. Heerlijk die bruiloften van Patty en Wendy, de zwembadfoto met Jolings buikje, het gemuts rond de vakantievilla van ons koningspaar of de ruzie van Sylvie en Sabia. Ik vind het allemaal prachtig! Toch zijn er grenzen. Laat de kinderen van onze beroemdheden gewoon lekker kind zijn én haal die camera weg als het om ziektes of een overlijden gaat. ‘Koekoeksjong’ begint met de zelfmoord van topmodel Lula Landry. Terwijl het levenloze model nog op straat ligt en de meeste familieleden het bericht nog maar net te horen hebben gekregen verschijnen de eerste beelden al op tv. De Albert Verlinde’s van Engeland draaien overuren, zodat niemand iets van deze ellende hoeft te missen. Bij het lezen verschenen er flitsen van Amy Winehouse, Whitney Houston en tieneridool Cory Monteith ( Finn in Glee ) in mijn hoofd. Bij hun overlijden ging het immers ook zo.
Drie citaten uit het eerste hoofdstuk: Het geroezemoes op straat was als het gonzen van een zwerm vliegen. De fotografen waren samengedromd achter dranghekken, bewaakt door politie, met de lange snuiten van hun camera’s in de aanslag.
Het publiek stroomde toe vanaf beide kanten van de weg, op afstand gehouden door nog meer politie. Sommige waren speciaal gekomen om te kijken, anderen liepen toevallig langs op weg naar hun werk. Vele hielden een mobiele telefoon in de lucht om een foto te nemen voordat ze verder liepen.
Het nieuws verdrong de berichten over politiek, oorlog en rampen en in iedere uitzending schitterde foto’s van het smetteloze gezicht van de dode vrouw en haar tengere, strakke figuur. Binnen enkele uren hadden de paar feiten die bekend waren zich als een virus onder miljoenen verspreid.

Als echte Harry Potter fan hoopte ik stiekem dat Rowlings romans geen succes zouden worden. Misschien zou zij dan al hunkerend naar haar oude successen weer een nieuw Potterboek schrijven. Maar ik moet, na het lezen van ‘Een goede raad’ en ‘Koekoeksjong’, toegeven dat Rowling/ Galbraith gewoon een heel goede schrijfster is. Het verhaal steekt prima in elkaar, de karakters zijn goed uitgewerkt en al lezend verschijnt Londen gewoon op je netvlies. Om Cormoran Stike geloofwaardig neer te zetten voerde Rowling veel gesprekken met oud-militairen. Hun oorlogservaringen vind je duidelijk terug in het gedrag en de karaktertrekken van Strike. Je leert hem, bij elk hoofdstuk dat je leest, beter kennen. Ondanks zijn minpuntjes kreeg ik respect voor de man. Het is een stoere vent, maar met het hart op de juiste plaats. Het is fijn om te weten dat hij na de Lula-zaak niet werkloos wordt. Hij zou vast en zeker in de goot belandde. In oktober verschijnt ‘Zijderups’, het vervolg op ‘Koekoeksjong’. Strike en Robin onderzoeken hier de verdwijning van een beroemde schrijver.
Het eerste hoofdstuk: http://www.boekerij.nl/data/docman/18326_52440e3defbec_vp_Galbraith_%20Koekoeksjong.pdf