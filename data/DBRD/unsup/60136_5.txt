Heel af en toe kom je als regelmatig thrillerlezer in aanraking met het werk van een auteur waarbij je, na het lezen van een boek van hem of haar, je afvraagt waarom je nooit eerder de naam hebt gehoord en/of iets van die auteur hebt gelezen. Mij is dit overkomen met Michael Berg. HÃ´tel du Lac en Nacht in Parijs zijn destijds onopgemerkt langs me heen gegaan en pas na het lezen van Een echte vrouw heb ik bewondering voor deze in Frankrijk wonende Nederlandse auteur.

Chantal Zwart werkt als nieuwslezeres bij Radio Limousine Populair, kortweg RLP. Op een morgen wordt ze bij het voorlezen van de nieuwsberichten geconfronteerd met de moord op haar baas, hoofdredacteur en directeur Christophe Bourdes. Christophe is de avond ervoor aangereden toen hij zijn hond uitliet.
Chantal is zo van streek dat ze naar de plek toegaat en daar in gesprek komt met een buurtbewoner, Didier Aubert. Hij beweert gehoord te hebben dat een auto vanaf stilstand hard optrok en de aanrijding veroorzaakte. Met die wetenschap gaat ze terug, neemt geen genoegen met een aanbod van de nieuwe directeur en gaat onderzoeken wat er precies is gebeurd met Didier Aubert. Daarbij stuit ze op een aantal zaken uit het verleden die wel eens in verband kunnen staan met de dood van haar geliefde directeur.

Een echte vrouw is zoals een topthriller behoort te zijn. Scherp geschreven, langzaam naar een climax toewerkend met een constant groeiende spanningsboog. Dat alles is in het verhaal in voldoende mate terug te vinden. Aangevuld met enkele dwaalsporen waardoor de lezer op verkeerde gedachten wordt gebracht is dit samengebracht in een origineel, mooi en tegelijk triest verhaal dat nog indruk achterlaat ook! Meer is voor een tevreden lezer niet nodig!!



Eindoordeel: 5 sterren

Spanning: 4 sterren
Plot: 5 sterren
Leesplezier: 5 sterren
Schrijfstijl: 5 sterren
Originaliteit: 5 sterren
Psychologie: 4 sterren