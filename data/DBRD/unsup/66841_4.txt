Sam is 15 jaar en net verhuisd met zijn moeder en zusje van London naar een dorpje aan de kust van Engeland. Daar leert hij zijn buurmeisje Jade kennen. Een stoere, onvoorspelbare en prachtige surfgirl. Sam raakt in de ban van Jade, en van surfen.

Jade is geobsedeerd door surfen en wil daar naam mee maken door te surfen bij de Duivelshoorn. Een legendarische surfplek waar nog nooit iemand heeft gesurft. Omdat niemand weet waar het is. Jade en Sam gaan samen op zoek naar Duivelshoorn om als eerste de grootste monstergolf van Engeland te temmen. De zee is echter roekeloos, gevaarlijk, onvoorspelbaar en kent geen genade. Gaat dat wel goed?

De rede dat dit boek Surf! heet is vrij duidelijk. Alles is Surf! Surfen. Surfwereld. Het gevoel van surfen. De techniek van surfen. Alles gaat over surfen. Het verhaal wordt aan elkaar gebreid door surfen. Nou denk je, jeetje wat gaat dat veel over surfen, dat is ook zo. Echter onder het surfen door gebeurd heel veel. Surfen is de rode draad die het verhaal van Sam en Jade aan elkaar rijgt. Ook vond ik het surfen in het verhaal niet hinderlijk maar juist heel cool. Ik had heel vaak bijna het idee dat ik zelf op een golf stond, zelf het zoute zeewater uit mijn ogen wreef. Zelf me in een wetsuit wurmde of zelf kopje onder door een golf werd getrokken. De schrijver heeft die dingen heel mooi beschreven.

“Mijn surfboard maakte zich los van het witte schuim en ik surfte op het groene deel van de golf dat nog niet was gebroken.”

Het verhaal is geschreven vanuit het perspectief van Sam. Sam is een beetje een geek als hij naar het kleine kustplaatsje komt. Dit veranderd naarmate hij meer met Jade omgaat en haar surfvrienden. Hij leert surfen en raakt er geleidelijk aan, aan verslaafd. Doordat Sam leerde surfen en dat uitgebreid werd beschreven had ik het idee dat ik tijdens het hele proces over zijn schouder meekeek. Hij wordt zelfverzekerder, krijgt een fijne groep vrienden met dezelfde passie en hij neemt steeds meer risico’s.

“De wolf lijkt groter als je bang bent.”

Jade leer je vooral steeds beter kennen. Je krijgt steeds meer door hoe ze werkt, wat haar ambities en angsten zijn en je komt erachter dat onder die stoere surfchick een onzeker en beschadigd meisje zit dat haar best doet om haar hoofd boven water te houden.

“En in het hart van alles, op haar eigen plekje, maar in het midden van alle chaos, waar ze de energie opzoog en weer uitstraalde…”

Vind je surfen maar saai en voel je daar niks voor kun je het boeken beter laten liggen. Als je ook maar een greintje interesse hebt ervoor is dit boek zeker een aanrader! Dit boek is een episch zomerboek dat gelezen moet worden! Het inspireert, ontroerd en zet je aan het denken.