In mei mocht ik meedoen aan de Hebban buzz voor de thriller ‘Dochter van het moeras’ geschreven door Karen Dionne. Een schrijfster van wie ik eerder nog niet had gehoord of überhaupt iets van haar gelezen had. Toch trok de beschrijving van het boek mij erg aan, net als de cover van het boek en de quote van Karin Slaughter op de voorkant.

In het boek draait het om Helena, opgegroeid in het moeras zonder enig contact met de buitenwereld. Haar moeder is als tiener ontvoerd door de man die Helena alleen maar kent als haar vader. Jaren later moet zij zich zien te redden in de wereld buiten het moeras. Wat haar overigens best goed lijkt te lukken, totdat haar vader ontsnapt uit de gevangenis en zij de enige lijkt te zijn die hem kan vinden.

Het duurde even voordat het verhaal mij in zijn greep kreeg, ik vond het wat traag op gang komen. Maar er zit een toffe wisseling in tussen heden en verleden waardoor er steeds meer puzzelstukjes op hun plek vallen. Naar het einde toe komt er flink vaart in het verhaal, er ontstaat een ultiem kat-en-muisspel. Het verhaal deed mij ergens ver weg denken aan ‘Nell’ van Mary Ann Evans. Iemand anders, die dit boek ook gelezen heeft, noemde een nieuwere titel ‘Mijn allerliefste schat’ van Gabriel Tallent als vergelijking. Maar dat boek heb ik zelf nog niet gelezen dus kan ik daar niets zinnigs over zeggen.

De psychologische indoctrinatie van de vader (narcisme) komt langzaamaan ook steeds duidelijker naar voren. Daardoor is het wat mij betreft een magnifiek en met recht psychologische thriller te noemen. De schrijfstijl past goed bij de gedachtegang en levensomstandigheden van het hoofdpersonage Helena. Zij is tenslotte iemand die niet helemaal goed weet hoe de “normale” wereld werkt. Ook de ondertitel “Als je in afzondering opgroeit, wanneer weet je dan dat er thuis iets mis is?” laat dit zien. De zoektocht naar haar vader, de afsluiting van haar jeugd die automatisch volgt en zichzelf opnieuw uit moeten vinden keer op keer. Al met al een bijzonder verhaal, wellicht niet geheel origineel maar toch zeker de moeite waard om te lezen als je van een spannende thriller met psychologisch kantje houdt.

Ik geef dit boek 4 sterren.

Spanning: 7
Plot: 7
Leesplezier: 8
Schrijfstijl: 8
Originaliteit: 6
Psychologie: 8