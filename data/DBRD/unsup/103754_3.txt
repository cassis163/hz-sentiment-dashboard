Het boek begint met een omschrijving van het overlijden van de moeder van Thomas Blankvoort. Op dat moment is hij vijf jaar oud. In de paar jaren daarna verliest hij al zijn bondgenoten. Zoals hij zelf omschrijft. Winnetou blijkt dood, als hij de strip "De dood van Winnetou" leest, en ook Sinterklaas blijkt niet te bestaan. Hij groeit op bij zijn vader en nieuwe vrouw, met bijbehorende twee stiefbroers. De band met zijn vader is afstandelijk. Daarna begint het verhaal van Thomas, die zich thuis onbegrepen voelt, maar ook op school niet zijn draai kan vinden.

"'Maar Thomas, zijn er dan geen dingen die je leuk vindt?' deed mij stiefmoeder een duit in het zakje in een poging de niet bij haar passende rol van betrokken ouder op zich te nemen. 'Ik vind alles leuk... Zolang het maar niet verplicht is.' Toen viel het gesprek - als je deze wat bitse uitwisseling zo kon noemen - stil, zoals al onze gesprekken al snel stilvielen." (blz. 11)

Wanneer hij door een akkefietje vlak voor zijn examenjaar van school wordt gestuurd, vertrekt hij in de zomervakantie naar een van de twee broers in Amsterdam. Op bijzondere wijze ontmoet hij Abel Bernstein, een trompettist, die hem kennis laat maken met de Jazz muziek. Muziek krijgt een prachtige rol in zijn leven en in het verhaal.

"Hier was geen trompettist maar een tovenaar aan het werk. Nergens gejaagd geschetter of te nadrukkelijk geëtaleerde virtuositeit te bekennen. Over de toehoorders werd een soort akoestisch fluweel gelegd: de omfloerste, zijdezachte tonen van Bernsteins trompet, op een ondergrond van een lichtvoetig meanderende, bijna ijl klinkende piano, een dromerig zoemende bas en een onderkoeld roffelend geritsel van met kwastjes bespeelde drums, schiepen een bijna hallucinerende sfeer. Als vanzelf sloot ik mijn ogen en iets in mij (mijn ziel?) werd opgenomen in het meeslepende glissando van de instrumenten, in steeds ruimere concentrische cirkels raakte dat 'iets' verwijderd van de plek waar mijn lichaam zat, de klanken tilden het naar een hoger plan." (blz. 52)

Wanneer Abel op een tweede afspraak niet komt opdagen, besluit Thomas hem te gaan zoeken. Dan begint niet alleen de zoektocht naar Abel, maar ook naar Thomas' eigen geschiedenis en de zin van het leven en het hiernamaals.

"Hij nam nog een slok van zijn bier en vervolgde met de verbijsterende woorden, die zonder een spoor van dikdoenerij of triomfalisme werden uitgesproken: 'Ik weet dat jij al lang op zoek bent naar het Ware, bijna je hele leven lang. Dit optreden was een eerste kennismaking met dat Ware. Maar ik waarschuw je nogmaals: de waarheid is bij een toenemend aantal mensen in diskrediet aan het raken." (blz. 56)

De cover

In eerst instantie hield het me bezig wat er nou op de voorkant van het boek prijkte. Misschien een ouderwetse grammofoonspeler? Maar het blijkt de beker van een trompet te zijn. De cover geeft, met zijn zwarte achtergrond en paarse letters, het mystieke en mysterieuze van het verhaal weer.

Conclusie

Ondanks de prachtige woordkeuze, is het door het niet alledaags gebruik van woorden en de lange beschrijvingen van situaties erg lastig om in het verhaal te komen. Zinnen van zeven regels zijn, ook al zijn ze prachtig, geen uitzondering:

"De koortsachtige entourage - terrassen, scooters, een kakofonie van getoeter van duizenden en nog eens duizenden Fiats 500, die als een veelkoppig monster rondom de klassieke monumenten kronkelden, de zachte avonden waarop het leven onverdund bleef stromen en de door ontelbare lichten getemperde duisternis er nog een schepje bovenop leek te doen - bracht me van mijn stuk." (blz. 17)

Daardoor komt het verhaal met moeite op gang en blijft de aandacht er lastig bij. Ook past dit zware en moeilijke taalgebruik niet bij een puberend jong in zijn examenjaar. Pas als Thomas Abel ontmoet, krijgt het verhaal vaart en weet het je te raken. Halverwege het boek is de essentie al bereikt, maar is er nog een half boek te gaan. Mede daardoor voelt het einde wat gemaakt en viel het plot mij tegen. Eenmaal vooruit in de tijd lijkt er een opsomming van typische attributen uit de 21e eeuw te moeten worden opgedreund. Maar bovenal; het verhaal bouwt op naar een mooie gedachte rondom de dood, een wereld tussen hier en het hiernamaals, waarbij sommigen met onvervulde opdrachten in hun leven, alsnog de kans krijgen om deze te vervullen. Voorwaarde is dat wraak geen rol speelt. Maar helaas wordt het verhaal uiteindelijk met wraak afgesloten. De haast poëtische manier van schrijven zorgen voor 3,5 ster, maar ik denk (of had gehoopt) dat de schrijver meer uit het verhaal had kunnen halen.

Extra

Elk hoofdstuk begint met een paar regels van het lied "Magic and Loss" van Lou Reed. Het lied is een mooie omschrijving van waar het boek over gaat; je vecht je eigen strijd en je komt er nooit meer het zelfde uit.

Algemene informatie
ISBN: 9789082244199
Uitgeverij: De Klimmende Ster
Genre: Romans
Verschijningsjaar: 2016
Uitgave: paperback