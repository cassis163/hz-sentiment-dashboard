Jaren geleden, voordat ik begon met het schrijven van recensies heb ik deze serie helemaal verslonden. Ik las alle boeken direct achter elkaar en ik ben verliefd geworden op de personages. Ik beschouw deze boeken dan ook als een van mijn eerste YA boeken en inmiddels als klassiekers.

Rose en Lissa zijn beste vriendinnen maar zeker niet gewoon. Lissa is een Moroi, een vampier met magische krachten en Rose is een dhampier, half mens half vampier waardoor ze sneller en behendiger is dan gewone mensen. Lissa en Rose hebben zelfs een mysterieuze magische band waar ze zelf nog niet eens veel van begrijpen.

In het eerste deel van de serie gaat het vooral om het ontdekken van de mysterieuze band tussen Lissa en Rose. Ook wordt je naar mijn gevoel heerlijk meegenomen naar de academie. De school waar dhampiers worden opgeleid om hun Moroi, die ze dienen te beschermen, tot moordenaars van de kwaadaardige versie van de Moroi, de Strigoi. Dit klinkt heel sinister maar in het eerste deel is daar nog niet heel veel van te merken. Het is zeker niet zomaar een verhaal over vampiers. Het plot zit ingewikkeld in elkaar en het zit ook heerlijk vol met de drama van school want Lissa en Rose zijn immers ook maar tienermeisjes.

Ik merkte wel dat dit deel rustig op gang kwam en nog wat vaag was over de verhoudingen tussen de verschillende soorten vampiers en hun regeringsstelsel. Ik vond het wel heerlijk om weer terug te zijn en ik raad iedereen deze boeken wel aan.