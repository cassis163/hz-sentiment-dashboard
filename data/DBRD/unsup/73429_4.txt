Salomè is een boek waarvan de cover mij enorm aansprak. Zou het verhaal mij net zo aanspreken?

Jojanneke Buschgens schrijft met Salomè haar debuut. Voordat ze haar eerste boek uitbracht schreef ze al meerdere gedichten en songteksten. Dit keer waagde ze zich in het genre roman met een dosis spanning.

Afwisselend lezen we het verhaal van Britt en Julia. Zo op het eerste oog hebben ze niks met elkaar te maken, maar schijn bedriegt. Julia is getrouwd en samen hebben ze een dochter Salomè. Wanneer zij na een noodlottig ongeval komt te overlijden, verandert het leven van Julia volledig. Ze rouwt om haar dochter, terwijl haar man verder lijkt te gaan met zijn leven.

Britt, juf op een basisschool, heeft een relatie die vooral bepaald wordt door haar vriend. Wat zou ze graag een kind willen, maar helaas is deze wens niet wederzijds. Ze besluit het heft in eigen handen te nemen.

Juia ontmoet een kunstenaar en al snel kan ze niet om haar gevoelens heen. Ze begint een affaire die uiteindelijk een dramatische wending krijgt. Helemaal wanneer ze ontdekt welk geheim hij met zich meedraagt.

Na een spannend plot wordt steeds meer duidelijk wat Britt en Julia met elkaar gemeen hebben en meer met elkaar te maken hebben dan ze gedacht hadden. Een prachtige afsluiting van het verhaal zorgt dat je het boek met een zucht dichtslaat.

Jojanneke weet met Salomé gelijk een goed debuut op de markt te brengen die nog een tijd in je hoofd blijft hangen. Het boek zit vol met emotie en je raakt bijna onderdeel van het verhaal. Britt en Julia worden goed uitgewerkt. Dit boek heeft mij weten te raken.