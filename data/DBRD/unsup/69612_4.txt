Zou jij het verleden veranderen als je dat kon?
Loïs krijgt die kans – Maar tegen welke prijs?

Loïs zit op de kunstacademie. Niemand mag haar goed verborgen geheim weten en daarom houdt ze iedereen op afstand. Zelfs die lieve en leuke Giel.
Als Loïs haar studentenkamer uit moet, biedt Giel aan om te helpen en dan blijkt dat hij haar wel ziet zitten. Loïs vindt het doodeng en geweldig tegelijk.
Al snel vindt ze een kamer bij mevrouw De Vogel in huis. Maar er gebeuren vreemde dingen: de kat lijkt haar te herkennen en Loïs kan opeens prachtig pianospelen,
zonder dat ze dat ooit geleerd heeft.
Door Giel breekt er een andere tijd aan. Loïs bloeit helemaal op. Liefde is niet zo moeilijk als ze dacht. Toch ma hij nog steeds niet te dichtbij komen,
maar hoelang blijft hij dat accepteren?
Dan valt Loïs van de trap en wordt alles anders. Alles.


Wanneer de eenzame en onzekere Loïs een nieuwe studentenkamer nodig heeft, logeert ze noodgedwongen een nachtje bij Giel, de jongen waar ze heimelijk verliefd op is, maar waar ze niets mee
durft te beginnen. De volgende dag kan ze onverwacht een kamer krijgen bij de vreemde en stugge mevrouw De Vogel die een verwaarloosd en groot huis heeft.
De fantastisch grote kamer met uitzicht op de gracht is, hoewel ouderwets, al volledig ingericht, inclusief een indringende foto van een jong meisje aan de muur. Ze mag de kamer schoonmaken en
gebruikmaken van alle spullen, maar verder is het niet de bedoeling dat ze iets zal veranderen. Natuurlijk vindt ze dat raar, toch weet Loïs één ding zeker: ze móét hier wonen.
Ze haalt de foto van het meisje van de muur en vervangt die voor een eigen gemaakte lino. Een paar dagen later hangt de foto plotseling weer aan de muur. De moeilijk lopende mevrouw De Vogel kan
dat niet gedaan hebben. Soms hoort ze s'nachts piano muziek en ook dan is het niet mevrouw De Vogel. Wanneer Loïs zelf stiekem achter de piano gaat zitten, speelt ze meteen de prachtigste muziek,
terwijl ze nooit pianoles heeft gehad en zelfs nooit achter een piano heeft gezeten.
In de tussentijd blijft ze afspraakjes maken met Giel, en wanneer ze dan, ondanks het grote geheim dat ze met zich meedraagt, eindelijk een relatie met hem durft aan te gaan, kan er wat
haar betreft niets meer misgaan. Tot die ene dag. Die dag dat ze van de trap afvalt en haar leven compleet verandert. Echt ALLES

Wat is Mislukt een ontroerend en origineel verhaal! En wat heeft Iris Boter de relatie tussen Loïs en Giel aangrijpend neergezet. Een hedendaagse "lovestory"
zonder echt te klef te zijn.
Zonder teveel te verklappen, kan ik wel zeggen dat Loïs het hele verhaal hetzelfde lieve, onzekere, maar ook sterke meisje blijft met wie je als lezer alleen maar meevoelt.
Het hartverscheurende en onbegrijpelijke einde van Mislukt nodigt uit tot een vervolg!

Uitgeverij: Best of YA / Van Goor
ISBN: 9789000347759
Pagina’s: 255
Prijs: € 15,00