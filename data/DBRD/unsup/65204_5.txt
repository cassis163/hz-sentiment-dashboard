Leif GW Persson is een Zweeds auteur die al diverse malen in de prijzen is gevallen. Er zijn inmiddels negen boeken van hem in het Nederlands uitgekomen.

De meeste ongelooflijk chagrijnige, seksistische, onverzorgde, veel te dikke alcoholische inspecteur van het westelijk halfrond woont in Zweden en hij heet Evert Bäckström. Hij is tevens de béste inspecteur van het westelijk halfrond - soms dan. Zonder zijn collega's is hij nergens maar vertel hem dat maar eens. De dag nadat Bäckström van zijn arts heeft gehoord dat hij heel veel moet afvallen en niet meer mag drinken, moet hij uitzoeken hoe het zit als een bekende oude dronkenlap in zijn flat vermoord wordt aangetroffen. Daarbij wordt Zweden ook nog geteisterd door een echte hittegolf wat het werken voor iemand met overgewicht en ontwenningsverschijnselen niet leuker maakt. Al snel blijkt echter dat de dronkenlap niet zo maar een dronkenlap was, en zelfs de krantenjongen speelt een heel andere rol dan dat men op het eerste gezicht denkt.

Evert Bäckstrom is erger dan Harry Hole en dat zegt heel wat. Leif Persson schrijft net zo goed als Jo Nesbo en dat zegt de rest. Haarscherp zet hij zijn karakters neer, met een heel eigen kijk op de Zweedse maatschappij. Bäckström wekt, in tegenstelling tot Harry Hole, bepaaldelijk niet snel sympathie op. Het is meer verbijstering... maar aan het eind van het boek, na de meesterlijke wending in het plot, merk je hoe knap de auteur hem heeft gebruikt om een bijzonder goed verhaal te vertellen. (Door: Jannelies Smit)