Dat eigentijdse 'misdaadverhaal' dat Guedj gebruikt als aanleiding om de geschiedenis van de wiskunde te vertellen is wat 'dun'. Daarom moet je dit boek beslist niet willen lezen, maar wel om dat andere verhaal. Van Thales tot degene die de laatste stelling van Fermat heeft opgelost, komt vrijwel elk persoon die een bijdrage aan de wiskunde heeft geleverd voorbij in een boeiend overzicht.
Wie en waarom er zovelen in de loop der eeuwen gegrepen zijn door het wiskundige virus, is mij heel lang onbekend, maar vooral onbemind geweest.

Na lezing van dit boek (maar ook andere) begrijp ik waarom er zovelen met al die raadsels bezig zijn geweest. Het is echt boeiend en uitdagend! Het is hartstikke jammer dat er op de middelbare school niet op die manier (ook) aandacht wordt besteed aan wiskunde, want dat zou het vak voor heel veel meer mensen aantrekkelijk maken. Aangezien de hoofdpersonen van het eigentijdse verhaal aan het begin van het verhaal net zoveel of beter gezegd, net zo weinig, van wiskunde afwisten als ik, is het een verrassend goed te volgen boek voor wiskunbeten zoals ik. Hoewel er veel 'wiskunde' in het boek besproken wordt, was het meneer Ruche, de eigenaar van de boekwinkel die de boeken van zijn wiskundige vriend Grosrouvre krijgt opgestuurd, soms teveel van het goede en liet het dan lopen. Dat is maar goed ook, want op die punten kreeg ik het ook regelmatig wat benauwd . Maar je hoeft het allemaal ook niet tot in detail te begrijpen, omdat het de wiskundigen zelf én hun drijfveren zijn die het zo'n leuk boek maken.

Dat Grosrouvre waarschijnlijk zijn bewijzen voor de twee bekendste onbewezen stellingen mee het graf in heeft genomen, is een beetje zuur. Gelukkig heeft iemand anders in ieder geval de laatste stelling van Fermat al uitgedokterd. De stelling snap ik, het bewijs niet, maar ik vertrouw daarvoor maar op de blauwe ogen van Andrew Wiles en de controles uitgevoerd door de hele wiskundegemeeschap. Ik kan me nu nog storten op het vermoeden van Goldbach, maar noch Oom Petros en het vermoeden van Goldbach, noch Logicomix zijn op dat vlak erg bemoedigend. Ik laat dat, ondanks alle kennis die ik opgedaan heb dankzij dit boek, toch maar aan anderen over.
Tenzij ik me nog eens in de buurt van Manáus bevind. Dan is de verleiding toch wel groot om op zoek te gaan naar... maar nee, dat vertel ik niet. Lees het boek maar!