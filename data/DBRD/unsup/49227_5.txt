Samantha Hayes heeft vier eerdere titels op haar naam staan. Twee ervan zijn in vertaling uitgekomen bij De Boekerij (onder de auteursnaam Sam Hayes). UNTIL YOU'RE MINE is haar vijfde titel en meer dan waard om ook in Nederland uitgebracht te worden.

Claudia, jong, knap, gelukkig gehuwd en stiefmoeder van een tweeling, jongetjes. Haar echtgenoot James werkt bij de Marine en is vaak lang van huis. Claudia is hoogzwanger en hoopt met heel haar hart dat ze inderdaad een gezonde dochter zal krijgen, want het is helaas al een paar keer misgegaan. Omdat Claudia ook een drukke baan heeft, gaat ze op zoek naar een kindermeisje. Het ideale meisje dient zich aan: Zoe. Zelf al in de dertig, met een goede opleiding en heel veel ervaring. Claudia en James zijn erg blij met Zoe, tot James weer van huis is en Claudia merkt dat er toch iets niet helemaal klopt aan het gedrag van Zoe. En dat terwijl er op het nieuws vreselijke berichten verschijnen over gedode hoogzwangere vrouwen...

We lezen het verhaal vanuit het gezichtspunt van zowel Claudia, Zoe als Lorraine. Lorraine is de vrouwelijke detective die belast is met een gruwelijke zaak; er worden vermoorde vrouwen gevonden die hoogzwanger waren. Niet in elk nieuw hoofdstuk is direct duidelijk wie er nu aan het woord is, en naarmate het boek vordert draagt dit bij aan de spanning. De auteur laat veel aanwijzingen vallen maar de lezer wordt flink aan het werk gezet om uit die aanwijzingen het verdere verloop van het verhaal op te maken. Naarmate de plot zich zowel ontvouwd als ingewikkelder wordt, wordt het onderscheid tussen de ik-personen kleiner. Dit alles leidt tot een bijzonder spannend einde en een aantal zeer bijzondere plotwendingen. Voor alle fans van bijzonder knap geschreven psychologische thrillers! (Door: Jannelies Smit)