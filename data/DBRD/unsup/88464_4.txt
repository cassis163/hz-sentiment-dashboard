Horace Hopper is een gevoelige Paiute indiaan. Zijn moeder had hem weggegeven nadat zijn vader bij haar was weggegaan en ze een nieuwe partner en kind kreeg. Hij kwam terecht op de ranch van meneer en mevrouw Reese, kilometers van de bewoonde wereld. Horace hielp hen met al het werk op de ranch. Hij is als een zoon voor meneer en mevrouw Reese en zij zouden het liefst zien dat hij de ranch over zou nemen. Horace heeft echter een droom: hij wil professioneel bokser worden.

Horace trekt naar de stad en doet er alles aan om een ‘Mexicaanse bokser’ te worden. Zijn naïviteit trekt louche figuren aan die misbruik van hem maken. Is Horace is staat om bokser te worden? Hoewel hij verschillende partijen wint, heeft Horace een laag zelfbeeld. Hij probeert iemand te zijn die hij niet is.

“Het is zwaar om elke dag een hekel aan jezelf te hebben en het is zwaar om te proberen iets te zijn wat je niet bent.”

‘Laat me niet vallen’ is een boek over jezelf leren zijn. Het gaat over een jongen die een stabiele gezinssituatie en liefdevolle ouders heeft moeten missen en daardoor het gevoel heeft dat hij er niet mag zijn, niets voorstelt en zich voor zichzelf moet schamen, maar ook over de liefde van meneer en mevrouw Reese voor hem. Dit boek zit niet vol met acties en een snel verhaal. Het draait zelfs niet om het boksen. Het gaat om de gevoelens die bij Horace spelen en zijn eenzaamheid – en om de gevoelens van meneer en mevrouw Reese voor Horace. Vlautin weet dit zo mooi te beschrijven dat je als lezer zeer betrokken bent bij de hoofdpersonages. Het is een roman die je weet te raken.

“Het is helemaal aan jou om jou te zijn. Je moet alleen maar sterk genoeg zijn om jezelf te zijn.”