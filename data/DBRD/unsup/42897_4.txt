Adele is 17 jaar en staat op het punt om moederziel alleen te bevallen. Haar leven is niet rooskleurig, en daarom heeft ze besloten haar dochter voor adoptie af te staan. Adele groeit op in een sociale woonwijk in Bologne, samen met haar moeder en zus. Haar vader is spoorloos verdwenen, en zit vermoedelijk in de gevangenis. Haar moeder is weinig stabiel, en werkt in een gokkantoor, waardoor het gezin de eindjes maar net aan elkaar kan knopen.

Adele heeft een relatie met Manuel, een kleine crimineel, en ze is vereerd dat deze stoere jongen een relatie met haar wil. Tot blijkt dat ze zwanger is en hij met de noorderzon verdwijnt. Wanneer hij uiteindelijk terugkomt, hoeft dit voor Adele niet meer, waardoor Manuel een misdaad begaat die hem uiteindelijk in de jeugdgevangenis doet belanden.

Intussen heeft Adele echter Zeno leren kennen, die in het appartement naast haar woont. Zeno is een wat wereldvreemde jongen, die de hele tijd binnen blijft om voor zijn moeder te zorgen. Hij begluurt Adele reeds geruime tijd en schrijft een boek met haar in de hoofdrol. Wanneer ze elkaar uiteindelijk leren kennen, beginnen ze een relatie samen.


Dora is 30 jaar en heeft een kinderwens. Sinds enkele jaren hebben zij en haar man, Fabio, meerdere fertiliteitsbehandelingen achter de rug, zonder succes, waardoor hun relatie steeds meer onder druk komt te staan. Wanneer ze zich uiteindelijk opgeven voor adoptie, lijkt dit hun relatie te zullen redden.