(deel 1 van mijn recensie [Carolien Moens])
Een parelwit strand. De golfjes die al rollend aan het strand aanspoelen maken een knarsend geluid door de schelprestjes die ze met zich meebrengen. Steeds opnieuw en opnieuw. De zon biedt de maan langzaam haar plaats aan en schenkt de lucht een mooie roze gloed met hier en daar wat paarse, oranje en gele vleugjes wolk. De wind waait met een warm briesje en laat de palmbomen zachtjes mee wiegen. Stop! Idyllischer kan u het zich niet voorstellen, toch? Jammer genoeg kan ik u deze fictieve scène niet garanderen. Stel u even voor, er loopt een kannibalistische psychopaat over het strand. Nog altijd even idyllisch? Misschien niet. Maar dat zou toch al iets beter in het plaatje van mijn boek passen.

11 april 1940. Zegt u waarschijnlijk niets. Als deze datum niets had betekend in de thrillergeschiedenis, betekende mijn literaire recensie waarschijnlijk ook niet veel, of had misschien gewoon niet eens bestaan. Tussen ons kleine landje en de huidige woonplaats van de auteur ligt een onmetelijk grote plas water, beter bekend als de Atlantische Oceaan. Als je deze oversteekt kom je uit in Amerika, Jackson, Tennessee. De geboorteplaats van mijn thrillerauteur: Thomas Harris. Opgegroeid als een eenzelvige, niet-sportieve boekenwurm in Rich, Mississippi. Door de strenge regels in Rich trok Thomas de wereld in en ging studeren. Deze man is algemeen bekend voor zijn huiveringwekkende, bloedstollende, geromantiseerde boeken over de sociopathische kannibaal dr. Hannibal Lecter. Thomas Harris heeft slechts één boek dat niet over deze psychopaat gaat, namelijk zijn debuutboek Black Sunday dat hij in 1975 uitgaf. Het was dan ook zijn eerste misdaadroman. De rest van zijn boeken gaan allemaal over dr. Hannibal Lecter. Zo heb je Red Dragon (1981), Hannibal (1999) en Hannibal Rising (2007). Al de boeken van Thomas Harris zijn verfilmd. Misschien een aanrader voor Halloweenavond?
Dat terzijde, want in het rijtje ontbreekt echter één boek. Eén belangrijk deel dat niet over het hoofd gezien mag worden. Over 1988, misschien ook niet zon in het oog springend jaar voor de meeste mensen, kan ik u één ding vertellen. In dat jaar sprongen de liefhebbers, uit op nog een ijzingwekkend verhaal over dr. Hannibal Lecter, een gat in de lucht. In dit jaar, na zeven lange jaren wachten, lanceerde Harris eindelijk zijn tweede boek : The silence of the Lambs (De schreeuw van het lam). Dit boek past zeker in zijn werk. Dat spreekt gewoon voor zich. Elke lezer zou dit boek plaatsen onder de categorie thriller of horror. Je zou voor minder: (...) Hij brak haar kaak om bij haar tong te kunnen komen. Zijn polsslag kwam geen moment boven de vijfentachtig, zelfs niet toen hij de tong verslond.(....) zegt de verteller in het verhaal. Misschien ook zelfs onder de categorie psychologisch verhaal, aangezien je wel moet begrijpen wat er gezegd wordt door dr. Hannibal Lecter en je wel moet weten waar hij naartoe wil en wat hij nu juist precies bedoelt met zijn toch wel wijze woorden: (...) Maar Clarice, je beoordeelt jezelf met alle genade van de kerker in de meervoudige persoonlijkheid. Je zult het opnieuw moeten verdienen, telkens en telkens weer, de gezegende stilte. (...) dacht Clarice in het verhaal.
Ik zal zeer kort de inhoud van het boek onthullen. Ik hoor u het al zeggen Pfoeh, zeer kort! Ahja natuurlijk! Anders is de spanning er al af tegen dat u het boek gaat lezen... Clarice Starling is een rekruut van de FBI-academie en wil zich zo snel mogelijk bij Gedragswetenschappen plaatsen. Ze wordt door Jack Crawford, baas van de afdeling gedragswetenschappen, opgedragen om met dr. Hannibal Lecter te gaan praten over de zaak Buffalo Bill. Dr. Lecter is een kannibalistische psychopaat die onder toezicht van Frederick Chilton, hoofd van de staatsinrichting voor crimineel gestoorden, opgesloten zit in de gevangenis voor crimineel gestoorden. Dr. Lecter helpt haar, met zeer ingewikkelde uitspraken, beetje bij beetje de weg te vinden naar Buffalo Bill. Haar tocht gaat echter gepaard met vele tegenslagen. Maar één daarvan is zeer afschrikwekkend. Een bedreiging voor de hele mensheid. Zal Clarice erin slagen Buffalo Bill te pakken te krijgen voor hij de dochter van senator Martin vilt?