Catrin Grieve is 15 jaar wanneer ze erachter komt dat ze nog twee oudtantes heeft, die blijkbaar een goedlopend hotel in Kilvenny (Wales) beheren. Haar moeder heeft het nooit eerder over deze familieleden gehad, maar omdat zij naar Italië wil om een oude geliefde op te zoeken, stuurt ze Catrin naar deze oude familieleden toe om de zomervakantie door te brengen.
Bij aankomst in Kilvenny blijkt het hotel gesloten, één van de tantes is al jaren dood en de andere, tante Ella, heeft zich als kluizenaar in het hotel teruggetrokken. Door het sluiten van het hotel is ook het dorp vervallen: er zijn geen toeristen meer die voor levendigheid en handel zorgen. Slechts een handjevol dorpelingen is er nog over.

Tante Ella neemt haar mee naar familiekasteel waar Catrin een tweehonderd jaar oud Italiaans receptenboek vindt met prachtige schilderijen. Ze gaat op zoek naar het verhaal achter het boek. Wie zijn die mensen op die schilderijen en hoe is het boek in Kilvenny terechtgekomen? Langzamerhand ontrafelt ze de geheimen uit het leven van de 18e eeuwse Ismelda en Bindo en hun vrienden en blijkt hun geschiedenis nauw verweven te zijn met haar eigen leven en met de levens van de dorpsbewoners.

Recepten voor engelen is een mooie, meeslepende roman waarin Catrin tijdens de zoektocht naar de geschiedenis van het boek van een schuw, eenzaam meisje uitgroeit tot een sterke jonge vrouw die het heft in eigen hand neemt. De wisselingen tussen de 18e eeuw en het heden lopen vloeiend in elkaar over en de flashbacks lopen synchroon met de ontdekkingen die Catrin doet. Hierdoor ontstaat een interessante schakeling tussen heden en verleden waarbij de verhaallijnen steeds dichter bij elkaar komen. Alleen jammer van het laatste hoofdstuk, waarin de schrijfster op de sentimentele toer gaat en het verhaal als een nachtkaars uitgaat.