Hoe kun je bevriend raken met iemand die je nog nooit in het echt hebt gezien? Nou heel makkelijk, laat Gena & Finn zien van Hannah Moskowitz en Kat Helgeson. Ook een online vriendschap kan echt en waardevol zijn. Voor iedereen die ooit via internet een vriendschap heeft opgebouwd zal dit verhaal herkenbaar zijn, tot halverwege het boek tenminste.
Gena en Finn (kort voor Stephanie) zijn twee totaal verschillende meiden, maar ze hebben één ding gemeen: ze zijn ontzettend fan van de serie Up Below (denk aan een soort Supernatural). Deze serie heeft een zeer actieve fandom op het internet, met fans die fanfiction schrijven en die met elkaar discussiëren over de serie. Voor wie niet bekend is met de wereld van fandom biedt Gena & Finn een kijkje in dit kleine wereldje op internet. Wie wel bekend is met fandom zal veel kunnen herkennen (inclusief de enorm fanatieke fans die eigenlijk een beetje irritant zijn).
Toch knaagt de gedachte dat dit boek misschien al een beetje gedateerd is. De oorspronkelijke uitgave verscheen in 2016 en in de online wereld is dat al een eeuwigheid geleden. Maar uiteindelijk maakt dit niet veel uit voor het verhaal, want vriendschap is natuurlijk van alle tijden.
Doordat de digitale wereld zo’n grote rol speelt in het verhaal is de vertelvorm eigenlijk een logische keuze. Het hele verhaal wordt namelijk verteld aan de hand van blogs, mails en sms’jes. Met zo nu en dan een verdwaalde handgeschreven brief verwijst het boek nog naar het oorspronkelijke genre van de briefroman (vooral populair in de achttiende eeuw).
De vertelvorm is in het begin misschien een beetje lastig en verwarrend (wie was er nou ook alweer aan het schrijven?), maar op een gegeven moment valt alles op zijn plaats en is er snel door het boek heen te lezen.
Toch brengt deze vorm wat problemen met zich mee. Als Gena en Finn elkaar in het echt ontmoeten valt er voor de lezer natuurlijk weinig te volgen. De schrijfsters lossen dit op door Gena een vervelende kamergenoot te geven, waardoor Gena en Finn via sms’jes met elkaar praten, ook al zijn ze in dezelfde kamer. Later begint Finn een dagboek gericht aan Gena, zodat we het verhaal op die manier kunnen volgen. Misschien niet helemaal realistisch, maar het wordt de schrijfsters vergeven omdat er wel een verhaal verteld moet worden.
Hoe de groeiende vriendschap (en meer?) wordt beschreven zorgt voor een lieflijk en deels romantisch verhaal, maar dan is er ineens een dramatische (en voor een van de personages traumatische) twist. Een twist die het verhaal helaas niet beter maakt. Had het niet gewoon een lief verhaal kunnen blijven over een vriendschap die eventueel uitloopt in een romantische relatie? Dat zou al voor genoeg drama hebben gezorgd.
De gebeurtenissen die volgen op dramatische twist worden ook niet volledig afgerond in het boek. Uiteindelijk bloedt het verhaal een beetje dood, nadat er heel lang niets lijkt te gebeuren. Erg jammer, want het begin was zo veelbelovend. Wat de twist wel laat zien is hoe belangrijk een online vriendschap kan zijn. Want uiteindelijk is alleen Finn er om Gena op te vangen. Terwijl alle andere vrienden uit Gena’s leven lijken te zijn verdwenen.
Uiteindelijk lijken de schrijfsters misschien te ambitieus te zijn geweest en hebben ze te veel willen vertellen in dit boek. Nu is het boek duidelijk in twee verhalen op te delen: een deel over vriendschap en een deel over trauma. Het eerste deel is top en enorm leuk om te lezen, maar het tweede deel is helaas redelijk saai en teleurstellend. En het einde is wat bijblijft nadat je het boek dichtslaat.