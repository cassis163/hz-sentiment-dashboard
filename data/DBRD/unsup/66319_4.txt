In ‘Slapen doen we morgen weer’ pakt Alice Bakker een zeer actueel thema, namelijk aanslagen. In dit boek is het echter geen aanslag vanuit een religieus perspectief, maar een gerichte aanslag op de band Twils. Je wordt tijdens het lezen erg nieuwsgierig naar het wie en waarom. Erg goed gedaan vind ik de korte hoofdstukjes die geschreven zijn vanuit het perspectief van de dader. Zo kom je beetje bij beetje te weten waarom hij doet wat hij doet. In het algemeen zijn alle hoofdstukjes erg kort waardoor je snel doorleest. Je neemt je voor om nog één hoofdstuk te lezen, maar dit worden er dan zo alweer tien. Hier en daar vond ik het verhaal een beetje simpel, maar dat maakte het geheel ook wel wat luchtiger. Het blijft heerlijk om tussen al de literaire bedoeningen weer eens een Young Adult te lezen. Zonder meer is het een boek dat je snel uit wil lezen. Op zijn eigen manier is ‘Slapen doen we morgen weer’ een echte pageturner. Ik geef ‘Slapen doen we moren weer’ dan ook 4 sterren.