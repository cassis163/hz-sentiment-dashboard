‘De sterrenhemel weerspiegelt het eeuwige in onszelf
En nodigt uit om ons thuis te voelen op onze plek
Tussen hemel en aarde’

Met dit citaat opent het 400 pagina’s tellende boek waarmee Jan de Graaf ons uitnodigt om samen met Odysseus onze levensreis op aarde te volbrengen, geleid door de wegwijzers die we kunnen ontdekken wanneer we oog hebben voor de beelden die de sterren- en planeten aan het firmament ons laten zien en de wijsheden die verborgen zijn in oude mythen.
Odysseus en de vele avonturen die hij beleeft – samen met de Olympische goden – op zijn reis terug naar Ithaka, is hierbij onze gids.

Deze reisgids voor het leven, langs vele mythologische verhalen en astronomische kennis bestaat uit twee delen:

In het eerste deel doen we aan de hand van vele prachtige illustraties, schema’s en boeiende verhalen heel wat kennis op over hoe we onze plaats op Aarde kunnen bepalen; over de Griekse godenwereld; over de psychologische betekenis van één van de meest gelezen boeken ter wereld: de Ilias & Odyssee van Homerus en hoe onze eigen levensreis hiervan een afspiegeling is; over de betekenis van de vrouwen in de Odyssee: als te nemen hindernissen, als raadsvrouwen en als uiteindelijk doel: thuiskomen in Ithaka. We leren de poëzie kennen van de kosmos en worden ingewijd in de elementen van de dierenriem en de betekenis van terminologie uit de wereld van de horoscoop; en voornamelijk worden we door de auteur voortdurend verbaasd door heel veel wetenswaardigheden over karaktereigenschappen en drijfveren van de mens en hoe die gerelateerd zijn aan de tijd en de plaats waar we onze eerste stap op onze planeet hebben gezet.
Kortom, vele pagina’s over angsten en dapperheid, over liefde en leven, om ademloos te lezen en voortdurend herkenningsmomenten te ervaren.

In het tweede deel – dat weer onderverdeeld is in 12 hoofdstukken – neemt de auteur één na één de verschillende tekens van de dierenriem onder de loep waarin de kernkwaliteiten van het teken eerst kort worden genoemd om dan diversiteit aan te brengen door ook het kwadrant waartoe het teken behoort te ontleden [het kruis] waarbij op de verticale as het betreffende teken en zijn tegenhanger [die voor balans hoort te zorgen] aan de orde komt en op de horizontale as de beide tekens die voor een uitdaging van het betreffende teken staan. En daarna komen de verhalen - of gedeeltes van verhalen - uit de Griekse mythologie die te maken hebben met het dierenriemteken dat besproken wordt. Al bij al toch een 12-tal pagina’s per teken.

Toen het boek mij, ter recensie, werd aangeboden door de uitgever werd mijn aandacht meteen getrokken door de term: mythologie. Daar ik al zeer lang een ruime belangstelling heb voor de verborgen wijsheid in sprookjes, mythen en legendes hoefde ik niet lang na te denken om ja te zeggen.
Voor astrologie had ik ook wel enige belangstelling maar in veel mindere mate. Door de veelheid aan onzin die over dit onderwerp bestaat heb ik altijd zo mijn twijfels over de waarde van een horoscoop.
Na het lezen van 'Mythen van de dierenriem' is mijn belangstelling hiervoor echter op een hoger plan komen te staan. Ik kwam zoveel momenten tegen van wat men een ‘Aha-erlebnis’ noemt dat ik niet anders kan dan toe te geven dat we niet zomaar op een willekeurige plaats en tijdstip aan boord gekomen zijn van ons levensschip.
Niet alleen bij mijn eigen dierenriemteken, maar ook bij gesprekken met vrienden en familieleden die onder een ander sterrenbeeld geboren zijn kwam veel herkenning boven tafel wanneer ik hen stukken liet lezen.

Ik heb het boek met heel veel plezier gelezen, heb ook veel mythologische kennis weer opgehaald en zal vast weer meer gebruik maken van de boeken over mythologie die in mijn boekenkast staan. Ik durf het boek dan ook graag aanbevelen aan mensen die oprecht belangstelling koesteren in mythen en die op zoek zijn naar meer zelfkennis via de wijsheid van de kosmos. Enige voorkennis van Homerus’ Ilias en Odyssee zijn wel een pré bij het lezen van dit boek.

Jan de Graaf heeft een eigen praktijk als Astroloog en coach en is geïnspireerd door Carl Gustav Jung
Het boek is uitgegeven bij A3boeken - Geesteren