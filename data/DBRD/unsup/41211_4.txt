Melissa Skaye, haar eigenlijke naam is Melissa Bielsma-Schaaij, is auteur van de thrillerreeks VT (Virtuele tango en Verboden tranen) en van de fantasyreeks met Jeremy Jago, een serie bestaande uit vier boeken. Tevens heeft zij een aantal korte thrillerverhalen geschreven. Skaye woont in Hoorn. Geen wonder dus dat het verhaal in Verleden tijd zich ook in deze plaats afspeelt.

Het boek begint met een zomerkamp in Drenthe in 1997. Een aantal jongens en meisjes brengen hier vier weken van hun vakantie door. Op de voorlaatste dag voltrekt zich een drama: een van de jongens, Lazer, verdwijnt spoorloos en is niet meer teruggevonden. Dan switcht het verhaal naar 2012 als Fenna Kelderman een bezoek brengt aan een hypnotherapeut. Ze slaapt al weken slecht en op advies van haar oma heeft ze een afspraak gemaakt bij de therapeut. Daarna gebeuren er opeens allemaal rare dingen en lijkt het of er iemand bij haar in huis rondloopt. Maar niet alleen Fenna, ook Joost Zuurbier krijgt met vreemde zaken te maken. Als rechercheur Sanne Philips en haar partner Luca Borra ook nog eens te maken krijgen met een aantal moorden, die welhaast zeker door dezelfde dader gepleegd zijn, staat de stad volledig op zijn kop. Grote vraag is alleen of al deze zaken met elkaar in verband staan én, spelen zaken uit het verleden ook nog een rol? Een hele kluif voor het rechercheteam, dat heel langzaam maar zeker de puzzelstukjes op de juiste plaats weet te krijgen.

Zoals gezegd is Verleden tijd het derde deel in de VT-reeks. Het boek is goed als standalone te lezen, hoewel het waarschijnlijk prettiger is om ook de voorgaande delen gelezen te hebben. De personages, en in het bijzonder Sanne en Luca, begrijp je dan beter en ook de spanning tussen beiden is dan verklaarbaarder. In het boek strijden de zakelijke en persoonlijke belangen om hun plekje. Wie er als winnaar uit de bus komt, is moeilijk te zeggen. Een groot deel van het verhaal draait uiteraard om het oplossen van de moorden en de pesterijen die er plaatsvinden, maar even belangrijk zijn de persoonlijke ontwikkelingen die Sanne en Luca doormaken. Sanne krijgt steeds meer problemen met haar verleden en uiteindelijk besluit ze om haar verhaal te doen en bij wie kan ze dat beter dan bij Luca. Daarnaast komen ook de gebeurtenissen in het leven van Fenna ruimschoots aan bod.

De titel Verleden tijd verwijst in dit geval niet alleen naar gebeurtenissen in het verleden die te maken (kunnen) hebben met alles wat er nu in Hoorn gebeurt, maar ook naar de gebeurtenissen in het leven van Sanne. Gebeurtenissen die ze een plekje zal moeten geven om verder te kunnen. Het verhaal in dit boek komt langzaam maar zeker op gang. In het begin is het, door de vele gebeurtenissen en de diverse verhaallijnen die door elkaar heen lopen, af en toe ietwat rommelig. Jammer omdat hierdoor de aandacht voor het verhaal in zijn totaliteit kan gaan verslappen. Gaandeweg het verhaal komt er wat meer structuur en wordt een en ander wat beter uitgewerkt. Toch blijft het af en toe moeilijk om alle verhaallijnen goed te blijven volgen. De dagboekfragmenten waar Skaye plotseling halverwege het boek gebruik van gaat maken, zijn hier ook mede debet aan.

Skaye verraadt verder niet veel van de plot van het verhaal, hoewel je als oplettende lezer misschien tóch wel een vermoeden hebt naar wie de gebeurtenissen terug te voeren zijn. Skaye weet de spanning, niet alleen met betrekking tot de (moord)zaken, maar ook de persoonlijke spanning tussen Sanne en Luca, goed te gebruiken én te doseren. De spanningsbogen worden op gezette tijden onderbroken en het vizier wordt dan gericht op psychologische en menselijke aspecten.

Gezien het open einde kunnen we concluderen dat Melissa Skaye werkt of gaat werken aan een vierde deel in deze serie en gezegd moet worden dat zowel Sanne als Luca zich hier uitermate goed voor lenen.