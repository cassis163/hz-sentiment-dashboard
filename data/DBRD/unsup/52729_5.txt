Het lijkt wel of het ene na het andere boek over terroristische aanslagen uit de lucht valt. En misschien is dit wel zo maar met De Saraceense samenzwering hebben we toch een knaller te pakken.
Een zeer mooie dame siert de cover van deze actiethriller. Daarvoor alleen neem je het boek al vast in de boekwinkel. De korte inhoud geeft je een kleine inkijk op wat je te wachten staat als je besluit om dit boek te kopen en te lezen.
Bill Hamilton, inspecteur van het Internationaal Atoomagentschap en spion van de Amerikaanse regering, botst bij een controle op een diefstal van veertig splijtstofstaven. Voor hij dit grondig kan nakijken, verongelukt hij. Hierdoor wordt Jim Matteos, geheim agent, opgeroepen om het zaakje uit te pluizen. In Iran maakt hij kennis met Soraya. Zij heeft informatie over een groepering, De Saraceense Strijders genaamd, maar wil in ruil voor deze info bescherming.
Al snel volgen er aanslagen in verschillende landen maar waar men dacht dat er de ontvreemde splijtstofstaven voor zouden gebruikt worden, vinden ze alleen mysterieuze codes en symbolen terug.
Is dit de voorbode op een grotere aanslag?
De Saraceense samenzwering is een uitzonderlijk vlot geschreven actieverhaal dat zeer actueel is. Met plaats voor de nodige humor, tiert de actie volop.
In het begin moest ik alle namen even noteren omdat ik er anders niet wegwijs uit geraakte maar naarmate de verwikkelingen zich opstapelden, lees je probleemloos door dit superspannende verhaal.
Normaal lees ik niet zo heel veel actiethrillers maar De Saraceense samenzwering had mijn volledige aandacht. Dit schrijversduo kan zich zeker meten met bekende bestsellerauteurs.
Een grandioos verhaal, uitermate proportioneel goed gedoseerd qua actie en actualiteit, laat me reeds halsreikend uitkijken naar een volgend boek van dit duo.