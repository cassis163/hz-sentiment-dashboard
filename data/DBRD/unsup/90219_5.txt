Na een oefening die op een ramp uitloopt voor hem krijgt Sam oneervol ontslag uit het leger. Hij krijgt hierdoor financiële problemen en neemt het aanbod dat hij krijgt om als huurling te gaan werken met beide handen aan. Hij is ook wel weer toe aan actie. ‘Een ex-commando bestaat niet’ Hij weet niet beter dan dat hij als ranger aan het werk gaat om in Zuid Afrika wilde dieren te beschermen tegen stropers. Dat was voor mij een hele mooie verrassing dat dit verhaal zich uitstrekte naar het mooie land Zuid Afrika. Ik ben er geweest, ook in de wildparken en genoot van de beschrijvingen.
Totdat blijkt dat achter het nobele streven van de oprichters van het park een minder nobel doel zit en een zwarte bladzijde in de geschiedenis ervan naar boven komt. Voordat hij het goed en wel beseft zit Sam gevangen in een vies kat en muisspel waarbij hij moet vluchten voor zijn leven. Hij wordt hierbij geholpen door Ellen en Biko die hij onderweg ontmoet.
Aan de andere kant van de wereld probeert Sofie haar leven na de aanslag weer vorm te geven. Zij kampt met hevige migraine aanvallen maar als ze het verhaal van Sams ontslag en de corruptie van het leger ontdekt wil ze ermee aan de slag. Impulsief als ze is vertrekt ook zij naar Zuid Afrika om dit te onderzoeken.

Wat een verhaal, van begin tot het einde zat ik aan het boek gekluisterd. Ik ging gewoon langzamer lezen omdat ik niet wilde dat het zou stoppen. Wouter Helders schrijft duidelijk en to-the-point. Hij zegt waar het op staat en weet ook de problemen van Zuid Afrika ná de apartheid in woorden te beschrijven, Het is zo’n complex land met zoveel moois maar ook zwarte bladzijden in de geschiedenis die nu nog steeds spelen. Herinneringen aan de oorlogen en opstanden staan nog vers in het geheugen van de Zuid Afrikaanse mensen en beïnvloeden hun gedrag in deze tijd.
De verhalen van Sam en Sofie en later ook van Emma die Sam tijdens een moeilijke situatie heeft geholpen worden naadloos met elkaar verbonden en vormen zo een mooi geheel. De karakters zijn mooi beschreven, de reacties en acties die ze ondernemen heel natuurlijk en levensecht en tussen de regels door merk je dat Wouter Helders kennis heeft van hoe het in het leger aan toegaat. De sfeer klopt helemaal voor mijn gevoel.
De verrassingen die in het plot naar voren komen zijn een cadeautje op het einde. Zo spannend had ik het niet verwacht.
Ik heb de andere twee delen in de serie over Sofie Lafleur niet gelezen en ontdekte dat je dit deel goed los van de rest kunt lezen. Ik ben wel heel benieuwd naar de andere twee delen omdat de schrijfstijl mij goed beviel en ik toch meer wil weten over de aanslag op Sofie die de migraine aanvallen heeft veroorzaakt.