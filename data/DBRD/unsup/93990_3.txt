Dit boek trok aan me door de cover art en de titel. Mijn zusje, de seriemoordenaar klinkt als een spannend boek toch?
Helaas heeft het boek de verwachtingen niet waargemaakt.
Het was een gemakkelijk en snel te lezen boek wat weinig indruk achterliet.
Het verhaal gaat over twee zusjes. Het oudste zusje, Korede, is een harde werker, heel punctueel en zorgzaam. Het jongste zusje, Ayoola, is heel mooi en krijgt daardoor de wereld in haar schoot geworpen. Ook is zij de seriemoordenaar. Het boek laat een wereld zien van zusterliefde, of in ieder geval trouw aan de familie, van onrechtvaardigheid ten opzichte van vrouwen in het algemeen, van kindermishandeling en corruptie.
Een heleboel voor een boek van maar 230 pagina's, waarvan een groot deel niet eens gevuld is.
Voor mij voelde het boek niet af. Het was meer een eerste opzet, een idee dat verder moet worden uitgewerkt. De zinnen en hoofdstukken te kort, de karakters te oppervlakkig, de plot te kort door de bocht.

Het idee was goed, maar de uitvoering liet veel te wensen over. Ik gaf het boek 2,5 sterren.