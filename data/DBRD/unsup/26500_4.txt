In De therapie flitsen waan en werkelijkheid met de snelheid van het licht door het verhaal wanneer we Dr. Viktor Larenz, gerenommeerd psychiater in Berlijn, volgen. Vier jaar geleden is zijn 12-jarige dochter Josy van het ene op het andere moment spoorloos verdwenen tijdens een bezoek aan een arts omdat ze aan een vreemde, onverklaarbare ziekte leed. Victor Larenz en zijn vrouw Isabell hebben totaal verschillend op het drama gereageerd: hij heeft zijn praktijk opgegeven om de speurtocht naar zijn dochter voort te zetten en zij heeft zich juist in haar werk vastgebeten en wacht schijnbaar in vol vertrouwen op de terugkomst van haar dochter.
In het heden vinden we Larenz terug, vastgebonden aan bed in een psychiatrische kliniek, terwijl hij het verhaal van zijn dochter vertelt aan zijn behandelend arts. Hoe heeft het in hemelsnaam zover met hem kunnen komen? Wat is er met zijn dochter gebeurd? En wie is die vreemde vrouw Anna Spiegel? Larenz kwam haar tegen op het eilandje Parkum waar de familie een huis heeft en waar hij zich tijdelijk heeft teruggetrokken. Wat voor vreemd spelletje speelt zij met Larenz? De vragen buitelen over elkaar heen en er komen vooralsnog maar weinig antwoorden.
De lezer komt er pas in een laat stadium achter wat er met Josy is gebeurd, maar is dan al volslagen gebiologeerd door het boek gevlogen om samen met Larenz de vele mysteries op te lossen.

Met De therapie heeft Fitzek een psychologische thriller van jewelste geschreven. Hij zet je voortdurend op het verkeerde been, hoewel hij ook al in een vroeg stadium de ultieme aanwijzing geeft waarmee het hele verhaal opgehelderd kan worden. Of toch niet? De epiloog is zeer verrassend en gooit alle verworven zekerheden weer door elkaar.
Topboek!