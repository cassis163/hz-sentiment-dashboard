Mariska Overman begint het boek met een kleine terugblik naar haar eerdere twee boeken. Dat was erg fijn, aangezien ik de precieze inhoud van de vorige boeken niet precies meer voor me had. Vervolgens begint het verhaal, waarbij de auteur de spanning hoog weet te houden door de afwisseling tussen heden en verleden. Je leest af en toe een kort fragment uit het verleden, waarna je terugspringt naar het heden. Hierdoor ontrafel je langzamerhand wie de drie jongeren zijn, wat hun relatie was en wat er precies gebeurd is. Ondertussen ontdekt ook Isabel het een en ander. Dat zorgt er gezamenlijk voor dat je alle puzzelstukjes bij elkaar kunt leggen.

Naast de zaak die Isabel onderzoekt, leer je ook meer over haar als persoon. Met de informatie uit de andere twee boeken erbij kun je een steeds beter beeld van haar vormen. Ze heeft het niet gemakkelijk gehad, maar ze gunt zichzelf ook niet veel.

Richting de ontknoping denk je als lezer te weten hoe het allemaal in elkaar zit. Toch weet Overman je dan nog te verrassen, want niet alles blijkt te zijn zoals je had verwacht. Dat maakt van ‘Verdoemd’ een erg spannende en sterke thriller. Aanrader om te lezen!