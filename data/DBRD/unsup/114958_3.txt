Ik ben niet zo snel geneigd een boek met een dergelijke titel te lezen. Laat staan dat ik me door de ondertitel "De schokkende geschiedenis achter een grote liefde" laat verleiden...De tekst op de achterflap is, althans voor mij, bepaald niet lezerswervend. Maar op aanraden ben ik het boek toch maar gaan lezen.

Het verhaal komt authentiek over. De plaats van handeling is niet meteen duidelijk. Ook de tijd niet. Er wordt dus verlangd dat je een actieve lezer bent. Wie zijn deze drie mannen uit het dorp Gost die ooit in hun (prille) jeugd min of meer vrienden waren en die nu elkaar haten tot op het bot... Wat weten zij van elkaar? Waarom worden er dorpsbewoners verraden? Etnische redenen? Onduidelijk.

Mondjesmaat wordt de "schokkende waarheid" van de grote liefde verteld en pas aan het eind van het boek verklaard. Hoewel,... het blijft een open eind en er blijven toch veel vraagtekens bestaan. Eigenlijk wist de lezer het al vanaf het begin. In principe al vanaf de tekst op de achterflap. Beetje jammer.

Je volgt Duro, een van de drie mannen uit het dorp, maar voortdurend word je gehinderd door sprongen in de tijd (gebeurtenissen van 16 jaar geleden en de jeugdjaren van de hoofdpersonen) die door het vertelde verhaal heenlopen. De hoofdpersoon, steeds in gedachten, denkt aan het verleden en door de schrijfstijl van Forna met letterlijke dialogen lijkt het of deze gebeurtenissen zich in het heden afspelen. Dat is soms verwarrend.

Duro is een sympathieke man, het "ideale schoonzoon"-type. Met twee superjachthonden die een belangrijke rol hebben in het boek. Het verhaal speelt zich af in een tijdsbestek van 4 à 5 weken. Het lijkt veel langer door al die uitweidingen. Een Engels gezin komt in de zomer in het huis met de schaduw wonen. In het boek is dat "het blauwe huis". Mooiere titel! Duro "vangt"hen op. Dochter Grace speelt eigenlijk de rol die ik van moeder Laura had verwacht. De (liefdes)spanning tussen Laura en Duro is vanaf minuut één een gegeven.

Al met al toch een interessant boek over het voormalige Joegoslavië en het dagelijke leven van nu in een verafgelegen klein bergdorpje met bewoners van allerlui pluimage die het niet zo hebben op buitenlanders en die eigenlijk nog steeds in het verleden leven van de vreselijke, bloedige gebeurtenissen. van 16 jaar geleden.

Mijn waardering is eigenlijk 3,5 ster, maar dat lukt helaas niet op deze site.