Andy is geboren met een erfelijke gelaatsaandoening. Hij heeft een verleden waarin hij gepest werd door klasgenoten en leraren. Zijn middelbare schooltijd is een ware hel. En dan zorgen jaren later een reeks tragische gebeurtenissen ervoor dat Andy het heft in eigen handen neemt om het tij te keren. Maar is iemand die gedoemd is tot een ongelukkig leven in staat dat lot af te wenden?

B.B. leest vlot weg. Binnen de kortste keren was ik begaan met Andy. Tenenkrommende scenes las ik waardoor ik spontaan last kreeg van plaatsvervangende schaamte. Hoe kunnen leraren en kinderen een ander kind zo behandelen? En wat moet hij later in zijn leven veel verduren, alleen omdat hij een gelaatsaandoening heeft.

De karakters zijn goed uitgewerkt. De emoties van Andy en Femke zijn zeer goed beschreven. Andy’s humor en (bijbehorende) zelfspot zijn vaak hilarisch. Hoewel ik in andere verhalen waarschijnlijk de combinatie van Andy, Femke en Ruben en de opeenvolging van absurde gebeurtenissen over de top zou vinden, stoorde het me in dit verhaal niet. ‘Kan het nog erger?’ dacht ik regelmatig. En ja, dat kon. Achteraf doet dit wel iets af aan de geloofwaardigheid van het verhaal. Hoe logisch is het dat er een optelsom van niet goed aflopende gebeurtenissen plaatsvindt? Al lezende had ik daar echter totaal geen last van. Ik vond het spannend en tragisch, wilde vooral doorlezen en vond de draai die de auteurs aan het eind aan het verhaal meegaven, ontroerend.

Een opmerkelijke psychologische thriller met Tarantino-achtige trekjes staat op de cover. Ik begrijp waarom de uitgever de vergelijking met Tarantino maakt. Dankzij zijn satirische kijk, vind ik zijn films heerlijk om te zien. Juist omdat het satire is, en dat vooral zie ik in B.B. terugkomen. Een geweldig boek met een grote dosis vlijmscherpe humor, dat vlot leest. Ik raad het iedereen aan die eens een iets andere thriller wil lezen!