'Hoe een huurmoordenaar zijn verdiende afscheid krijgt' is de opvolger van 'De onvermijdelijke dood van Lewis Winter' en het tweede deel van de Glasgow-trilogie. Deel 1 heb ik voor Crimezone gerecenseerd en met vijf sterren gewaardeerd. Ik was zeer benieuwd of Malcolm Mackay in deel 2 hetzelfde niveau zou halen en dat doet hij: wederom vijf sterren!

Om niet in herhaling te vervallen verwijs ik voor de sfeertekening en zo meer naar mijn recensie van 'De onvermijdelijke dood van Lewis Winter'. 'Hoe een huurmoordenaar zijn verdiende afscheid krijgt' speelt zich in exact dezelfde omgeving af, de onderwereld van Glasgow, en is het logische vervolg op het eerdere verhaal over de huurmoordenaars Calum MacLean en Frank MacLeod. Frank is de beste, Calum de nummer twee.
Als Frank in de scene terugkeert na een heupoperatie en een periode van revalidatie, met de verwachting zijn nummer-één-positie weer op te pakken, zit het tegen: zijn eerste opdracht eindigt in een falikante mislukking. Calum krijgt opdracht de kwestie op te lossen. Maar hoe?

Het spreekt vanzelf dat Calum zich keurig van zijn taak kwijt, daarmee verraad ik niets. Eigenlijk vermoed je dan ook hoe het verhaal af zal lopen, maar toch ... Je kunt en wilt niet geloven dat de sympathieke Calum zijn collega Frank, die hij zeer respecteert, in koelen bloede om zou leggen om zelf de nummer één te worden. Zijn er andere opties? Hoe redden de mannen zich hieruit? Dilemma's, afwegingen, invloeden van buitenaf. Uiteindelijk valt er een beslissing. En wat voor een.

Malcolm Mackay beschrijft het gehele proces buitengewoon indringend en meeslepend. Zowel deel 1 als deel 2 hebben me dusdanig geraakt dat ik er moeilijk van kon loskomen. De wreedheden en gruwelen binnen de Glasgowse criminele kringen staan helder op mijn netvlies. Wie bedenkt zoiets? Malcolm Mackay dus, die deze vuile business op geniale en uiterst beschaafde wijze weet over te brengen. Ik ben een groot bewonderaar van zijn schrijfstijl en van de verhalen waarmee hij deze trilogie vult. Grote klasse!