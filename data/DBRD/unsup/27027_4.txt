Alles in de stilte laat ons kennis maken met Hilde, een gescheiden jonge vrouw die haar beide ouders in een brand verloren is. Na haar scheiding beslist ze om terug in haar geboortedorp te gaan wonen. Daar komt ze te weten dat haar jeugdvriend Robert overleden is aan een ziekte, waar nogal wat geheimzinnig over gedaan wordt. Als dan nog eens blijkt dat hij haar een heuse erfenis nalaat is het hek helemaal van de dam, de ene vraag na de andere duikt op bij Hilde. Waarom laat hij haar iets na? Waarom doen zijn ouders zo geheimzinnig? Wat heeft haar buurvrouw en notaris Lucas met Robert te maken? Wat is de rol van Elsemieke?

De erfenis zorgt niet alleen voor vragen bij Hilde, maar ook bij de lezer. Ik wou voortdurend verder lezen om te weten hoe de puzzelstukjes in elkaar pasten. Door de vlotte schrijfstijl en de relatief korte hoofdstukken geraak je makkelijk door het boek en kom je snel te weten hoe de puzzel uiteindelijk in elkaar past. En dit was niet hoe ik het verwacht had.

Met haar 3de boek "alles in de stilte" heeft Kirstin Rozema een echte pageturner geschreven waaruit zal blijken hoe belangrijk eerlijkheid is in het leven en wat roddels met een mens kunnen doen.