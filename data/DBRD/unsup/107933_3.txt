Met dank aan Xander Uitgevers voor dit recensie-exemplaar.

Achterﬂap
Blake Landon. Sexy, woest aantrekkelijk, onbereikbaar: hij is de ultieme fantasie van elke vrouw. Blake is miljardair, befaamd hacker en krijgt altijd alles wat hij wil. Wanneer Erica Hathaway hem tegenkomt, krijgt ze hem niet meer uit haar hoofd. Maar de timing is verre van perfect.

Erica is hard op weg naar een succesvolle carrière. Met een ijzersterk business plan op zak moet ze alleen nog de juiste investeerder vinden.

Wat ze nooit had verwacht gebeurt: ze valt als een blok voor de charmes van haar onweerstaanbare investeerder. Ook Blake raakt in de ban van Erica's charme, intelligentie en ambities, en al snel wil Blake niet alleen haar bedrijf, hij wil Erica helemaal.


Samenvatting
Erica Hathaway is geslaagd en gaat dit samen met haar goede vriendin Marie vieren door een hapje te gaan eten. Als ze buiten gaat botst ze op een knappe verschijning. Haar hart slaat een paar slagen over en ze tintelt van kop tot teen.

‘Boven je stand, Erica’, zong een stemmetje.

Als ze haar businessplan moet verdedigen voor een groepje rijke en invloedrijke investeerders om een ﬁnanciering rond te krijgen voor haar bedrijf Clozpin, komt niemand minder dan de knappe verschijning binnen. En opnieuw is daar die tinteling. De knappe verschijning heeft een naam, Blake Landon.

‘Verman je, Erica’.

Beoordeling
Een voorspelbaar liefdesverhaal. Cliché of niet? Als Erica op Blake botst weet je al dat dit het begin is van een liefdesverhaal. Ook weet je dat het niet over rozen zal gaan. Is dit cliché. Ja, natuurlijk wel. Het ligt in de lijn van de verwachting van dit boek. Stoort het? Nee, totaal niet.

Toch mist ‘Harde Liefde’ de feeling die je bij dit soort boeken verwacht en had ik moeite om echt in het verhaal te komen. Misschien omdat er teveel zijsprongen zijn? Bovendien zou je denken dat de vrijgevochten Erica zich niet zo makkelijk zou laten verleiden, omdat ze ten volle voor haar zaak wil gaan, maar niets is minder waar. Ze valt als een blok voor Blake.

Best wel jammer, omdat je weet dat er nog vier delen volgen. In deel één hadden de karakters beter uitgewerkt mogen zijn en had er meer diepgang in het verhaal mogen zitten. Zo zijn sommige stukken niet geloofwaardig. Bijvoorbeeld het deel waar haar ‘vader’ ten tonele verschijnt en deze gezien zijn positie op de maatschappelijke ladder, zelfs niet twijfelt aan Erica haar verhaal. Dat gaat er bij mij moeilijk in. Hier heeft de auteur mijns inziens kansen laten liggen.

In ‘Harde Liefde’ gebeurt trouwens heel veel, misschien teveel, zodat je van alles maar een stukje meekrijgt. Erica heeft een verleden, iets waar ze liever niet meer aan terug denkt, maar beetje bij beetje geeft Wild dit prijs. Hopelijk krijgt dit nog een vervolg in de volgende delen? Dan is er nog haar beste vriendin Alli en de broer van Blake die een bijrolletje krijgt. Er wordt een ex-vriendin van Blake te voorschijn getoverd. Bovendien blijkt Blake een controlefreak te zijn en probeert hij Erica te manipuleren, zowel zakelijk als privé. Hij heeft graag de touwtjes in handen. Dit weet Wild duidelijk over te brengen bij de lezer.

Meer dan stof genoeg om een boek te schrijven. Ik had dan ook het gevoel dat Wild dit allemaal in één boek wilde proppen, terwijl er nog verschillende delen uitkomen. Wat ik duidelijk wel miste in dit verhaal is het hacker-deel. Dit komt maar heel miniem ter sprake en ik lees toch op de achterﬂap dat Blake een befaamd hacker is?

Daartussen zijn er nog de erotische kantjes van het verhaal. Helaas voelden voor mij de ‘erotische’ scenes niet erotisch aan. ‘Het glibberige vlees tussen mijn benen’’ is nu niet iets waar je het gelijk warm van krijgt, toch? Wild doet een poging om het ‘hard’ te laten klinken (vandaar waarschijnlijk dat Hard in de titel?), maar het mist dat harde, dat ruige en de emotie die daarbij kom kijken. Op de cover staat dat dit een roman is. Volgens mij is dit boek een mengeling van roman, feelgood met een snufje erotiek erbij. De cover valt trouwens op als je dit boek zit liggen in de winkel. Het leuke is dat de volgende delen in dezelfde lijn verder gaan, maar dan in een andere kleur. In één oogopslag weet je dus dat dit een serie is.

De schrijfstijl van Wild is vlot en toegankelijk. Het verhaal leest makkelijk. Geen ingewikkelde zinnen, wat ook niet nodig is in dit genre. Soms is Wild zelfs erg poëtisch:

‘Het werd wit voor mijn ogen toen ik over het randje ging, in een vrije val naar een sidderende climax waardoor ik bijna in zijn armen in elkaar stortte’


Conclusie
Volgens mij had er meer in dit eerste deel gezeten en ik hoop echt dat dit in de volgende delen meer uitgewerkt zal worden. Heb ik genoten van ‘Harde Liefde’? Toch wel! Het is het soort boek waar je niet bij na moet denken, voorspelbaar en een leuk tussendoortje, maar wel zo eentje dat ‘verslavend’ werkt. Na deel één wil je deel 2 en misschien 3, 4 en 5 ook nog. Wie zal het zeggen?!

Een kleine 3 sterren voor ‘Harde Liefde’ en dit puur voor het lees-genot.

Karin - Team De Perfecte Buren