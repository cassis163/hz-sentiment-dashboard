De Amerikaanse auteur Robin Cook, die zijn loopbaan begon als arts, wordt beschouwd als de uitvinder van de medische thriller. Een kleine veertig jaar geleden brak hij door met Coma, dat later succesvol verfilmd werd. Ruim dertig boeken later is hij nog steeds de belangrijkste vertegenwoordiger van het genre. Met ‘Nano’ laat hij opnieuw zien waarom.

In ‘Nano’ houdt Cook zich bezig met de nanotechnologie. De lezer krijgt veel informatie over de veelbelovende mogelijkheden daarvan, vooral op medisch gebied. Maar het boek is nog veel meer een waarschuwing tegen het gebrek aan controle op deze sector. Nanotechnologie wordt al volop toegepast, terwijl er nog weinig bekend is over eventuele schadelijke effecten.

Hoofdpersoon is Pia Grazdani. Was zij in het vorige boek van Cook, ‘Doodsakte’, nog student geneeskunde, nu werkt zij als onderzoeker bij het bedrijf Nano, dat zich bezighoudt met medische toepassingen van nanotechnologie. Al snel komt zij erachter dat er in dit bedrijf dingen gebeuren die het daglicht niet kunnen verdragen. Net zo onverschrokken als in ‘Doodsakte’ probeert zij de geheimen van Nano te ontdekken. Met gevaar voor eigen leven.

‘Nano’ is geschreven volgens de beproefde Cook-formule en laat zich dan ook in één ruk uitlezen. Pia Grazdani is een boeiend hoofdpersonage, van wie je niet snel genoeg krijgt. Toch is er ook wel wat aan te merken. Het boek heeft een voorwoord over nanotechnologie waar soms geen touw aan vast te knopen is. Het gaat weliswaar om ingewikkelde materie, maar die moet toch begrijpelijker te behandelen zijn. In het verhaal zelf lukt dat aanzienlijk beter.

Omdat Pia Grazdani ook in zijn vorige boek de hoofdrol had, voelt Cook zich geroepen dat boek nog eens uitgebreid samen te vatten. Op onderdelen is dat nodig, maar het is nu wel erg veel van het goede. En het grootste minpunt: ‘Nano’ heeft een erg open einde. Dat is in het thrillergenre weinig gebruikelijk: daarin worden aan het slot normaal gesproken alle losse eindjes aan elkaar geknoopt.

Het is duidelijk dat er een vervolg moet komen. Helaas is dat niet de nieuwe Cook-thriller ‘Infectie’. Geduldig afwachten dan maar…