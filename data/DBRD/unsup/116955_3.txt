‘Midnight Sun’ volgt Katie Price, een meisje van 16 dat aan een zeldzame ziekte (XP) lijdt waardoor ze nooit in het zonlicht kan komen. Door deze ziekte heeft Katie ook nog maar een aantal jaar te leven. Door de XP wordt heel haar leven beïnvloed, zo krijgt ze thuis les van haar vader, heeft ze nauwelijks vrienden en heeft ze noodgedwongen een omgekeerd slaap-waakritme. Katie lijdt dus niet hetzelfde onbezorgde leven als andere tieners.

Daarnaast werpt ‘Midnight Sun’ een blik op hoe Katie en haar omgeving zich aanpassen aan de ziekte en de vele moeilijkheden die daarmee gepaard gaan. Haar omgeving wil haar uiteraard zoveel mogelijk beschermen omdat ze doodsbang zijn dat Katie in het zonlicht komt en haar dit fataal wordt, maar Katie wil niets liever dan genieten van het leven en een normale tiener kunnen zijn. Dit zorgt voor de nodige frustraties en conflicten.
Een lichtpunt in Katies leven is de jongen die ze elke dag voor en na school voorbij haar huis ziet lopen. Tot groep drie zat Katie gewoon op school en zat deze jongen, Charlie in haar klas. Katie ziet hem al sindsdien elke dag voorbij haar huis lopen en is smoorverliefd op hem. Ze is er echter van overtuigd dat het nooit iets tussen hen kan worden. Zij kan nooit overdag naar buiten dus zal hij haar nooit opmerken, en welke jongen wilt er nu iets met een meisje die een ziekte heeft? Katies beste vriendin Morgan, denkt daar echter anders over en besluit het lot een handje te helpen. Katie en Charlie ontmoeten elkaar vaker en zo ontdekt Katie dat Charlie ook geen perfect leven heeft.

Ik raad ‘Midnight Sun’ aan voor liefhebbers van ‘The Fault in Our Stars’ en ‘Everything everything’ omdat dit boek ook gaat over een dodelijke ziekte die heel wat emoties met zich meebrengt, en omdat het boek een meisje volgt dat praktisch opgesloten zit in haar huis maar niet liever wil dan een normaal leven leiden. ‘Midnight Sun’ is een cheesy romance. Als je clichés niet schuwt, en een leuk romantisch verhaal wilt lezen is dit het boek voor jou. Het is een boek dat je laat lachen en huilen, met enkele mooie oneliners. Het boek wordt verfilmd en komt in maart in de Belgische én Nederlandse zalen. De hoofdrolspelers zijn Bella Thorne (Katie) en Patrick Schwarzenegger (Charlie).