Na het lezen van De deal kon ik niet wachten om aan De fout te beginnen. Ik gaf De deal maar liefst vijf sterren dus de verwachtingen waren hoog!

In De deal maakten we kennis met Hannah en Garrett en in De fout met John Logan en Grace. Wat direct erg aansprak is dat Grace zo lekker normaal is. Ze is wie ze is; een normale meid die haar studie belangrijk vindt, maar ook plezier wilt maken. Alhoewel ze zich niet zo gemakkelijk op feestjes begeeft als haar beste vriendin. Naar mijn idee een herkenbaar personage. Ze doet zich niet anders voor dan ze is, ook niet als ze Logan ontmoet.

Je proeft meteen de chemie tussen Logan en Grace en dat ze allebei niet zo heel erg braaf zijn, wordt al snel duidelijk. Hun liefdesverhaal is een pikant sprookje en terwijl je aan het lezen bent, weet je soms dat het te mooi is om waard te zijn en ben je bang voor wat er gaat gebeuren. De liefdesverklaringen en de opdrachten die Logan krijgt om zijn liefde te bewijzen zijn mooi en hilarisch. Neem daar de erotische spanning bij en je hebt een bijzonder liefdesverhaal te pakken. Die erotische spanning was iets nadrukkelijker aanwezig dan in het eerste deel, maar dat past goed bij het verhaal!

Ook bij het punt originaliteit scoort dit verhaal hoog. In de meeste New Adult romans heeft het vrouwelijke personages iets naars in het verleden meegemaakt. Dat was in dit boek niet het geval en dat maakte Grace tot een herkenbaar personages. Dat de meeste problemen bij Logan lagen was dan ook wel weer eens wat anders en dat maakte het origineel. Dat het vertelperspectief wordt afgewisseld tussen Grace en Logan geeft je ook een inkijkje in de wereld van Logan en dat is leuk!!

De fout is weer een heerlijke New Adult van Elle Kennedy die totaal niet fout is! Heerlijke personages, goede chemie en een mooie verhaallijn zorgen ervoor dat je het boek zo uit hebt en reikhalzend uitkijkt naar het volgende deel!