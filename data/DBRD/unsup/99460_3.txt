Alex heeft een zwaar ongeluk gehad, tijdens zijn geliefde klimsport is hij van een klif gevallen en is daarbij levensgevaarlijk gewond geraakt. Hij belandt in een diep coma waar hij na anderhalf jaar nog steeds niet uitgekomen is. Zijn familie heeft al diverse tests laten doen maar er wordt geen enkele hersenactiviteit gemeten. Het lijkt beter om Alex maar te laten overlijden maar zover zijn de familie en vooral zijn vriendin Bea nog niet. Wat niemand weet is dat Alex wel degelijk bewustzijn heeft, alleen kan hij dat aan niemand laten zien. Hij is opgesloten in zijn lichaam zonder een manier om met iemand in contact te komen. Dat frustreert hem enorm, op enig moment laat hij alle hoop varen en aanvaardt hij dat de dood hem uiteindelijk zal verlossen. Maar dan vangt hij een gesprek op, zijn familie wordt weer bevraagd over het klimongeluk. Was het wel een ongeluk? En wie had het dan op hem voorzien? Waarom moest Alex dood? Gevangen in zijn lichaam probeert hij dit mysterie op te lossen. Als dan blijkt dat ook zijn vriendin Bea gevaar loopt, probeert hij nog harder om door te dringen tot zijn omgeving. Zal Alex op tijd ontwaken uit zijn coma om zijn vriendin te beschermen? En wat kan de politie nog doen om de moordenaar op te sporen?

Mijn mening: ‘Als ik doodga voor ik opsta’ is een prima debuut van Emily Koch. Het verhaal komt wat langzaam op gang. Dit komt mede doordat de auteur het coma van Alex uitgebreid aan de orde laat komen. Het verhaal wordt verteld vanuit het perspectief van Alex. Alex ontwaakt langzaam maar zeker uit zijn coma. Hij herinnert zich flarden en is af en toe helemaal bewusteloos. Met horten en stoten wordt het hem duidelijk wat er aan de hand is. Hij probeert uit alle macht om contact te maken, je voelt daarbij zijn wanhoop wanneer dit niet lukt. De mensen om hem heen houden heel veel van hem en willen hem nog niet loslaten ondanks het feit dat hij geen enkel teken van leven geeft. Emily Koch voert de spanning langzaam op, het blijkt dat het ongeluk van Alex in werkelijkheid een poging tot moord was. Dan volgt een race tegen de onafwendbaar tikkende klok.
Een goed boek en een prima debuut van Emily Koch, drie sterren.