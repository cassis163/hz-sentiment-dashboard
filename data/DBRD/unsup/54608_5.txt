Het NOS Jeugdjournaal bestaat alweer 35 jaar en dat moest gevierd worden met een boek. Men nodigde Neêrlands meest gelauwerde kinderboekenschrijver Jan Paul Schutten uit om achter de schermen rond te kijken. De kinderboekenambassadeur liep een paar dagen mee en schreef op zijn kenmerkende wijze een vrolijk en informatief boek dat stijlvol werd uitgegeven door uitgeverij Kluitman.  

Jan Paul Schutten staat bekend om zijn informatieve boeken die lezen als een spannend boek. Ook in dit werkje weet hij weer precies de juiste toon te zetten. In werkelijkheid liep hij meerdere dagen met de journalisten en medewerkers van het Jeugdjournaal mee, maar in het boek houdt hij een chronologie aan van een lange dag op de redactie. In de ochtend staan de reporters heel vroeg op om de ochtendeditie van het Jeugdjournaal voor te bereiden. Alle mogelijke topics worden besproken om te bekijken wat ze zullen uitzenden. Een aantal wordt uitgekozen en een paar komen op de reservelijst. Door slechts één dag aan te houden, voelt de jonge lezer de spanning van de tijdsdruk waaronder de redactie van het Jeugdjournaal iedere dag gebukt gaat. De lezer rent als het ware mee van onderwerp naar onderwerp. Zal het Jeugdjournaal op tijd afkomen?  

Schutten neemt zijn jonge lezer serieus, net zoals het Jeugdjournaal dat doet. Op een informatieve wijze wordt het nieuws aan de kinderen gepresenteerd, afgewisseld met leuke onderwerpen zoals een huisbezoek aan de populaire popgroep MainStreet. De regelmatige kijker weet hoe het er in de wereld aan toe gaat. Het is een écht journaal, net zoals dit een écht informatief boek is. Echt nieuws dus, met veel ruimte voor een lach.  

Naast de hoofdtekst is er aandacht besteed aan extra achtergrondinformatie, die in aparte kaders is geplaatst. Zo leren we dat het Jeugdjournaal er bijna niet was gekomen omdat de makers van het ‘echte journaal’ meenden dat nieuws niets voor kinderen was. “Veel te eng en te zwaar.” Het heeft hierdoor meer dan zeven jaar geduurd voordat op 5 januari 1981 eindelijk de eerste uitzending het licht zag. Nu stemmen er rond de 330.000 mensen dagelijks op het Jeugdjournaal af.  

Dat zijn van die leuke weetjes, die interessant zijn om te lezen. Maar in een boek over het Jeugdjournaal wil je natuurlijk ook de mensen leren kennen die het programma maken. Dat kan: in mini-interviews stellen de presentatoren zich aan de lezer voor. Door al deze verschillende rubrieken is er een gevarieerd en toch overzichtelijk boek ontstaan.  

De illustraties op zowel het omslag als binnenin het boek zijn van Katrien Holland. Zij mag ondertussen het gezicht worden genoemd van de kenmerkende huisstijl van uitgeverij Kluitman. Met haar schetsachtige tekeningen die met veel kleur en fijne lijn zijn getekend, springt haar stijl altijd van een cover af. Er is overigens voor haar vrolijke tekeningen gekozen en niet voor informatieve foto’s om het geheel van luchtige humor te voorzien en omdat de foto’s toch al op de website te bekijken zijn. Hiermee wordt een extra dimensie aan het boek toegevoegd. En het werkt. Holland nodigt de jonge lezer uit terwijl ze ondertussen precies de juiste informatie bij de tekst levert. Het geheel is in goede harmonie met de levendige tekst.  

Al met al een heel leuk jubileumboek vol met weetjes, nieuwtjes en achtergrondinformatie. Een must voor alle fans van het Jeugdjournaal.  

PS Wist je dat de cameraman vaak door de knieën gaat als er een kind wordt geïnterviewd of dat het echte journaal nu ook weleens stukjes van het Jeugdjournaal overneemt omdat de politici dan ineens in begrijpelijke taal kunnen spreken? Nee? Nou, lees het boek dan!