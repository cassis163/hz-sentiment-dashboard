http://perfecteburenleesclub.blogspot.be/2017/09/het-theemeisje-van-yunnan-lisa-see.html

Li-Yan woont in een afgelopen dorp in de bergen van Yunnan en behoort tot de Akha, een etnische minderheid in China. Haar dorp leeft nog op een traditionele wijze met de bijhorende rituelen en gebruiken. Het enige contact dat zij hebben met de rest van de wereld is via leraar Zhang, die uit de grote stad komt. Hij toont zijn leerlingen foto’s van auto’s en vertelt hen over elektriciteit. Ze kunnen hun ogen en oren niet geloven dat zulke dingen bestaan.
Al generaties lang verbouwen de Akha thee op traditionele wijze. Kennis wordt mondeling doorgegeven van de ene generatie op de andere. Zo leert Li-Yan van haar A’ma (moeder) hoe zij kleine kwaaltjes kan verhelpen en hoe zij als vroedvrouw kinderen ter wereld kan zetten.

Via meester Zhang krijgt Li-Yan de kans om verder te studeren, ze zou zelfs examen mogen doen om aan de universiteit in de grote stad te kunnen studeren. Nooit eerder heeft er een Akha deze kans gekregen.
Op een dag komen een zakenman en zijn zoon van de stad naar het dorp op zoek naar de beste “thee” van de oudste bomen. Gezien Li-Yan de enige is die de taal van de zakenman spreekt dient zij als tussenpersoon tussen hem en de dorpelingen. Maar dan wordt Li-Yan verliefd en blijkt zij ook nog eens zwanger te zijn. Gebonden aan allerlei gebruiken van de Akha ziet ze geen andere uitweg meer dan haar baby achter te laten in een weeshuis en bovendien kan zij ook niet meer deelnemen aan het nationaal toelatingsexamen voor de universiteiten. Maar dan komt meester Zhang met een oplossing zodat zij toch nog de kans krijgt om te gaan studeren in de stad. Eenmaal in de stad ziet zij en leert zij veel nieuwe dingen zoals elektriciteit, auto’s, brommers, …
Uiteindelijk slaagt zij er toch in haar leven verder op te bouwen, maar een vraag blijft haar achtervolgen: hoe het nu zou zijn met haar baby, waar is zij, zal ze haar ooit terugvinden, …?

Het boek neemt je mee op reis naar China, niet alleen het ‘gekende’ China uit de vele boeken en van de vele tv-beelden, maar ook naar het ‘onbekende’ China. Zoals Yunnan, hoog tussen de bergen waar de etnische minderheden leven.


Het verhaal wordt verteld vanuit Li-Yang’s oogpunt. Zo beleven we hoe het is als iemand voor de eerste keer te maken krijgt met de grote stad vol drukte: auto’s, elektriciteit, …. . Het contrast tussen de bergvolkeren en de stedelingen wordt duidelijk in beeld gebracht. Li-Yang past zich aan het stadsleven aan, maar blijft toch trouw aan bepaalde tradities. In het boek wordt ook omschreven wat de invloed is van de moderniteit die traag zijn intrede doet in de bergdorpen. Om spoilers te vermijden zal ik hier niet verder op ingaan, maar ik kan wel meegeven dat ik zelden een boek gelezen die dit op zo een realistische manier weergeeft.

Het boek bestaat uit vier grote delen, in chronologische volgorde, die dan telkens weer opgedeeld worden in kleinere stukjes. Tussen de grote delen bevinden zich kortere teksten over Li-Yangs dochter, een doktersverslag, een dictee, een brief,… op deze manier komen we beetje bij beetje meer over haar te weten.
Hoewel ik het eerste deel soms wat langdradig vond omdat er veel werd uitgeweid over de theeproductie, bleef het verhaal mij boeien. Hoe verder je vordert in het boek, hoe meer het mij boeide.
Lisa See heeft een beeldende schrijfstijl, alles wordt gedetailleerd omschreven zodat je het je ook kan voorstellen hoe het er in werkelijkheid aan toe gaat bij de Akha. Naarmate Li-Yang groeit in het verhaal en zij sterker wordt, verandert ook de schrijfstijl van de auteur, deze ontwikkelt zich als het ware mee met het personage. De auteur heeft ook oog voor detail, dit niet alleen op vlak van taalgebruiken, maar de feiten die zij aanhaalt worden correct weergegeven, het is duidelijk dat de auteur een zeer grondige research heeft gedaan bij het schrijven van dit verhaal.

Dit is een boek waarbij je je soms wel gaat afvragen hoe iets eruit ziet, zo was ik ontzettend nieuwsgierig naar de Akha-dorpen en de traditionele klederdracht van hen. Automatisch ga je dan ook tijdens het lezen even op zoek op het internet. Maar ook hier speelt Lisa See handig op in, wanneer men naar haar website surft www.lisasee.com is er een ganse pagina geweid aan dit boek. Daar vind je onder andere filmpjes van Lisa’s bezoek aan China en de Akha, maar ook filmpjes over het verbouwen van thee, adoptie,… . Het is zeker de moeite waard om hier, tijdens of na het lezen, even een kijkje te nemen. Een beetje jammer dat hier in het begin van het boek in een voorwoord niet naar verwezen wordt, want het is zeker een meerwaarde aan het boek.

Het einde van het verhaal is voorspelbaar, maar anderzijds wordt het op een originele manier gebracht. Het boek is een toppertje in zijn genre en zeker voor de liefhebbers van Azië. Alleen wat jammer dat het wat traag op gang komt, maar naar het einde toe is het dan weer onmogelijk om het nog opzij te leggen. Daarom geef ik het boek een mooi verdiende 4 sterren.

Silke Wimme – recensent De Perfecte Buren