Sarah Petersen woont alleen met haar zoontje Leo. Zeven jaar geleden is haar man Philipp verdwenen toen hij op zakenreis was. Net als Sarah haar leven weer op de rails heeft is er plots dat telefoontje van Buitenlandse zaken. Haar man blijkt zeven jaar geleden ontvoerd te zijn, is gevonden en komt naar huis. Morgen landt hij in Hamburg.

Vol ongeloof staat ze de dag nadien, samen met haar zoontje en omringd door de pers, op het vliegveld. Het vliegtuig van de rijke zakenman Philipp Petersen landt, maar als iedereen is uitgestapt is er geen Philipp.

"Waarom was hij niet aan boord? Wat is er met hem aan de hand?"

Tot iemand zegt 'Dat is hem'. Maar Sarah ziet geen Philipp en zeker al niet de man die iedereen voor Philipp aanziet. DIT.IS.PHILIPP.NIET. Even later zit ze naast 'de vreemde' in de auto op weg naar huis, gevangen in een nachtmerrie.

Het zal je toch maar overkomen dat je man spoorloos verdwijnt, je na jaren terug je draai hebt gevonden en hij dan ineens weer opduikt, tenminste iemand die beweert je echtgenoot te zijn. Doordat Raabe de gevoelens van Sarah erg goed neerzet, zit je direct mee in haar beleving. Zij is er vast van overtuigd dat deze man niet haar echtgenoot is. Op allerlei manieren probeert zij dit aan te geven, anderen te overtuigen, maar daardoor lijkt ze zo labiel over te komen dat zelfs haar beste vriendin aan haar begint te twijfelen. Het is niet alleen beklemmend, maar ook een rollercoaster van emoties waar je moeiteloos in meegesleurd wordt.

En steeds is er die voelbare spanning. Het is een kat en muis spel, een psychologisch spel dat gespeeld wordt tussen Sarah en 'de vreemde'. De term psychologisch is hier zeker op zijn plaats. Raabe zorgt voor de nodige plottwisten, zodat je als lezer geen idee hebt of Philipp daadwerkelijk Philipp is. Je wordt op het verkeerde been gezet en krijgt er kop noch staart aan. Je gaat - net als Sarah - zaken zien die er eigenlijk niet zijn, maar die waarheid komt - uiteraard - pas naar de plot toe.

Raabe neemt je mee in de gedachtewereld van haar hoofdpersonages, Sarah en Philipp. Dit zorgt voor een interessante en originele invalshoek, want als lezer krijg je vanuit beiden de gedachten te lezen en hoe het is gelopen. Doordat de auteur goed aangeeft wie aan het woord is - bij 'de vreemde' staat dit boven het hoofdstuk - is het aangenaam lezen en blijft het leestempo hoog. Goed gevonden van de auteur om deze gedachten naast elkaar te laten lopen, zo krijg je - zeker naar de plot toe - een duidelijk beeld dat het verleden een belangrijke rol speelt. En welke waarheid is DE waarheid?

Het is knap van Raabe om met een minimum aan personages zo'n indringend boek over 'geloven in' en 'wat niet meer is' neer te zetten. Over wat fout loopt en hoe ieder dat voor zichzelf een plaats geeft. Maar ook over liefde, verlies en verwerking. Een boek dat me toch nog enkele dagen heeft beziggehouden na het te hebben dichtgeslagen.

'De waarheid' is een psychologische thriller geschreven met vlotte pen die je steeds op het verkeerde been zet, met de nodige plottwisten op het juiste moment en die je aanzet om de waarheid bloot te leggen. Garantie voor aangename leesuurtjes. Daarom 4 sterren!

"En de wereld doet wat hij altijd doet. Hij draait verder."