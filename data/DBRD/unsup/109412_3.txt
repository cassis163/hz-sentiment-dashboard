Triban, de bron der magie van Hans Dubbelman. Heer Gor heeft bijna alle landen van de wereld in zijn macht en hij wil Gorland nog groter maken. Alleen de magiër Quel weet van al zijn plannen af. Er komt weer een strijd waarbij de andere landen veroverd zullen worden. In het begin van het boek werd ik bij ieder nieuw hoofdstuk opnieuw voorgesteld aan een ander personage. Er was een prinses, een gevangene, een groep jongens die opgeleid worden in de Tribanspraak, een man in een moeras. Langzamerhand werden de stukken neergezet die verderop in het boek bij elkaar komen. Het verhaal gaat erover hoe iedereen moet vluchten voor de enorme legermacht van Gor. Daarbij leer je de personen kennen die bepaalde relaties aangaan doordat ze samen op de vlucht zijn. De prinses wil haar land verdedigen, de jongens met de Tribanspraak gaan op reis naar een stad die verdedigt moet worden. De man in het moeras zoekt de bron van de magie. Uiteindelijk komen ze allemaal op dezelfde plaats uit en worden er listen bedacht om het van Gor en van zijn magiër Quel te winnen. Dat kost enorm veel mensenlevens en na de strijd beloven de hofdpersonages elkaar ook in de toekomst te helpen. Aan de moed van de prinses en de tribanspraak van Tribanland is het te danken dat Gor overwonnen kan worden. Dit boek is een eerste deel van een trilogie, maar kan goed gelezen worden als een afzonderlijk verhaal. Hoewel er aan het eind ruimte open blijft die een vervolg mogelijk maakt. Hoewel de verhaallijn goed is uitgewerkt en er veel over de wereld wordt uitgelegd, moest ik er moeite voor doen om geboeid te blijven doorlezen. De aanloop duurde wat lang, maar aan het eind werd veel goedgemaakt door de spannende strijd. Vandaar drie sterren.