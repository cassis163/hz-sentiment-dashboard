Dr. Michael Mosley is geen onbekende meer, toch alleszins niet voor diegenen die zich interesseren aan gezonde voeding en levensstijl. Hij heeft een opleiding als arts genoten en is daarna aan de slag gegaan als wetenschapsjournalist en tv-presentator. Hij sleepte trouwens prijzen in de wacht hiervoor.
Een verhoogde bloedsuikerspiegel lijkt een probleem waar heel wat mensen mee kampen, vaak zelfs zonder het te weten. Het is een ziekte die flink in opmars is en altijd bestreden wordt met medicatie en later het inspuiten van insuline. Wetenschappelijke onderzoeken wijzen echter uit dat voeding een cruciale rol speelt in het ontwikkelen van een verhoogde bloedsuikerspiegel alsook ons bewegingspatroon. En laat dit nu net zijn waar we zelf iets kunnen aan doen. Het wordt steeds duidelijker dat we zelf verantwoordelijk zijn en deze ziekte een halt toe kunnen roepen. Meer nog, verhoogde bloedsuikerwaarden kunnen teruggedrongen worden tot de normale waarden zodat insuline en medicatie overbodig worden. Als dat geen goed nieuws is.
Je voeding aanpassen is dus een eerste vereiste. Artsen en onderzoekers wijzen er nu al een tijdje op dat vooral de 'snelle' koolhydraten de oorzaak zijn van het dikker worden. Ook bewerkte voeding is een boosdoener. En daarnaast is het van belang om meer te bewegen, Zitten is het nieuwe roken titelt een boekje dat ik ooit las.
Wat voor mij nieuw was in dit boek is dat ook mensen die mager zijn een verhoogde bloedsuikerspiegel kunnen hebben. Het hangt er maar net van af waar je vet zich opslaat, iets om over na te denken. En dat een snel dieet zeker zo goed of zelfs nog beter is, had ik ook nog niet gehoord. Het juiste dieet dan wel te verstaan.
Dit is een interessant boek zeker voor diegenen die een verhoogde bloedsuikerspiegel hebben. Maar anders kan je er ook een en ander uit opsteken. Wat een constante is in zulke boeken is toch wel dat we zelf verantwoordelijk zijn voor onze gezondheid. Het kost moeite, ja, maar een goede levenskwaliteit is toch iets om naar te streven, zeker nu mensen over het algemeen ouder worden.