Deze thriller speelt zich vooral af in het Mechelse waar Dirk Deleu en zijn vriendin Nadia wonen en in het Brusselse waar het kraakpand van Claude Vandevelde zich bevindt. Dirk wordt compleet verblindt door de natuurlijke schoonheid van Ingrid Dejongh die hij, na hun breuk enkele jaren terug, niet meer gesproken heeft. Nadat de bloedmooie Ingrid Dirk vertelde over het seksueel misbruik en het stalken van haar stiefvader stortte hij zich, zonder na te denken, in een avontuur vol intriges en leugens waarna het ene schokkende feit na het andere boven water kwam. Welke waarheid zal Dirk achterna gaan?
Hoewel het slechts fictie is komt het verhaal over alsof het waar gebeurd is. Het seksueel misbruik, de leugens en de verscheidene moorden die gepleegd worden komen geregeld aan bod in het journaal. Ook de plaatsen waar het verhaal zich afspeelt, Mechelen en Brussel, geven een levensecht beeld van het verhaal weer. Het kraakpand in het Brusselse wordt beschreven als een vervallen huis, overwoekerd door klimop, donker met kleine ruimtes die naar schimmel en humus ruiken en rotte houten meubels. Stuk voor stuk zeer levensechte beschrijvingen die voor de nodige spannende momenten zorgen.
Het boek komt vrij traag op gang. Doorheen het verhaal wordt de spanning geleidelijk aan opgebouwd. Deze manier van werken heeft als gevolg dat de spanning steeds groter wordt en je als lezer niet snel zal stoppen. Het einde van het boek bevatte de nodige spanning maar was wel voorspelbaar, al moet ik toegeven dat ik de laatste paginas vol spanning heb gelezen.
Sommige thrillers kunnen zo complex zijn dat je na verloop van tijd de rode draad kwijt bent. Dit in tegenstelling tot Schimmen. Deflo schrijft op een spontane manier die gemakkelijk leesbaar is. Je kunt je gemakkelijk oriënteren. Zijn heldere taalgebruik maakt dat je moeiteloos kunt doorlezen.
Ondanks de open titel had ik een psychologisch geestendrama verwacht. De titel Schimmen associeerde ik met een verhaal dat gaat over een persoon die geesten hoort of iets dergelijks. De auteur liet de titel vrij ter interpretatie. Zo kreeg je een heel ander gevoel bij het lezen van het boek. Ik had het verhaal geheel anders voorgesteld.
Ik vond dat de auteur zijn verhaal relatief braaf vertelde en dat het weinig creativiteit bevatte, omdat het onderwerp pedofilie en seksueel misbruik veel voorkomende onderwerpen zijn. Maar dit wil niet zeggen dat ik het boek niet goed vond. Ik heb genoten van Schimmen en wil graag meer van Deflo lezen.