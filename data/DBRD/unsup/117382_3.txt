Deal vertelt het verhaal van Cassian Dreschner, een man die nauwelijks rond kan komen van zijn baan bij de carwash en in zijn vrije tijd horror-verhalen schrijft die geen enkele uitgeverij de moeite waard vindt om te publiceren. Op een dag komt er een ontzettend brute auto de carwash in. Cass zijn interesse is gewekt en nog interessanter wordt het als hij de eigenaar van de auto in zijn stamkroeg treft. Vanaf dan verandert Cass' leven in positieve zin. Hij krijgt een leuke baan bij een taxibedrijf en zijn leven staat op zijn kop als een uitgeverij eindelijk terugmailt interesse in zijn verhalen te hebben. Maar is dat wel zo positief...?!

Desyn beslaat met zijn verhaal een kleine 500 pagina's. De schrijfstijl is aangenaam en laat je vlot door het verhaal gaan. Er wordt wel veelvuldig gebruik gemaakt van Vlaamse taal, waar je wel even rekening mee moet houden. Voor Nederlanders lopen zinnen in andere volgorde en sommige woorden zijn "google-waardig". Maar als je hier eenmaal gewend aan bent geraakt, neemt de tekst je in rap tempo mee naar het einde van het boek.

Sympathie wordt er voor Cass, zeker in de eerste helft, niet opgewekt. Het is een alcoholist die veel zeurt en onnodig grof in de mond is. In de tweede helft wordt dit echter stukken beter en leren we een andere kant van Cass kennen. Een Cass die nog steeds van een drankje houdt, maar minder zeurt en voor zichzelf op begint te komen. Mooie ontwikkeling. Helaas is de keerzijde dat de andere personages niet zo goed zijn uitgediept. Terwijl daar in de vele pagina's toch wel voldoende ruimte voor had kunnen zijn. In plaats van uitdieping van de karakters, krijgen we uitdieping van Cass en zijn schrijverswereld. Uitgebrachte verhalen en ficionele waarheden weven door elkaar en brengen een leuke twist in het verhaal. De cover wordt op een fantastische manier in het verhaal uitgelegd, heel erg goed gedaan. De spanning blijft echter erg lang achterwege.

Deseyn wordt vergeleken met King en tijdens het lezen kwam dit duidelijk naar voren. Gelukkig (voor mij, want ik ben absoluut geen King-fan) zijn er zeker verschillen in de schrijfstijl te merken. Deseyn wordt niet zo langdradig en blijft meer bij zijn verhaal. Toch denk ik dat menig King-fan dit boek met veel plezier zal lezen.

Ik vond het heerlijk om eens iets totaal nieuws te lezen en het ging ook stukken vlotter dan ik had gedacht. Helaas blijkt het toch niet helemaal mijn genre te zijn. Voor nu 3*, maar weet zeker dat als het genre me had gelegen, er een hogere score uit was komen rollen. Want het verhaal zit prima in elkaar.