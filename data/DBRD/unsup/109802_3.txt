Clayton Miller, comedyschrijver, duikt onder op het platteland als hij door een stomme fout finaal wordt afgebrand door de landelijke pers. In het afgelegen landhuis probeert Clayton zijn leven weer op een rij te krijgen en over zijn writer’s block heen te komen.

Alice werkt als voice-over. Als een vriendin, die een schoonmaakbedrijf heeft, in nood zit, helpt Alice haar uit de brand. En zo ontmoeten Alice en Clayton elkaar.

In eerste instantie verbergen Clayton en Alice hun verleden voor elkaar, maar na verloop van tijd geven ze steeds meer geheimen prijs. Hun vriendschap groeit uit tot een relatie, totdat Alice erachter komt dat Clayton haar vertrouwen heeft geschonden.

De details uit de levensverhalen van Clayton en Alice zijn mooi uitgewerkt, maar het duurde wel erg lang voordat ik lekker in het verhaal zat. Misschien zelfs te lang gelet op het genre. Het is geen echte chicklit, maar om het nou een literaire roman te noemen zoals sommige webwinkels doen, nee. Naar mijn mening zou het verhaal zich daarom in een iets sneller tempo mogen afspelen, dan leest het nét iets lekkerder weg.