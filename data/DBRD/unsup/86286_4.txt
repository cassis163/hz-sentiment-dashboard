De Klauw is het eerste deel van de fantasy-reeks Magycker, geschreven door de Nederlandse auteur Adrian Stone. Marit leeft samen met haar broertje Auric in een belangrijk handelsknooppunt. Wanneer rotsblokken de belangrijke toegangsweg versperren, besluit het stadsbestuur om de hulp in te roepen van de beruchte magiërs. Zij maken gebruik van toverspreuken die slechts eenmaal bruikbaar zijn alvorens ze uit het geheugen van de gebruiker worden gewist. Wat niemand verwacht, is dat een van de mensen in staat is om een spreuk te herhalen. En laat dat nou net Marit haar broertje zijn.

De Klauw is het voorbeeld bij uitstek van klassieke fantasy, een avonturenverhaal pur sang vermengt met hedendaagse thema's zoals macht en autisme. Dankzij een goede dosering van informatie en intrigerende beschrijvingen, stapt de lezer de fantasiewereld moeiteloos binnen. Welgekende elementen uit het fantasiegenre keren terug, maar Stone zet ze naar zijn hand. Zo zijn bij hem de draken gedomesticeerde versies van de welbekende vervaarlijke en door de lucht klievende draken.

De Klauw vraagt een aandachtige lezer met een goed geheugen, want er passeren heel wat personages de revue. Deze zijn stuk voor stuk kleurrijk, gelaagd en geloofwaardig. Met elk hoofdstuk wisselt ook het perspectief van waaruit de lezer de gebeurtenissen beschouwt en dat maakt komaf met een strakke opdeling tussen goed en kwaad. Stone legt de nadruk op de personages, hun karakters en hoe die met elkaar interageren.

Waar complexe karakters zijn, daar zijn ook uitgebreide conversaties. Deze doen niet onder voor de actiescènes, al houden ze hier en daar net iets te lang aan. Voor de rest is het verhaal doorspekt met avontuur, spanning en actie, een welbekende mix die garant staat voor heel wat uren leesplezier. Hier en daar gaat het allemaal iets te vlot (zo ontsnapt een hoofdpersonage twee keer op een wel zeer gemakkelijke en tikkeltje ongeloofwaardige manier uit een benarde situatie), maar dat verstoort de pret niet. De Klauw staat garant voor heel wat uren ongebreideld leesplezier.