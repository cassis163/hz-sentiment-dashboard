Wauw, wat een ongelofelijk sterk boek! In Een tweede kans keert Sasha terug naar huis, nadat ze daar zo’n 10 jaar niet is geweest. Vanaf het eerst moment zit je compleet in het verhaal en ligt er een onderliggende spanning die je in z’n greep houdt. Hoewel het geen echte thriller is, zitten er voldoende spanning en vooral verdenkingen in om je een aantal dagen bezig te houden. Armentrout weet je goed op het verkeerde been te zetten, maar tegelijkertijd ook de romantiek heel mooi naar voren te brengen.

Zoals we van Armentrout gewend zijn ontwikkelt zich een mooie relatie tussen Sasha en Cole en bevat het boek ook de nodige seksscènes. Het is en blijft natuurlijk een New Adult. Echter vond ik de steamy scènes niet zo heel veel toevoegen, ze voelden zelfs soms een beetje geforceerd. Soms kwam het op mij een beetje over alsof Armentrout een sterke thriller wilde schrijven, maar af en toe ook nog wat erotische momenten wilde toevoegen zodat het toch nog een NA zou worden. Een beetje jammer, want het was zo niet nodig! Het boek heeft alles wat het eigenlijk nodig heeft, ook zonder deze momenten.

Quote: ''Deze vrouw die ik nooit had ontmoet zou geen tweede kans krijgen. Zij zou niet jaren in therapie gaan om wat haar was aangedaan te verwerken. Haar verhaal midden in een zin geëindigd, halverwege een hoofdstuk.''

Een tweede kans is een ontzettend sterk boek die eigenlijk alle aspecten heeft die een goede boek nodig heeft. Ik heb echt genoten en kon niet wachten tot ik elke keer weer verder mocht en kon lezen. Ik denk eigenlijk dat dit een van mijn favoriete boeken is van Jennifer L. Armentrout. Yes, ik ben fan!