Ik zat niet direct te wachten op het verhaal van Cece. In de vorige boeken vond ik haar niet overkomen als een sympathiek persoon. Eerder wat egoïstisch.

Maar man, wat zat ik mis! Het verhaal van Cece is, net als de andere verhalen, bijzonder en aangrijpend. En misschien vind ik haar zoektocht nog wel de meest bijzondere. Omdat, meer dan bij de andere zussen, het ook heel erg een zoektocht naar zichzelf is. Of beter gezegd: om zichzelf te durven zijn. Om haar plekje in de wereld in te nemen.

Ook nu wordt het verhaal om en om in het heden en het verleden verteld. En ook nu staat er een persoon uit de geschiedenis centraal: Kitty Mercer. Misschien niet zo heel bekend als bv Grieg in het boek Storm, maar wel minstens zo interessant en zeker inspirerend. Wat een sterke en dappere vrouw is zij geweest!

Ook krijg ik met het lezen van de boeken steeds meer het idee dat de zussen niet zomaar door Pa Salt geadopteerd zijn, maar dat er een ( persoonlijke?) reden achter zit. Ik kan niet goed uitleggen waar dat gevoel vandaan komt…Ook begin ik me steeds meer af te vragen of hij wel echt dood is. Meerdere zussen denken hem gezien of gehoord te te hebben. Na zijn dood hebben de zussen hem niet meer kunnen zien. Misschien vond hij het wel tijd dat de meiden op zoek gingen naar hun afkomst en heeft hij zijn dood in scene gezet? Geen idee natuurlijk of dit gevoel klopt, dat zullen we in de volgende delen wel lezen.

Maar ook zonder de twijfels en vragen die bij mij boven komen borrelen is het een verslavende serie. Eenmaal begonnen in het eerste boek, moet je wel de andere boeken ook lezen. Omdat je mee wil leven met de zussen. Wilt leren van de geschiedenis. Het hele verhaal wilt kennen.

Bij elk boek denk ik: het kan niet meer beter. En ik weet ook niet of dit boek beter is dan de voorgaande boeken. Maar het is zeker net zo goed en de moeite waard. Een serie om te koesteren. Ik ben nu al verdrietig voor het naderende einde…

Ik kan niet anders dan weer 5 sterren geven.