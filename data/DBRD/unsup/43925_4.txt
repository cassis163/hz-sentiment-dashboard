‘De laatste magiër’ is het eerste deel in een nieuwe serie van de Amerikaanse auteur Lisa Maxwell. In dit eerste deel laat ze de lezers kennismaken met de Mageus, en de Orde. De Mageus zijn mensen die magische krachten bezitten, maar in de wereld waarin zij leven, worden zij gezien als een gevaar voor de samenleving. De Orde is een organisatie die de krachten van de Mageus willen ontnemen, hen willen weren uit New York en het liefst zelfs uitroeien. Om dit mogelijk te maken hebben ze een Barrière opgericht rondom Manhattan. Deze Barrière moet Mageus die naar New York willen komen tegenhouden en de nog in Manhattan levende Mageus worden min of meer gevangengehouden in hun stadsdeel. Ze leven daar in de schaduw van de maatschappij en verbergen hun magische krachten uit angst voor vervolging.
Esta is een van deze Mageus. Ze woont in het Manhattan van de 21e eeuw en is opgeleid om magische kunstvoorwerpen te stelen. Haar gave om de tijd te manipuleren komt haar daarbij goed van pas. Ze kan dankzij haar gave door de tijdlagen van het universum reizen en de tijd vertragen. Professor Lachlan, haar mentor, stuurt haar terug naar het Manhattan van 1902. Haar opdracht is om de Ars Arcana te stelen. De Ars Arcana wordt gezien als de redding voor het voortbestaan van de Mageus. Dit eeuwenoude boek zou de geheimen van alle oude magie bevatten en cruciaal zijn in het vernietigen van de Barrière.
Lisa Maxwell weet met rake sfeerbeschrijvingen een heel goed beeld te scheppen van het leven in Manhattan in de beginjaren van de vorige eeuw. Ze versterkt deze beelden door gebruik te maken van enkele waargebeurde gebeurtenissen (zoals de bouw van de Tesla Toren) en het toevoegen van personages die daadwerkelijk in het New York van het begin 20e eeuw hebben geleefd, zoals J.P. Morgan. De bendes die in die tijd de straten van New York beheersten, worden goed in het verhaal ingepast. Zo hebben de Mageus onder leiding van Dolph een eigen bende, genaamd ‘de Devil’s own’. De corruptie die hoogtij vierde in die dagen, versterkt het verhaal van de strijd tussen de Mageus en de Orde.
Lisa Maxwell weet niet alleen rake beelden te beschrijven, maar ook een intrigerend verhaal neer te zetten met interessante personages. Ze maakt goed gebruik van geschiedenis, magie, wetenschap, tijdsbeelden, politiek, fantasie en een vleugje romantiek. Het verhaal van ‘De laatste magiër’ is intelligent, goed doordacht en de verhaallijnen zijn mooi met elkaar verweven. Het verhaal komt wel langzaam op gang, maar eenmaal er door gepakt, blijft het je boeien om af te sluiten met een verrassend einde. De ontwikkeling van de personages draagt bij tot de spannende opbouw van het verhaal. Esta groeit in de loop van het verhaal uit tot een interessant meisje. Een hoofdpersonage waarmee je kunt meeleven. Geen eendimensionaal personage, maar een complexer karakter, dat toch herkenbaar is door de strubbelingen waar de meeste mensen mee worstelen, zoals liefde, vertrouwen, loyaliteit en wijsheid. Dit geldt eigenlijk voor elk personage dat een grote rol in het verhaal speelt. De karakters lijken moeiteloos in het tijdperk te passen, van de bendebaas tot aan de loopjongen. ‘De laatste magiër’ is een veelbelovend begin van een nieuwe serie waarin het veelgebruikte thema magie gebruikt wordt om een aantal universele onderwerpen als diversiteit, angst, anders zijn en vooruitgang uit te werken.

‘De laatste magiër’ krijgt van mij 4 sterren, omdat het toch even duurde voordat het verhaal mij te pakken kreeg