De Abrikozenboom is de eerste roman van de Duitse schrijfster Beate Teresa Hanika (1976) nadat ze al eerder een aantal young adult romans schreef.

Hoofdpersonages in het verhaal zijn de oude joodse dame Elisabetta Shapiro en de jonge Duitse danseres Pola. Als Polka op zekere dag een onderhuurster wordt van Elisabetta zijn beide dames min of meer tot elkaar veroordeeld. Door hun gesprekken (bij de abrikozenboom) wordt de herinnering aan de Tweede Wereldoorlog voor Elisabetta weer zeer levendig.

Hanika heeft met dit boek een prachtig stukje literatuur afgeleverd. Het thema Tweede Wereldoorlog is misschien wel veel voorkomend en toch wordt er met deze roman een originele invalshoek aan toegevoegd. Verder is voor de lezer de eenzaamheid van Elisabetta duidelijk voelbaar met name als ook de abrikozen in beeld zijn.

Het enige puntje van kritiek is de manier waarop Hanika met de perspectiefwisselingen omgaat. Doordat er erg vaak wordt gewisseld moet de lezer continu schakelen en dat maakt het geheel er af en toe niet duidelijker op.

Al met al is dit boek absoluut een aanwinst en voor de liefhebber van literatuur een aanrader.