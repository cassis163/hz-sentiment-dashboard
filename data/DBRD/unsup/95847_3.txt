De ziener gaat over David, een jonge knul die onder het toeziend oog van zijn voogd Dorian staat. Dorian is tevens zijn mentor en hij doet zijn taak eer aan. David is een bijzondere jongen, hij kan dingen zien, hij kan voorbij de dood kijken. Wanneer in Borley twee lichamen zijn gevonden op een, volgens de roddels, spooklocatie wil David uitvogelen of hij kan helpen in het onderzoek. Hij kent zijn mogelijkheden en valkuilen echter nog niet maar David is voor de duivel niet bang. Dat is gezien zijn gave wel een voordeel maar blijft dat ook zo? Er doen zich in Borley allerlei geruchten de ronde en hij is nieuwsgierig maar wil ook een helpende hand zijn. Maar wanneer hij daar aankomt merkt hij al snel dat deze zaak hem persoonlijk ook raakt. Omdat hij zonder weten van Dorian is vertrokken en daarmee zijn steun en toeverlaat niet in de buurt heeft, is hij nu volledig op zichzelf aangewezen. Kan hij van toegevoegde waarde zijn in het onderzoek? Van wie is die raadselachtige brief en waarom werd Dorian gevraagd te helpen? David leert zichzelf beter kennen maar ook een kant die hij nog niet kende.

Het gegeven van het ‘voorbij de dood’ kunnen kijken spreekt wel aan, het is een keer wat anders. En eerlijk gezegd is het niet tegengevallen. De auteur is begenadigd met een vlotte manier van schrijven, intellectueel zonder grootspraak. Een verteller, dát is hij! En zo is het boek geschreven, spannend en het boeit. De combinatie tussen fictie en non-fictie is goed in balans. De locaties hebben in het verleden wel degelijk bestaan. Daar moet je als auteur zorgvuldig en realistisch mee omspringen en dat is gelukt. Het spel tussen heden en verleden komt daardoor goed uit de verf, geloofwaardig en niet verwarrend of onnodig complex. Het verhaal begint wat traag, je moet er wel even voor gaan zitten. Maar wanneer het eenmaal op dreef is dendert het ook wel door. Vrijwel tot het einde is het afwisselend, origineel en met tijden behoorlijk spannend. De plot was niet helemaal volgens verwachting, alsof het ineens af moest. Wellicht dat de openstaande verhaallijnen in het tweede deel beantwoordt gaan worden.