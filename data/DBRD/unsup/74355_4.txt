Na Lichte Jaren, Aftellen en Verwarring, is Bevrijding het vierde deel van de Cazalet kronieken. Het is lastig om deel 4 als op zichzelf staand verhaal te lezen: zonder voorkennis uit de eerste 3 delen wordt het moeilijk om het wel en wee van de hoofdpersonages goed te volgen. De stamboom vormt een praktisch hulpmiddel.
In deel 4 pakt auteur Elizabeth Jane Howard de draad op waar deel 3 eindigde en zuigt zij de lezer mee in het leven van de welgestelde familie Cazalet in het Engeland net na het einde van de tweede Wereldoorlog. Het landgoed Home Place in Sussex, waar de familie gezamenlijk de oorlogsjaren doorstond, loopt geleidelijk leeg. De gezinnen van de 3 zoons Hugh, Edward, Rupert en dochter Rachel zoeken en vinden hun plek in London of daarbuiten. Hugh gaat alleen verder nadat zijn echtgenote in deel 3 overleed, Edward heeft zichzelf behoorlijk in de nesten gewerkt en moet een oplossing zoeken voor de beide vrouwen in zijn leven. De verloren gewaande zoon Rupert is na 5 jaar weergekeerd en hij en zijn echtgenote ZoÃ« hebben elkaar heel wat uit te leggen. Ook dochter Rachel en haar vriendin Sid komen eindelijk dichter bij elkaar. Het is Howard goed gelukt om alle problemen op invoelende en geloofwaardige wijze te verwoorden zonder te vervallen in een soapachtig verhaal.
Als dan de jongere generatie ook nog het geluk gevonden lijkt te hebben of de knoop heeft doorgehakt om hun leven een compleet andere wending te geven, zou je denken: Eind goed al goed. Er blijven echter genoeg open eindjes zodat Howard de lezers, na 20 jaar, kan verrassen met een vijfde deel.
Howard is er in Bevrijding ruimschoots in geslaagd om een boeiend en realistisch beeld te schetsen van het denken en doen in Upper Class England kort na de tweede Wereld Oorlog. De liefhebber van familiekronieken zoals de Forsyte Saga en Downton Abbey kan uitkijken naar deel 5!