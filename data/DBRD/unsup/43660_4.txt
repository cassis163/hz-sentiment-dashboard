Over de vorige historische thriller van Steven Saylor was ik niet bepaald enthousiast. Dood Van Cassandra liet als detective nogal te wensen over. Zie daarvoor de recensie die ik over dat boek heb geschreven. Het Oordeel Van Caesar is een heel ander boek, maar weer met de hoofdpersoon Gordianus in het jaar 48 voor Christus. Anders dan het vorige boek is deze roman geen echte detective. Het oplossen van een misdrijf neemt in dit boek zo'n vijftig van de driehonderd pagina's in beslag.

Het Oordeel Van Caesar gaat over de reis die Gordianus met zijn vrouw Bethesda naar Egypte onderneemt. Zij is daar geboren en omdat ze ziek is, gelooft ze dat beter zal worden als ze zich in het water van de Nijl wast. Maar voor ze het vasteland bereiken, wordt het schip van Gordianus onderschept en wordt hij gevangen genomen. Vanaf dat moment heeft het boek meer weg van een historische avonturenroman.
Het is een heerlijk boek om te lezen. Erg diepgaand is het niet, en soms wat erg wijdlopig geschreven, maar de Romeins-Egyptische setting en het leven in AlexandriÃ« zijn boeiende factoren. Ook de personages die Saylor bedacht heeft, zoals de broertjes Mopsus en Androcles, geven het verhaal jeu. Daarnaast komen er tal van historische personen in het boek voor, zoals Caesar en Cleopatra. De schrijver laat Gordianus getuige zijn van een aantal historische gebeurtenissen. Heel erg spannend is het niet geschreven, maar wel onderhoudend.