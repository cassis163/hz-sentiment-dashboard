Een boekje met een mooie boodschap. Het boekje gaat over samenwerken en vriendschap. Op een eenvoudige, speelse wijze wordt er een hele mooie boodschap doorgegeven. ‘DOOR SAMEN TE WERKEN KUN JE VAN MUREN BRUGGEN BOUWEN’. ‘ALS WE AFBREKEN WAT TUSSEN ONS IN STAAT, KUNNEN WE BOUWEN AAN EEN NIEUWE WERELD’. En dat is iets wat wij onze kinderen toch ook graag van jongs af aan mee willen geven. Dit wordt heel mooi op een letterlijke manier weergegeven door de illustraties.

Een kleine muis wil een bloem plukken van een oude muur. Als er een steen meekomt met de bloem, kan hij er voor het eerst doorheen kijken. Nieuwsgierig breekt hij samen met zijn vriendjes steen voor steen de muur af. En wat blijkt? Er is nóg een eiland, waar heel andere dieren wonen dan op hun eigen eiland! Met zijn allen maken ze vervolgens van de stenen van de muur een brug die hun eilanden met elkaar verbindt.

Een kartonboekje met gladde, afgeronde bladzijden daardoor ook geschikt voor de jonge peuter om zelf lekker te bladeren. Het boekje is makkelijk schoon te maken. Er wordt geen tekst gebruikt dus moet je zelf een beetje creatief zijn. Gelukkig spreken de vrolijke, gekleurde illustraties voor zich en is het duidelijk te zien waar dit boekje overgaat. Het boekje is leuk om naar te kijken en om samen te lezen. Op de omslag is een kleine uitsnede te zien waar al een steen is weggehaald, dit maakt de peuter gelijk nieuwsgierig en natuurlijk moet je daar even je vinger doorheen steken. Ook de vriendjes van muis die we kennen uit het boekje ‘De sneeuwbal’, zijn van de partij en helpen muis weer mee. Heel leuk om te zien dat, wanneer de muur is afgebroken, er op het andere eiland hele andere dieren wonen. Die moeten we natuurlijk even samen benoemen. Dan wordt er samen de brug gebouwd en kunnen ze elkaar ontmoeten en leren kennen.

Ook een idee om met je kind dit verhaal na te spelen, je hebt er niet veel voor nodig , daardoor maak je het verhaal nog meer zichtbaar.

Knap neergezet, je moet er maar op komen, geschikt voor de jonge peuter.