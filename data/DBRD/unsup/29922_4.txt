Wanneer je denkt dat je alles wel zo’n beetje gezien hebt in Nederland dan is het de hoogste tijd voor de leuke bundel De gekste plek in Nederland. Hierin neemt reis – en locatiejournalist Jeroen van der Spek je vol enthousiasme mee naar de door hem ontdekte eigenaardige bezienswaardigheden. Hij speurde 25 jaar lang voor zijn werk Nederland af op zoek naar leuke plekjes met een uniek verhaal. In totaal staan er in het boek 111 van deze locaties beschreven. Even geen Rijksmuseum of Euromast!

Jeroen is tevens fotograaf en zijn bundel is dan ook voorzien van mooie sprekende foto’s. Volgens Jeroen is het boek een ode geworden aan de fantasie en staat het vol met voorbeelden van uit de hand gelopen hobby’s. Het boek begint in Amsterdam waar midden in Amsterdam-West een stoere bakstenenbeer staat met een kussen onder zijn arm. De beer is een creatie van kunstenaar Florentijn Hofman (die van de reuze badeend). De beer werd gemaakt in overleg met jongeren uit de wijk. Het complete verhaal staat op een boeiende manier beschreven in het boek.

Wat kun je nog meer verwachten? Laat je meevoeren naar een appartement in Kerkrade-Oost waar je een heus appartement aantreft vol vampieren. Een kabouteradoptiebos, toiletkunst, een ronddraaiend huis en een heus Van Gogh (Sterrennacht) fietspad, die vooral spectaculair is wanneer het goed donker is buiten.

Ontdek vanuit je luie stoel een ander stukje Nederland. Of nog beter: leg het boek in je auto, start de motor en laat je leiden door Jeroen langs Nederlands merkwaardigste plekken. De gekste plek van Nederland is een nuttig toeristisch ontdekboek geworden voor mensen die graag door Nederland toeren en zich willen laten verrassen.