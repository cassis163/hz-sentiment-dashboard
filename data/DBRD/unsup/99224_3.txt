Sedaris is in Amerika een bekend humorist door radio en tv optredens. In Nederland nog niet écht doorgebroken volgens mij.

Dit boek bevat circa 15 verhalen over zijn jeugd en opgroeien tot volwassene. Sedaris schrijft met een wat onderkoelde humor en vooral ook met een flinke dosis zelfspot. Het is bepaald niet lachen, gieren, brullen maar ontlokte me wel regelmatig een glimlach.

Hij schrijft over zijn bizarre en behoorlijk neurotische familie, over zijn tics als kind (likken aan lichtknopjes, het moéten aanraken van dingen), zijn baantjes, lifttochten door het land, de ontdekking van zijn homoseksualiteit. Niet alle verhalen zijn even sterk maar vooral als het over zijn familie gaat, ouders, zus Lisa, oma YaYa vind ik ze zeker de moeite waard. Hij schrijft niet alleen met humor over ze maar ook met liefde en (wederom onderkoelde) ontroering.
De titel ‘Naakt’ verwijst overigens naar het laatste verhaal over een nudistencamping.