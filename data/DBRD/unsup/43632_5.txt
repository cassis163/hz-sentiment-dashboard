‘We gaan er inderdaad weer even tussenuit, Das. Papegaai en ik gaan op zoek naar de zon die niet ondergaat. We gaan naar Lapland. Tot over een paar weken!’
Als lezer zou je zo mee willen vliegen en nieuwe ontdekkingen gaan doen. Ieder nieuw deel van Raaf en Papegaai lees je met aandacht en plezier om vervolgens de drie andere delen ‘Samen leren lezen’ erbij te nemen. Ieder deel bevat drie leesniveaus. De tekstballonnen kunnen door de beginnende vlotte lezer uit groep 3 al snel worden gelezen. Dit komt ook doordat de prachtige paginagrote illustraties de goed lezende tekst van de nieuwe vriendjes goed ondersteunen. De tekstblokken van Papegaai zullen later zelf gelezen kunnen worden en de tekst van Raaf is fijn om samen of voor te lezen. In welk tekstblok Raaf jou allerlei interessante weetjes wil meegeven is duidelijk te herkennen aan het pictogram ervoor.

In dit verhaal leren we over de natuur en de dieren in Lapland. Een lynx is het eerste vreemde dier dat de twee vrienden ontdekken in het land van licht en vele tinten groen. Daarna krijg je spontaan jeuk als ze ongevraagd kennis maken met een enorme mug terwijl de grond onder hen lijkt te bewegen…. Lemmingen, een Eland, bijzonder kruid en het wordt maar niet donker in het hoge noorden! Ze zijn betoverd door de natuur. Gaan ze nog wel terug?

Dit zijn verhalen die leren lezen leuk maken en vooral voor kinderen die in de eerste letterbrij geen woorden zien. De ‘Vonkjes’ en de alles-willen-weten-kinderen zullen bij deze platen de uitdaging wel durven aangaan. De kinderen zullen zich serieus genomen voelen. De mogelijkheid om samen te lezen over dieren en vriendschap zal een extra stimulans zijn voor zowel kind als oudere lezer. Voor de volwassene is hierin ook veel te leren, mede door de extra gegeven informatie achterin. De quiz maakt het boek interactief en de wereldkaart het boek compleet.

Een eerste vereiste om lezen leuk te vinden is passend, uitdagend en interessant materiaal. Met zowel de samen lees verhalen als de drie voorleesboeken zijn er hiervoor prachtige aanraders.
De auteur en illustrator hebben zich in dit deel van Raaf en Papegaai overtroffen. Het ziet er werkelijk schitterend uit, ‘het is alsof de tijd stilstaat in deze bijzondere wildernis’.