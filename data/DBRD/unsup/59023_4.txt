Mijn favoriete auteur heeft een nieuw boek uit en dat moest natuurlijk zo vlug mogelijk door mijzelf gelezen worden, zij het wel in het Engels deze keer (de Nederlandse vertaling is pas voor September).

Geen Harry Hole in deze thriller, maar wel inspecteur Simon Kefas, een vriendelijke, oudere inspecteur met de nodige persoonlijke zorgen. Het hoofdpersonage van dit boek is echter Sonny Lofthus, zoon van Abt Lofthus, de voormalige partner van Simon Kefas. Abt Lofthus pleegde zelfmoord toen zijn corruptie op het punt stond uit te komen. Die zelfmoord heeft een keten van reacties in het werk gezet die ervoor hebben gezorgd dat Sonny drugs begon te nemen, aan lager wal geraakte en uiteindelijk in de gevangenis terecht kwam. Daar neemt hij de rol van biechtvader op zich voor zijn medegevangenen. In die rol verneemt hij de ware toedracht van zijn vaders dood. Sonny wilt wraak! ... maar eerst moet hij natuurlijk uit de gevangenis trachten te ontsnappen.

Zoals in zijn Harry Hole thrillers slaagt Nesbo er weer in om meerdere verhaallijnen te laten samenvloeien en de nodige twists hieraan toe te voegen. Het is zeer moeilijk om de exacte uitkomst van het verhaal te bepalen. Je hebt natuurlijk je vermoedens, maar toch weet Nesbo je uiteindelijk nog te verrassen.
Nesbo maakt hierbij gebruik van prachtig geschetste personages met Sonny als beste voorbeeld. Hoewel zijn acties soms het tegendeel aantonen is hij in feite een rustige, goede jongen die enorm is getekend door het verleden. Nesbo slaagt er goed in om zijn redeneringen en motivaties weer te geven en uiteindelijk wil je als lezer enkel maar dat hij zegeviert. Een ander belangrijk personage is natuurlijk Simon Kefas. Naast deze zijn er nog een hele reeks aan nevenpersonages die goed worden weergeven. Het is dus zeker zaak om aandachtig te blijven.

Eindconclusie: een zeer goed boek met veel actie en een hoop geweld dat ik met plezier heb gelezen. Hoewel het boek als een 'stand alone' thriller wordt beschouwd, zie ik zeker mogelijkheden om nog verder te gaan met bepaalde personages. Ik kijk in ieder geval al uit naar een volgende Nesbo!!!