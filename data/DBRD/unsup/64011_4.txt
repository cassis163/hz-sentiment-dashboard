Hoe zwaar zijn wolken? Wie vond het potlood uit? Hoeveel verschillende knopen bestaan er? Het zijn stuk voor stuk vragen waar weinig mensen een antwoord op weten. Maar dankzij 'Over alles', het nieuwe boek van James Brown en Richard Platt, krijgen we een hoop informatie en antwoorden op vragen over deze en tal van andere uiteenlopende onderwerpen.

'Over alles' werd geschreven en geïllustreerd door Richard Platt en James Brown. Platt schreef eerder al vele non-fictionele boeken voor kinderen. Brown werkte jarenlang voor merkketens als Louis Viton en Levi’s en is tegenwoordig meer te vinden in de wereld van de boeken. Samen sloegen ze de handen in elkaar voor het maken van dit leerrijke boek.

'Over alles' is opgebouwd uit tal van willekeurig gekozen onderwerpen die op een heldere en vlot leesbare manier en met de nodige illustraties worden besproken. Van de opstelling van een orkest en de rij van Fibonacci tot de verschillende standen van de maan. Heel uiteenlopend dus, maar uiterst boeiend. Een minpuntje is wel dat de informatie in het boek vaak wat oppervlakkig blijft. Bepaalde zaken hadden wat dieper uitgewerkt mogen worden (daarmee niet ingewikkelder natuurlijk), zodat bepaalde feiten die aangehaald worden beter onderbouwd zouden zijn.

Het boek heeft geen gewoon boekformaat en op die manier ga je het niet enkel lezen, maar ook beleven. Daarnaast zijn alle onderwerpen heel mooi vormgegeven en geïllustreerd en dat maakt het lezen des te prettiger en maakt alle informatie veel visueler. Wat ook heel leuk is aan het boek, zijn de vele interessante weetjes bij elk onderwerp. En deze springen dan ook meteen in het oog.

Het boek is bedoeld voor jongere lezers, maar ook als volwassene kan je nog heel wat opsteken over de onderwerpen die in het boek behandeld worden. En doordat er heel wat verschillende thema’s zijn, is er voor elk wat wils.

Zoals het op de achterflap staat: 'Over alles' is een boek om van te smullen. Wie begint te kijken en te lezen, zal niet meer kunnen stoppen. Het is een aanrader voor iedereen die op een luchtige manier iets wil bijleren over de meest uiteenlopende onderwerpen!