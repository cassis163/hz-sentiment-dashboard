‘Nora E.’ vertelt het verhaal over de bizarre gebeurtenissen die de leden van een Utrechtse studentenjaarclub, ‘de Stichtse Heeren’ overkomt. Zo wordt beleggingsadviseur Arnoud de Fijt, verleid door een jonge, blonde vrouw, die hem vastgebonden en verdoofd achterlaat met een boodschap op zijn naakte onderlichaam.

Niet veel later wordt een tweede jaarclublid, de advocaat Nico Blondaal, vastgebonden op zijn bureaustoel aangetroffen. Eenzelfde boodschap als bij het eerste slachtoffer wordt ook bij hem aangetroffen. Hij overleeft de gebeurtenis niet. Ook nummer drie, Ruud Volkert, wacht een vergelijkbare ‘behandeling’. Het enige –nog ongedeerde- jaarclublid, Otto de Knegt vermoedt een verband met een gebeurtenis uit het verleden en maakt zich ernstig zorgen over wat hem zelf te wachten staat. Hij schakelt detective Joost Ternate in om uit te zoeken of de gebeurtenissen wellicht verband houden met een ontspoord 'jaarclubfeestje' van vijfentwintig jaar eerder.

Joost zoekt de samenwerking met Jeff Winands, een Arnhemse inspecteur van politie die de moord op Nico Blondaal moet oplossen. Zullen Joost Ternate en zijn team kunnen achterhalen wie er achter deze bizarre 'aanrandingen' zit en wie de moord op Nico heeft gepleegd?

“De Golf kwam plotseling tot leven en scheurde weg, zonder verlichting, en draaide zonder te stoppen op volle snelheid de voorrangsweg op. Joost hoorde nog het remmen van de aanstormende bus, maar de onvermijdelijke klap die volgde was oorverdovend en misselijkmakend.”

Met ‘Nora E.’ levert Venrooij een intrigerend verhaal af. Het boeit, beklijft en maakt nieuwsgierig naar het verdere verloop. De schrijfstijl van Venrooij is echter vrij statisch. Veel van de gebeurtenissen beschrijft de auteur als een soort verslaglegging. Dat maakt het geheel helaas wat afstandelijk en hij komt slechts zelden dicht bij de emoties van zijn personages. Veel van hetgeen er informatief wordt beschreven, zou beter tot zijn recht komen wanneer het ofwel in de dialoog werd verpakt ofwel in een vorm die het geheel dichterbij de lezer brengt.

“Een paar dagen later nam hij de avondtrein naar Arnhem. Hij had met Marjolein, Arnouds vrouw, afgesproken in de bar van een hotel tegenover het station. In zijn eersteklas coupé las hij zijn email en post, zodat ook dit kwartiertje nuttig werd besteed.”

Wat de auteur wel weer heel aardig doet is een aantal privéaangelegenheden van de onderzoekers in kwestie door het verhaal verweven. Zo heeft Joost een lat-relatie met de liefde van zijn leven, maar zou de relatie liever intensiveren. Jeff vat gevoelens op voor de naaste medewerkster van een van de slachtoffers.

Het intrigerende aspect van ‘Nora E.’ maakt veel goed en je ben als lezer benieuwd naar het antwoord op vragen als ‘wie zit(ten) hier achter en weten Joost en Jeff het mysterie te ontrafelen? Een verrassende ontknoping maakt de positieve visie op dit boek compleet.

Over de auteur
Na een carrière als wetenschappelijk onderzoeker, waarbij zijn leven werd gevuld met het schrijven van wetenschappelijke artikelen, begon Van Venrooij met schrijven. Inmiddels heeft hij diverse kinderboeken en thrillers op zijn naam staan.

Uitvoering
Elikser B.V. Uitgeverij
ISBN 9789463651059
Paperback, 210 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/