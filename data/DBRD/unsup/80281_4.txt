De Donkere Kroon van Sarah J Maas is het tweede deel in de Glazen Troon trilogie. Deel één las snel weg en er zat een hoop vaart in. Deel twee is zeker in het begin wat minder snel te lezen. Soms is het maar de vraag waar de schrijfster met het verhaal nou precies naar toe wilt en moet je even doorzetten om verder te lezen. Maar zodra je de eerste hoofdstukken gelezen hebt en je je erdoorheen hebt geknokt begint het verhaal pas echt. Alle uitgewerkte personages vallen op hun plek en het verhaal wordt steeds spannender. Je leeft helemaal mee met de hoofdpersonage en wordt samen met haar op het verkeerde been gezet.

Wat me erg aanspreekt bij deze boeken is dat er gebruik wordt gemaakt van een meervoudig perspectief. Je leest het vaakst vanuit Celaena's perspectief en regelmatig uit Dorians en Chaols perspectieven. Maar af en toe komt er een personage langs waar je nog niets of nauwelijks van hebt gelezen en dat zorgt er voor dat je als lezer informatie ontvangt van anderen waar Celaena niets vanaf weet. En dat maakt het nog spannender.

Er gebeurt veel in het boek, maar de draad raak je niet zo maar kwijt. Wel ben ik benieuwd waar de schrijfster uiteindelijk met het hele verhaal naar toe wilt. Het is een helemaal nieuwe wereld, met nieuwe mensen en nieuwe soorten volken. Ik kijk er erg naar uit om deel 3 te gaan lezen! Vier sterren voor dit boek.