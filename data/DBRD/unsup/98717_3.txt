Robert Lowenthal vertrekt vanuit Bontebrug , een klein plaatsje in Achterhoek, waar hij is opgegroeid, naar Amsterdam om aan de kunstacademie te gaan studeren. Het verschil tussen zijn leven op het platteland en in de stad wordt door Falke op een boeiende manier beschreven. Het thema is misschien niet zo heel origineel, maar je blijft wel doorlezen, dit komt met name door de beeldende en humoristische manier van vertellen. Naast de hoofdpersoon Robert en zijn beeldschone vriendin Brona, maken we kennis met Bertje zijn 'plat pratende' ( het Achterhoekse dialect) jeugdvriend, maar ook met medestudent Joost, getekend door de Volendamse caf√©brand en docent Jozef Dietz, Roberts grote voorbeeld en de reden om naar de academie te gaan. De karakters worden regelmatig wat overdreven neergezet, maar dat verhoogt wel het leesplezier.
Fietsend in Amsterdam ziet Robert een moeder met haar zoontje achterop, ook op de fiets. "De stad raast, hij kijkt, neemt alles in zich op en schrik nergens van. Wat zou ik nog graag achter de brede rug van mijn moeder zitten. Ze zei vaak: In de Achterhoek zit veels te veel ruumte in de lucht. Het genereert volgens haar ruimte in je hoofd. Maar in mijn hoofd zit bubbeltjesplastic".
Het stadse leven is heel anders dan het leven op het platteland en Robert zoekt zijn weg in deze twee leefwerelden.