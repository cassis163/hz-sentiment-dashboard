Dat seksmaatje is journalist Hans Resinga, in de echt verbonden met Yoka Kamphuys, thrillerauteur van beroep. Kamphuys schrijft misdaadromans met de onverschrokken scooterende privé-detective Anouk Akkerman in de hoofdrol. Er is een nieuw avontuur met Anouk in de maak, maar het verhaal wil niet zo vlotten omdat Kamphuys' gedachten vaker uitgaan naar haar man van wie ze vermoedt dat hij vreemdgaat. En inderdaad, Hans de onderwijsjournalist is de laatste tijd wel heel vaak 's avonds op pad voor de krant. Wat doet een vrouw die vermoedt dat haar man een affaire heeft met een andere vrouw? In haar geval besluit Kamphuys om in de voetsporen van haar alter ego Anouk te treden. Ze vraagt zich af wat Anouk zou doen in haar geval. Het verhaal dat ze vervolgens schrijft, suggereert wat ze moet doen om Hans weer in het echtelijke gareel te krijgen, weg van die rooie slet. Fictie en vooral die van het spannende soort moet volgens Appel verontrusten. Maar in Kamphuys' geval heeft ze fatale gevolgen in de werkelijkheid: halverwege de roman valt een dodelijk slachtoffer.
René Appel vertelt Loverboy met twee verschillende stemmen. Zo is daar eerst zijn eigen geluid en daarnaast ontwikkelt het verhaal zich zoals Kamphuis het schrijft. Hij weet die sporen knap te scheiden en uiteindelijk verrassend met elkaar te verweven.
Loverboy moet het voornamelijk van de onderhuidse spanning hebben en zal met name de vrouwelijke lezers aanspreken, die, zo blijkt uit CPNB-onderzoek toch al vaker naar een psychologische thriller grijpen. Heel wat anders dan bijvoorbeeld de hardboiled actiethrillers Onder Druk (van Esther Verhoef) en Cop vs Killer (van Simon de Waal), waartegen Loverboy het in de finale om de Gouden Strop moet opnemen.