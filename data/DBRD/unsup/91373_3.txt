Everless was een boek dat mij bleef achtervolgen. Ik zag het overal: op Instagram, goodreads en toen de leesclub op Hebban. En toen moest ik het natuurlijk ook lezen.

In Everless draait alles om geld. Het concept 'tijd is geld' wordt hier heel letterlijk genomen. Rijken leven een lang leven en nemen de tijd van de armen weg. Ongelijkheid, de tweedeling tussen arm en rijk, wordt wel vaker gebruikt in Young Adult boeken. Maar ik heb het nog nooit zo uitgewerkt gezien. Kuddos aan Sara Holland voor dit originele plot.

Hier is waar de originaliteit voor mij ook ophield. Ik ga zeker niet zeggen dat Everless een slecht boek is. Maar ik heb al veel Young Adult fantasy boeken gelezen en de uitwerking van het verhaal heb ik al vaker gezien. Sterke, jonge vrouw die een onmogelijke keuze moet maken om haar familie te redden. Aan het begin vertrouwt zij niemand, dan vertrouwt zij de verkeerde en uiteindelijk vind ze iemand die samen met haar wil strijden. Het enige dat ik nog mis is een Liefdesdriehoek. Oh, maar die was er ook!

Natuurlijk had Everless ook goede aspecten naast het 'tijd is geld' principe. Zo hebben de plottwists het verhaal spannend en vlot gehouden. Niets is wat het lijkt en blijft altijd wel spannend. Ook heeft het boek naast het hoofdpersonage, Jules, leuke bijrollen en Everless, het landgoed, was een mooie plek om te ontdekken.

Everless is een boek voor lezers die houden van Fantasy, een sterke vrouw in de hoofdrol en prachtige kaften.