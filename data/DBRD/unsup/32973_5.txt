In 2010 hoorde ik de naam Mary Berry voor het eerst. Dit was tijdens de eerste aflevering van de Great British Bake Off, het Engelse tv-programma waarop Heel Holland Bakt is gebaseerd. Meteen was ik verkocht, de tips en trucs die ze tijdens deze show gaf samen met Paul Hollywood, waren eindelijk nuttig. De reden waarom sommige recepten niet werkten werd uitgelegd. Het eerste seizoen heb ik alleen maar gekeken, maar het tweede seizoen ben ik mee gaan bakken. Vanaf dat moment is het serieuze bakken voor mij begonnen. Cakes en koekjes voldeden niet meer. Het werden taartjes en brood.

Mary Berry is begonnen als kookredacteur voor een huisvrouwen-tijdschrift. In de jaren '70 had ze haar eigen televisieserie. Tegenwoordig geeft ze demonstraties en is ze op televisie te zien in verschillende shows. Ze schrijft ook nog steeds kookboeken waaronder nu deze bakbijbel. Het boek begint zoals verwacht met uitleg van gereedschap en technieken. Ook worden ingrediënten uitgelegd. Het fijne daarvan is dat je alternatieven kunt verzinnen voor ingrediënten die je niet kunt krijgen, zoals in mijn geval moscovade suiker of golden syrup. Het belangrijkste hoofdstuk is degene met baktips, hierin staan eigenlijk de meest gemaakte bakfouten uitgelegd. De recepten zijn overzichtelijk, met aan de zijkant de ingrediënten en de omschrijving stap voor stap. Het recept begint met een persoonlijke tekst van Mary.

Aangezien ik dus meebak met GBBO heb ik al een aantal van Mary Berry’s recepten al gemaakt. Ik kan de brandysnaps, Victoria sponge en de Battenburg cake in het bijzonder aanraden. Ook de Angels cake van Mary Berry is heel lekker, maar die staat niet in dit boek. Op verzoek van collega's werd het de Miljonairskoek.

Miljonairskoek
Deze zandkoek is altijd populair, vooral vanwege de verschillende texturen, de knapperige zandkoek, de karamel in het midden en de stevige chocolade erop. Met dit recept maak je circa 24 blokjes.

voor zandkoek:
250 gr tarwebloem
75 gr fijne tafelsuiker
175 gr zachte boter

voor de karamel:
100 gr boter
100 gr lichte moscovadesuiker (ik heb rietsuiker gedaan, omdat ik het niet kon vinden in de winkel)
2 blikken gecondenseerde melk (375 gr per stuk) (misschien is evaporated milk beter want dat is niet gezoet, maar ook dat is niet te krijgen in Nederland)

voor de toplaag:
200 gr chocolade (39 % cacao)

Verwarm de oven op 180 ℃. Vet een ondiepe bakvorm met een diameter van 33 x 23 cm in.
Maak het zanddeeg. Meng de tarwebloem en suiker in een kom. Wrijf met je vingers de boter erdoor tot het mengsel kruimelig is.
Kneed het mengsel tot een deeg en druk in de bakvorm. Prik het in met een vork en bak de zandkoek 20 minuten tot hij stevig aanvoelt en heel lichtbruin is. Laat hem in de bakvorm afkoelen.
Maak de karamel. Doe de boter, suiker en de gecondenseerde melk in een pan en warm het mengsel al roerend aan de kook, draai het vuur laag en laat het al roerend 5 minuten zachtjes sudderen tot het iets is ingedikt. Blijf het karamelmengsel voortdurend roeren. Als je het ook maar even laat staan dan brandt het aan. Giet de karamel over de zandkoek en laat hem koelen.
Maak de toplaag. Breek de chocolade in stukjes en doe die in een kom. Zet de kom op een pan heet water en roer af en toe tot de chocolade gesmolten is. Giet de chocolade over de koude karamel en laat hem uitharden. Snijd het geheel in vierkanten of repen.

Tip:
Een gemarmerde laag chocolade ziet er prachtig uit. Smelt melkchocolade, witte chocolade en pure chocolade (van elk iets meer dan 50 gram) in aparte kommen. Schep de chocolade om en om over de uitgeharde karamel. Roer met een prikker de verschillende soorten chocolade door elkaar en laat het geheel uitharden.

De miljonairskoek bleek veel te zoet te zijn, naar mijn smaak. Dit kwam omdat er op de koek in verhouding teveel karamel moest. Ik heb besloten om nog een recept uit te zoeken om te proberen. Na dat hele zoete ben ik voor een iets gezonder, minder zoet recept gegaan.

Haverrondjes
Deze koekjes zijn verwant aan digestives, maar bevatten meer haver. Ze smaken lekker met kaas of zonder iets erop bij de koffie. Bij ons in huis zijn ze erg populair. Met dit recept maak je er circa 16.

50 gr fijne tafelsuiker
100 gr zachte boter
100 gr havermout
50 gr tarwebloem

Verwarm de oven voor op 160 ℃. Vet 2 bakplaten licht in.
Doe de boter en suiker in een kom en klop het mengsel romig. Voeg de havermout en tarwebloem toe en meng ze erdoor. Kneed het mengsel tot een glad deeg en rol het met bloem bestoven werkvlak uit tot 5 mm dik is.
Snijd met een ronde uitsteekvorm van 6 cm koekjes uit het deeg en verdeel ze over de bakplaten. Bak de koekjes 10-15 minuten tot ze goudbruin worden. Leg ze op een rooster en laat ze afkoelen.

Deze koekjes zijn geweldig. Ze zijn nog lekkerder dan digestives waar ik dol op ben.