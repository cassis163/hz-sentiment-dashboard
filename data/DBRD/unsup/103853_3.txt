Na jaren radiostilte in sector 45, komt er toch eindelijk weer nieuws. Een vervolg na de spannende trilogie! Restore me begint waar het jaren geleden is geÃ«indigd: Juliette is opperbevelhebber nadat ze de vader van Warner heeft vermoord.

Toen ik het boek opensloeg voelde het alsof ik in een tijdmachine stapte naar een wereld waar alles stil had gestaan. Ik werd meteen verwelkomd door Tahereh's unieke schrijfstijl. Het was fijn te lezen dat dit door de jaren heen niet veranderd was, ik vond het juist verbeterd. Ik vloog door het verhaal en de emoties van Warner en Juliette heen. De dagboekpassages zaten er -helaas- wel weer in. Deze heb ik vrijwel allemaal overgeslagen en vond ik geen toegevoegde waarde hebben.

Het verhaal ging daarentegen maar traag. Ik had meer actie verwacht, zeker na het einde van vier jaar geleden. Maar ik werd helaas teleurgesteld - zelfs Juliette leek weer te vervallen in haar oude, onzekere gedrag en was niet meer de sterke powerwoman die we hadden leren kennen in het vorige deel. Het perspectief van Warner in het verhaal voegde daarentegen wel weer veel toe.

Pas op het eind van het verhaal gebeurde er opeens enorm veel, waardoor het verhaal plots enorm spannend en boeiend werd. Het einde heb ik wel drie keer moeten lezen om het allemaal goed te bevatten. Door deze laatste cliffhanger kan ik - ondanks het kabbelende, matige verhaal van de rest van het boek - niet wachten om het volgende deel te kunnen lezen! Voor alle fans van de trilogie is het een aanrader, echt een toevoeging en een verdieping in de achtergronden van Warner en Juliette. Maar na vier jaar was het in het begin toch een onwennige hereniging met Juliette.