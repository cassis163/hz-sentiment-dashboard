In Het eiland van opa bezoekt de kleine Sem zijn opa die achter in de tuin woont. Hij vindt opa niet meteen, maar na wat zoeken hoort hij hem op de zolder. Samen trekken Sem en opa naar een eiland erg ver weg. Ze verkennen het eiland en hebben dolle pret. Dan komt het moment waarop opa vertelt dat hij wil blijven en dat Sem alleen terug moet gaan.  

Auteur en illustrator Benji Davies vertelt zijn verhaal niet alleen met woorden. De prenten tonen wat de tekst niet zegt. Ze laten zien wat opa en Sem aan elkaar hebben en wat ze samen ondernemen. De tekeningen zijn gedetailleerd en zitten vol prachtige kleinigheden. Zo komt er hier en daar een gestreept katje piepen en kijken de jonge lezertjes hun ogen uit wanneer ze op het eiland aankomen en er een hele stoet aan exotische dieren te bespeuren valt. De paginagrote tekeningen spreken tot de verbeelding en moedigen aan om de tijd te nemen om ze te bekijken. De tekst is dan ook erg beperkt en geeft alleen de hoogstnoodzakelijke informatie. Het is mooi geïntegreerd in de illustraties en vormt er een knap geheel mee.  

Net zoals in zijn succesvolle prentenboek De kleine walvis speelt de zee een rol in dit boek. Waar tijdens de heenreis het water blauw en rustig is, kleurt het donker en stormachtig tijdens de eenzame reis terug. Davies laat de kleuren in zijn boek voor zich spreken. Wanneer Sem en opa samen zijn, springen de kleuren van de pagina’s. Het zijn uitbundige prenten die de sfeer prachtig weergeven. Ze tonen het plezier en de band tussen kleinzoon en grootvader. Het afscheid stemt somber en de prenten die volgen zijn daar een vertaling van. Elke illustratie is een vat vol emoties.  

Benji Davies heeft ervoor gekozen om Sem eenvoudig weer te geven. Het is een blond kereltje in een korte broek. Opa is wat specialer: een bebaarde man met een hoedje, een stropdas en een pyjamabroek. Die speelsheid komt terug in de interactie tussen de hoofdpersonages en maakt er een herkenbaar en intiem boek van. Dat Davies talent heeft mag gezegd worden. Met het eerder verschenen De kleine walvis won hij een aantal prestigieuze prijzen en het boek werd door een Nederlandse jury van bibliothecarissen verkozen tot Het Prentenboek van het Jaar 2017. Ook Het eiland van opa werd al bekroond. Davies ontving er geheel terecht de World Illustration Award 2015 voor.  

Het eiland van opa is een boek over afscheid nemen en troost vinden. Nergens zegt het wat er precies met opa gebeurd is, al is de toegang naar de boot, en dus de weg naar opa, op een bepaald moment wel verdwenen. Toch is de boodschap achter het verhaal duidelijk en erg mooi: de mensen van wie we houden zijn altijd dichtbij, ook als ze ver weg zijn.