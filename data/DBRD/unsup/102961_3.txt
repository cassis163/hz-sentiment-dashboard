In fragmentarische hoofdstukken, vrijwel chronologisch gerangschikt, maken we mee hoe Sheila zich ontwikkelt van timide brugklasser op het gymnasium tot een zelfbewuste jonge vrouw. Stapje voor stapje schildert Diana Tjin in helder proza hoe Sheila ontdekt wie ze is en wat ze wil. Een verhaal over vriendschappen die onder druk komen te staan, over verliefdheden, over het zoeken naar erkenning als een meisje met een Surinaamse achtergrond, over het aftasten van de door haar ouders opgelegde grenzen. Maar ook over haar verzet tegen discriminerende taal, over het besef van klassenverschil en de ergernis over leugens en afwijzing.
Onwillekeurig dringt zich hier de vergelijking op met Het Gym van Karin Amatmoekrim. Die gaat maar zeer ten dele op en dat wordt mede veroorzaakt door het fragmentarische karakter van de roman. Het ontbreken van een spannend doorlopend verhaal, waarin intens mee gevoeld kan worden met de hoofdpersoon, maakt het vertelde wat vlak.
Het tijdsbeeld dat uit het verhaal naar voren komt is waardevol voor oudere lezers, die wellicht zichzelf en hun situatie zullen herkennen. Misschien ook voor jongere lezers om te ontdekken hoe het was om op te groeien in de jaren zeventig van de vorige eeuw. Toch denk ik niet dat het boek jongeren erg aan zal spreken, want ik vraag me af of ze zich voldoende zullen kunnen herkennen in de puber-problematiek van Sheila.
Ook de discriminatie waarmee Sheila te maken krijgt, is anders en minder scherp dan die waarover Karin Amatmoekrim schrijft. En tenslotte staat het warme gezin zonder enige geldproblemen uit Een Bijlmerliedje, tegenover het moeizaam overlevende, armoedige éénoudergezin in Het Gym.

Maar misschien is een vergelijking niet helemaal eerlijk. Waar Karin Amatmoekrim in de eerste plaats een belangrijk thema (discriminatie) onder de aandacht wilde brengen, wil Diana Tjin vooral een tijdsbeeld schetsen (opgroeien in De Bijlmer in de jaren zeventig). Zo bekeken zijn ze allebei geslaagd in hun opzet.

Hele recensie lezen? Klik hier: https://mijnboekenkast.blogspot.com/2018/11/diana-tjin-een-bijlmerliedje.html