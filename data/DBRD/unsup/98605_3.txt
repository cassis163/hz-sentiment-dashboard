Brennan is in South Carolina aan het werk met een groep studenten op een oude Indiaanse begraafplaats, wanneer ze stuit op een lijk dat daar nog maar relatief kort ligt; zo'n 2-5 jaar. Bij nauwgezet onderzoek blijken er beschadigingen aan een aantal wervels te zijn die ze niet kan thuisbrengen. Vreemder wordt het wanneer er nog een paar lijken worden gevonden met dezelfde beschadigingen aan dezelfde wervels. Is hier een seriemoordenaar aan de gang? En wie zijn de doden? Brennan's vriendin Emma, die de plaatselijke lijkschouwer is, vraagt haar een aantal dingen uit te zoeken. De zaken worden gecompliceerder wanneer eerst Brennan's ex Pete opduikt en later ook nog Ryan, Brennan's huidige vriend langskomt. Peter blijkt zijdelings ook met de zaak te maken te hebben en in een ongemakkelijke priv√©sfeer proberen ze erachter te komen wie de moordenaar is.
Ik blijf de boeken van Kathy Reichs heerlijk vinden om te lezen. Ik vind het interessant om te lezen hoe Temperance Brennan door het forensisch onderzoek de geheimen blootlegt van de gevonden skeletten. Zijn ze vermoord? Is er een ongeluk gebeurd? Wat betekenen de verschillende trauma's op botten en hoe kunnen ze veroorzaakt zijn?
En dan natuurlijk de interactie tussen haar en haar ex-man Pete, haar vriend Ryan waarmee het de ene keer aan is en de andere keer uit, en haar dochter Katy. Temperance is geen gemakkelijke tante maar ik heb wel veel sympathie voor haar. Maar soms kan ik haar ook wel rammelen wanneer ze weer eens vreselijk kritisch is op jan en alleman of loopt te drammen.