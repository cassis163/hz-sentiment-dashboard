Het is 1988 en we zijn in de platenzaak van Frank. Terwijl de cd flink in opmars is houdt Frank vast aan vinyl. Hij heeft de bijzondere gave om bij elke klant een passend muziekadvies te geven die degene op dat moment het hardst nodig heeft. Zijn platen zijn dan ook op gevoel gesorteerd in de winkel en niet op genre. Op een dag verschijnt er een mysterieuze vrouw in een groene jas en dat zet Franks leven op zijn kop. Samen met de medebewoners van Unity Street probeert hij erachter te komen wie deze dame is en waarom ze iedere keer terugkeert naar de platenzaak terwijl ze beweert niet van muziek te houden.
De band tussen de bewoners van Unity Street is hartverwarmend. Samen proberen ze het hoofd boven water te houden met grote ontwikkelaars die op de loer liggen om hun zaak op te kopen.
De auteur schetst een realistisch beeld van einde jaren tachtig waar winkeliers het zwaar krijgen in de crisis, en waar het verval en de armoede toeslaat.
Je krijgt als lezer een warm en knus gevoel bij de platenzaak. Iedereen is welkom, jong en oud, en krijgt muziektips van Frank die men vervolgens kan beluisteren in een van de luistercabines naast de draaitafel.
Het verhaal is ingedeeld in kant A tot en met D, net als op een grammofoonplaat. Er hoort een playlist bij het boek en dat is bijzonder te noemen. Onder het lezen kun je de liedjes of muziekstukken beluisteren die op dat moment in het boek verschijnen. Zo krijgt het verhaal een heel eigen beleving.
Ik ben positief verrast door dit verhaal in combinatie met de muziek, je wordt meegevoerd in nostalgie. Zo zie je maar weer dat muziek een grote rol kan spelen in iemands leven. Dit boek raad ik iedereen aan die van lezen en muziek houdt.