Alyze Bos (1960) groeide op in een Fries dorpje, waar ze verhalen verzon om aan de verveling te ontsnappen. Na een tijdje als actrice te hebben gewerkt bij een kindertheatergezelschap, besloot ze haar verhalen op papier te zetten. Bij Clavis verscheen haar debuut De drie gouden aapjes. De verschrikkelijke sneeuwman is haar eerste boek bij Lemniscaat.

Het is kerstvakantie en het is echt rotweer, het regent alleen maar. Haar ouders zijn steeds aan het werk en Eefje zit alleen thuis en verveelt zich stierlijk. En dan gaan ze ook nog verhuizen naar het huis van haar oma. Rotweer, geen kerstboom dit jaar en alsof dit niet genoeg is laat haar vader een grote spiegel vallen. Een kapotte spiegel betekent zeven jaar ongeluk.
Maar eindelijk ligt er een dik pak sneeuw en ziet het er allemaal beter uit. Totdat Eefje de verschrikkelijke sneeuwman tegen het lijf loopt. Deze ontmoeting loopt goed af maar niemand gelooft Eefje. Het zal wel weer één van haar verzinsels zijn. Maar Eefje is vastbesloten haar gelijk te bewijzen.

Het verhaal De verschrikkelijke sneeuwman wordt verteld vanuit het perspectief van Eefje, in de ik-vorm. Zelf verzon de auteur vroeger verhalen om aan de verveling te ontsnappen. Eefje Suikerhart, de hoofdpersoon in De verschrikkelijke sneeuwman, is een 10-jarig meisje dat ook graag verhalen verzint, alleen gaat haar fantasie soms iets te ver. En Eefje verzint ze niet alleen, ze doet het regelmatig voorkomen tegenover anderen dat deze verhalen ook echt zijn gebeurd. Niet zo vreemd dan, dat niet iedereen haar wil geloven dat ze de verschrikkelijke sneeuwman is tegengekomen.

Over het algemeen zijn het korte en bondige zinnen die we tegenkomen in de 27 korte hoofdstukken van De verschrikkelijke sneeuwman. Dit geeft een ritme aan het verhaal, alleen kan dit na loop van tijd een beetje eentonig gaan worden. Maar toch maken deze korte zinnen het toegankelijk en makkelijk leesbaar voor de doelgroep.
Eefje is vastbesloten te bewijzen dat de verschrikkelijke sneeuwman echt bestaat en dat zij hem heeft gezien. Ook als iedereen zegt dat het de zwerver Bacchus moet zijn en deze man beschuldigd wordt van het een en ander, blijft Eefje geloven in haar eigen verhaal. Het is leuk om te lezen wat Eefje er allemaal voor over heeft om haar gelijk te krijgen en pas als we de ontknoping naderen zal het duidelijk worden wie er gelijk heeft. De verschrikkelijke sneeuwman is een leuk en luchtig kinderboek met genoeg fantasie en hier en daar een stukje spanning.