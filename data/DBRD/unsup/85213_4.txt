Een boek met een prachtige cover met foto van Ed van der Elsken. En aan de binnenkant een oranje bruin patroon dat me deed denken aan de gordijnen van mijn ouders. Welkom in de jaren zestig!
Eva kelder heeft met een charismatisch defect een indrukwekkend boek geschreven, waarin ze een treffend tijdsbeeld schetst van de jaren zestig, met hangen op de dam, vrije seks, communes, geen bezit, onrust en oorlogen in het buitenland.
Tegen deze achtergrond maken we kennis met Blake en Anneke. Blake Chesterfield, is een charismatisch getinte Amerikaan, die eind jaren zestig naar het roerige Amsterdam komt. Anneke, een burgerlijk meisje, valt als een blok voor hem en verlaat haar ouderlijk huis, waar ze niet gelukkig is. Blake heeft uitstraling, praat ontzettend gemakkelijk en verzamelt zo al snel veel volgers. Anneke door Blake nu April genoemd volgt hem in een nieuw ‘vrij’ leven. Blake sticht, tegen de wil van April, een commune en zet de bewoners aan tot het plegen van een aanslag op het kapitalisme. Een aanslag met geweld, waar April de mogelijkheid heeft om in te grijpen en voor een belangrijke keuze staat…een keuze met gevolgen voor de rest van haar leven.
Het tweede en derde deel van het boek spelen zich vele jaren later af, als April een kennis uit de toenmalige scene tegenkomt en herinneringen aan de aanslag worden opgerakeld...
Een charismatisch defect is een boek dat me bij zal blijven! Het meest werd ik geraakt door de schrijnende beschrijving van Aprils kwetsbaarheid. Ze is eenzaam en passief, bijna alsof het leven haar overkomt en er geen keuzes zijn…Ze legt haar lot in Blakes handen en volgt hem slaafs…Zo in tegenspraak met de liefde, ‘vrijheid’ en de idealen van de jaren zestig! Mooi om dat juist tegen deze achtergrond te beschrijven.
Ik ben in elk geval erg nieuwsgierig geworden naar het volgende boek van Eva Kelder en zal haar zeker blijven volgen.