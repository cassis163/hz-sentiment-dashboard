Op de eerste schooldag na de vakantie ontdekken twee leerlingen in het gymnastieklokaal van hun school de opgehangen en verminkte lichamen van vijf mannen. Inspecteur Konrad Simonsen wordt met het onderzoek belast en hij en zijn team komen tot de ontdekking dat de vijf mannen pedofielen waren, die voor hun wandaden met de dood zijn gestraft. Veel medewerking van getuigen krijgt het team niet en de pers speelt in op de gevoelens van sympathie voor de daden van de moordenaars en schetst in de media een niet zo'n positief beeld over de werkwijze van de politie. Het onderzoek verloopt dan ook stroef.

Misbruik is het debuut van de Deense broer en zus Lotte en SÃ¸ren Hammer en het werd met heel veel lof overladen. Het boek behandelt actuele, sociaal-maatschappelijke problemen als pedofilie en de rol van de boulevardpers. De ethische en juridische aspecten van deze thema's verdient echter meer aandacht en had verder verdiept kunnen worden.

Het begin van het verhaal is spannend maar al snel wordt het een beetje langdradig en niet altijd overtuigend. De schrijfstijl is wisselend en beweegt zich tussen helder en soms onsamenhangend. Het einde van het boek kent geen spannende ontknoping en laat vragen onbeantwoord. De personages worden redelijk goed uitgewerkt maar zullen in volgende boeken meer body moeten krijgen om echt te kunnen gaan leven.

De ingredienten voor het boek zijn goed: een intrigerend verhaal, een interessant politieteam, sociaal-maatschappelijke thema's die voor de lezer zeer herkenbaar zijn en aan het denken zetten maar de taart die met deze ingredienten kan worden gebakken, is niet goed gelukt.