De arrogantie en duistere praktijken van een groep oud kostschoolleerlingen die nu tot de maatschappelijke top van Denenmarken behoort, vormt een interessante invalshoek voor deel twee uit de afdeling Q-serie. Misschien een niet altijd even spannend boek, maar toch vermakelijk. Helaas is, net zoals in het eerste deel van deze serie, ook nu weer vrij snel duidelijk hoe de vork in de steel steekt. Toch blijft er nog genoeg over wat het de moeite maakt dit boek uit te lezen.

Wat dit boek vooral goed maakt zijn de vlotte schrijfstijl en de hoofdpersonen. De soms wat sarcastische humor en de interactie tussen Carl en Assad maakt het een fijn te lezen boek. Veel over de mysterieuze achtergrond van Assad komen we nog niet te weten en dat belooft alleen nog maar meer goeds voor de volgende delen. In dit tweede deel maakt Rose haar opwachting om het team te versterken. Ze is eigenzinnig, snel op haar teentjes getrapt en laat zich niet inpakken door Carl. Toch blijft ze nog wat op de achtergrond. Mogelijk dat haar rol groter wordt in volgende delen.

Na het dichtslaan van het boek worden Carl en Assad eigenlijk wel een beetje gemist. Gelukkig volgen er nog velen boeken binnen deze reeks om van hun avonturen te genieten.