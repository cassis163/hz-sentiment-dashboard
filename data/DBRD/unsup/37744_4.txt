Een boek wat momenteel overal gepromoot wordt.
Lang niet altijd is dat een boekdat ik daadwerkelijk goed vind. Toch maakte deze me erg nieuwsgierig en ben ik er aan begonnen.
Wel even een fikse omschakeling, zo vlak na het lezen van 'Het Negerboek', maar vooruit.

Het boek las aangenaam snel weg; binnen een dag was het uit.

Een groepje vrienden dat in de jaren `80 in de buurt van een bos woont, op BMX-en rondcrosst en waarvan 1 jongen een beetje een dikkertje is, één een beetje een nerd en één van de jongens uit de groep een oudere broer heeft die een ontzettend etterbakje is; waar doet dit aan denken?
Het roept bij mij wel echt meteen het jaren `80 sfeertje a la E.T. en (wat recentelijker) Stranger Things op. De setting klopt dus.

Het boek maakt tijdsprongen tussen 1986 en 2016. (Bij mij gaat er in mijn hoofd dan meteen een rekenmachientje aan de gang. 1986... toen werd ik 8. Er zit 30 (!!) jaar tussen. Help, ik ben oud aan het worden...)

Ennieweeeej, de vrienden groeien op en in de hoofdstukken die zich in 2016 afspelen, wordt gerefereerd aan wat er destijds gebeurd is. En wie er schuldig aan is.

Het begon met een ongeluk op de kermis. Een leraar die nieuw in het dorp was. Zieke ouders, op meerdere manieren. En een lijk in het bos.

En dan, 30 jaar later, komt er een oude bekende terug naar het dorp, met alle gevolgen van dien.


Zoals gezegd, het boek las makkelijk weg en was zéker niet slecht. De schrijfstijl is prettig en er zaten absoluut verrassende elementen in.
Ik hoor vaak dat men het vervelend vindt om een boek te lezen dat in de `ik-vorm` is geschreven, zelf heb ik daar niet zo`n moeite mee.
Het geeft vaak een inkijkje in de gedachtegang van het personage, zo ook bij Eddy.
De manier waarop de diverse karakters zich in de tussenliggende 30 jaar hebben ontwikkeld, vind ik geloofwaardig en daadwerkelijk goed passen bij de personages zoals ze als kind zijn neergezet.

30 jaar.... een hele tijd, maar soms lijkt het èèn ademteug geleden en haalt het verleden je zomaar in.

Of het alle ophef waard is? Ik vind niet dat het een boek is dat mijlenver met kop en schouders boven andere thrillers uitsteekt, maar een volgend boek van deze schrijfster zal ik waarschijnlijk wel weer oppakken.
`De Krijtman` krijgt van mij 4 duimpjes
http://www.watiknouvind.com/2018/02/wat-ik-nou-vind-van-de-krijtman-van-cj.html