Het boek 'Astronaut' is een verhalenbundel met zes korte en twee lange ( elk 75 blz) verhalen. De rode draad in deze bundel is dat in bijna alle verhalen mensen worden beschreven die zich verplaatsen: lifter, wandelaar, astronaut, priv√©chauffeur. Maar is reizen , als backpacker de wereld door, een garantie voor geluk? Soms brengt een langer verblijf in een klein plaatsje de rust om meer van een vreemde cultuur te leren.
Citaat ( blz 10):Ik zag iemand die de ongewortelde onbestemdheid belichaamde die ik zelf zo vreesde.
Uit het verhaal 'Lifter' :
Citaat (blz 72): ...met het reizen verlies je de tijd, ik weet niet of het een maandag of een dinsdag is. Ik reis en ik sta stil. Ik ben weg en ik blijf.
De stijl is soepel, de zinnen lezen prettig. Twee voorbeelden van mooie zinnen:
---Ik liep daar met een grabbelton aan gedachten, waar ik hier en daar dingen uit plukte.
---Als de Japanner Akira Engels sprak, was het alsof hij je letters uit een Scrabblespel aangaf, waarmee je dan zelf maar de woorden met de hoogste score moest bedenken.
Als je zo kunt schrijven, heb je talent!
Dat de auteur nog zo jong is ( uit 1994) , telt niet mee in mijn beoordeling, maar toch...Kranenborg kan met enkele goed gekozen woorden personen neerzetten, spanning oproepen, een sfeer of stemming weergeven. Prachtig!
Het is een boek voor langzame lezers. Even pauzeren voor je aan een nieuw verhaal begint, het laten bezinken, genieten en mooie zinnen herlezen.
Aan docenten Nederlands in de bovenbouw havo/vwo geef ik de tip het werk van Kranenborg te gebruiken in hun les. De verhalen zullen jonge mensen zeker aanspreken, en wie weet is het een stimulans voor hen om eens een poging te wagen fictie te schrijven.
In een interview zei de auteur dat hij na deze verhalenbundel een roman wil schrijven. Ik verwacht er veel van. Hopelijk geeft zijn uitgever hem alle tijd en ruimte om zich te ontwikkelen.