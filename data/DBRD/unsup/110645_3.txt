Upgrade van Lara Reims is een boek met een origineel verhaal, dat hier en daar beter uitgewerkt had kunnen worden.

Het verhaal gaat over Rémi, een tiener die zich anders voelt dan anderen en thuis niet echt geaccepteerd wordt. Nadat zijn huis verwoest wordt in een explosie waar zijn familie in omkomt wordt hij gered door een mysterieuze man. Deze man neemt hem mee naar het Creodroom, een plek waar de wetenschap hoog ontwikkeld is, en waar getalenteerde kinderen zoals Rémi naar school kunnen. Rémi ervaart hier voor het eerst vriendschap, maar komt er ook achter dat niet alles in het Creodroom zo idyllisch is als het lijkt.

Hoewel het verhaal goed bevonden is vond ik het moeilijk om er in het begin goed in te komen. Dit komt mede door de schrijfstijl, die hier en daar wat gekunsteld overkomt. Later in het boek vloeit dit wat beter en vanaf dat moment ging ik met de hoofdpersonen mee leven.

De emoties gaan nooit ergens de diepte in, dit stoorde mij, maar tegen het einde van het verhaal vroeg ik me af of dit niet een bewuste keuze was van de schrijfster, zodat ze in het vervolg (wat al op de planning staat) hier meer mee kan. De achtergrond van de hoofdpersonen zijn interessant genoeg, en hier kan zeker nog veel leuks mee gedaan worden.

De technologie in het boek is goed beschreven, en prikkelde mijn verbeelding.

Wat mij wel tegenviel was de hoeveelheid kleine foutjes in het boek, dit haalde mij uit het verhaal, omdat ik steeds terug moest kijken of ik het stuk ervoor wel goed gelezen had. Dit had voorkomen kunnen worden met wat goede proeflezers.

Hoewel er wat dingen tegenvielen aan het boek, maakte het mij wel nieuwsgierig naar de rest van het verhaal. Ik ben dus ook erg benieuwd naar de volgende delen.

Ben je op zoek naar een futuristisch boek, dat nergens te moeilijk wordt, maar wel een fijn verhaal heeft, dan is dit een boek voor jou.