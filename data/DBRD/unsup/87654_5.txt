Scoop! vertelt het verhaal van Esmée Evers. Esmée groeit op in het dorpje Avier en verhuist naar de stad als ze een baan als redactiechef krijgt bij een showbizzmagazine. Tenminste, dat vertelt ze aan haar vriendinnen. Eigenlijk is ze redactie-assistent, maar dat kan ze aan haar succesvolle schoolvriendinnen natuurlijk niet vertellen. Dat deze leugen misschien niet zo’n goed idee was, daar komt ze achter als een van haar vriendinnen bij hetzelfde magazine komt te werken en zelfs haar nieuwe baas wordt! Hun vriendschap wordt op de proef gesteld, maar dan krijgt Esmée haar kans. Een bekende tv-ster moet onderduiken en Esmée verzint een plan dat alles op zijn kop zet. De media, haar relatie, vriendschappen en haar carrière.  

Scoop! is de debuutroman van Iris Houx. Iris begon met het schrijven van columns en korte verhalen. Ze publiceerde onder andere in dagblad Metro, Viva en Esta en won diverse schrijfwedstrijden. Later werd ze de vaste columniste van chicklit.nl, waar ze met haar unieke stijl en humor een grote groep lezers aan zich weet te binden.  

Je weet dat je een heerlijk boek te pakken hebt, als je na de eerste paar bladzijdes meteen in het verhaal zit en niet kan wachten om verder te lezen. Scoop! is zo’n heerlijk en bijzonder boek. De goed bedachte verhaallijn zet je tijdens het eerste hoofdstuk midden in het verhaal. De daaropvolgende hoofdstukken zijn een grote flashback, die je wat minder snel pakken. Komt dit door het spetterende begin? Of omdat het tempo iets lager ligt? Storend is het in ieder geval niet, want je maakt kennis met Esmée en raakt betrokken bij haar leven. Het zorgt er in ieder geval voor dat Scoop! geen vluchtige feelgood-roman is. Niet alleen omdat het verhaal meer uitweidt over de verschillende aspecten van Esmées leven, maar ook vanwege de 447 bladzijdes. Dat is niet niets voor een feelgood-roman, maar dat je je geen moment verveelt tijdens het lezen, bewijst hoe origineel en goed bedacht het verhaal is.  

Je merkt in de eerste honderd bladzijdes al snel dat Houx een idool heeft, genaamd Sophie Kinsella. Hoe creatief Esmée is in het voor de gek houden van haar vriendin om haar geheim te verbergen, terwijl er talloze momenten zijn om de waarheid te vertellen, daarin herken je de inspiratiebron, maar Houx verliest hiermee geen originaliteit.  

Dit doet ze vooral niet omdat ze een geweldig hoofdpersonage heeft gecreëerd. Esmée is een personage dat je meteen in je hart sluit. Ze is grappig, slim, maar wel een beetje klunzig en naïef. Er zit voor iedere lezer wel iets herkenbaars in Esmée en daardoor kan je niet voorkomen dat je wordt meegetrokken in haar wereld en opgeslokt wordt door het avontuur dat het leven van Esmée is.  

Houx omschrijft haar boek zelf als vlot, humoristisch en meeslepend met een flinke dosis liefde. Ze wil geen doorsnee chicklit schrijven en dat is haar zeker gelukt. Scoop! heeft alle ingrediënten van een goede feelgood-roman te pakken. Door de verrassende wendingen in het verhaal, een geweldig hoofdpersonage en de humor is het een debuut waar je niet omheen kunt! Het einde is wel enigszins voorspelbaar, maar dat houdt je niet tegen om het boek met een grote glimlach op je gezicht dicht te slaan.