Van alle recente publicaties rond Trump en zijn presidentschap, viel "Fear" van Bob Woodward mij het meest tegen. Het stelde zwaar teleur. Misschien omdat ik er direct na "Fire and Fury" van Michael Wolff aan begon?

Woodward heeft natuurlijk naam gemaakt met "All the President's Men". Hij schreef het samen met Carl Bernstein. Inmiddels heeft Woodward meerdere boeken geschreven; ook over Obama. Recent las ik het boek dat hij samen met Madeleine Albright schreef, waar ik niets op aan te merken had. Het stelde zeker niet zo teleur als "Fear"; in tegendeel!

In "Fear" lijkt Woodward bezig is als "excuus-truus". Veel van de situaties worden beschreven in andere boeken, waaronder "Fire and Fury". Van Wolff is bekend, dat die bronnen binnen het White House gebruikte en zelf getuige was van diverse gebeurtenissen.

Woodward walst over bepaalde situaties heen; vermeldt zaken en feiten niet; laat ontwikkelingen die zaken in een ander daglicht zetten compleet weg. Hij vertelt het verhaal ook niet chronologisch. Hij behandelt een onderwerp. Dat start vaak vóór de verkiezingen; hij beschrijft de ontwikkeling tijdens de verkiezingen van Trump tot kandidaat en vervolgens tot president en stopt vervolgens ergens in de ongeveer twee jaar dat Trump nu aan de macht is.

De hoofdstukken in het boek hebben nummers, er is geen tijdsbalk. Er is ook geen lijst van belangrijke namen en personen, met een korte beschrijving van hun rol in de regering Trump. Je raakt als lezer regelmatig de draad kwijt.

Bovendien zijn er nieuwe feiten bekend geworden; maar zelfs feiten die eerder bekend waren, worden verzwegen of niet aangekaart. Veel onderwerpen hebben met elkaar te maken en kunnen dus niet los van elkaar worden behandeld. Dat gebeurt wel; nog los van situaties die volkomen veranderd zijn tijdens de afgelopen twee jaar.

De lezer leert wel meer over een aantal medewerkers en oud-medewerkers van de regering Trump. Zo bespreekt Woodward bijvoorbeeld de rol en politieke overtuigingen McMaster, Kelly, Mattis. Wie van hen zit er nog in de regering? Hoe zit het met de machtsstrijd, de chaos, de vele schandalen, de vele juridische onderzoeken?

Neem de machtstrijd tussen Bannon en de Kushners: daar wordt nauwelijk aandacht aan besteed. Een andere machtstrijd, tussen bijvoorbeeld Tillerson en één van de vele generaals waar Trump van gecharmeerd is, komt wel kort aan bod. De rol van diverse Republikeinen in het Huis of de Senaat? Nope.

Wat Woodward perfect beschrijft: de pogingen van stafmedewerkers om rampen te voorkomen. De pogingen van een aantal mensen om Trump te beteugelen en het compleet doorbranden van deze mensen.

Het blijft stuitend, maar de lezer wordt gedwongen meerdere boeken te lezen om een beetje beeld te krijgen van deze regering en een totaal niet functionerende president die niets weet, niets wil weten, niets leert. Een ding is duidelijk, ook zonder dit boek te lezen: Amerika rolt van het ene schandaal in het andere, van het ene probleem in het volgende en - je zou het bijna vergeten in de lawine: van een bijna-oorlog in ...

Woodward slaat de "Russia Probe" niet over, maar doet deze en het Steele-dossier praktisch af als ongefundeerd en nonsense. Inmiddels is er natuurlijk veel meer bekend. Zoals anderen schrijven: het merendeel van wat Steele stelt in zijn rapport dat nooit voor publicatie was bedoeld, is onderbouwd. Muellers Probe is geen Hoax; géén Witch Hunt. Trump is een pathologisch leugenaar.

De titel "Fear" of "Angst" slaat op een uitspraak van Trump. Hij denkt dat het aanjagen van angst hem macht bezorgt: "Real power is - ... - fear". Helaas: Trump lijkt inmiddels een angst-haas die in de macht is van zijn emoties. Menig politicus en wereld-leider doet er zijn voordeel mee. De wind-buil liegt niet alleen, maar bindt behoorlijk in, wanneer er adequaat en kordaat wordt opgetreden tegen zijn bluffen en terroriseren.

Trump wordt inmiddels geregeerd door zijn angsten. Hij doet het in zijn broek, nu duidelijk wordt dat hij heeft gelogen over praktisch alles, inclusief zijn zaken in Rusland en banden met het "verkeerd soort lui".

Geïnteresseerd in de regering Trump, de persoon, de problemen? Begin met het boek van Woodward. Lees daarna Wolffs "Fire & Fury", gevolgd door recente bibliografieën zoals "Trump Revealed" van Michael Kranish & Marc Fisher en Luke Hardings "Collusion". Uiteraard geldt, dat de ontwikkelingen veel van wat er geschreven en gepubliceerd is, allang ingehaald hebben.