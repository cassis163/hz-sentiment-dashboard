Boeken van Clive Cussler beschouw ik wel als mijn guilty pleasure. Het is niet super hoogstaand en eigenlijk maakt de hoofdpersoon ook niet zoveel uit. Of het nu Dirk Pitt, Kurt Austin of Isaac Bell is, ze zijn min of meer uit hetzelfde hout gesneden, worden omringd met een mooie vrouw en zijn allemaal net iets te perfect. De verhalen staan bol van de actie en denderen in een sneltreinvaart door. Verstand op nul en gaan, heerlijk!

Dit zesde deel van de Isaac Bell serie speelt zich af rond 1902. Isaac bevindt zich in een mijnwerkersstadje in West Virginia. Hij is undercover als mijnwerker aanwezig om te achterhalen wie achter het complot tegen de Gleason Consolidated Coal & Coke Company zit. Als een goederentrein met kolen ontspoort en tientallen mensen doodt, wordt de druk steeds groter om de dader te vinden.
Het verhaal geeft een leuke inkijk over de eerste vakbonden en stakingen van de arbeiders. De eigenaren van ondernemingen pikten dit niet en kwamen met keiharde repercussies. Aan overleg werd nog niet gedaan. De verschillende partijen worden door de provocateur (Henry Clay) tegen elkaar opgezet. Hij gaat hier heel ver in en ontketend een ‘oorlog’ tussen beide partijen. Aan Isaac de eer dit op te lossen.

Een lekker ontspannend boek voor een lange zomeravond.