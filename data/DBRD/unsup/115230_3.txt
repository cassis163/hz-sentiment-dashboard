New York Times bestsellerauteur Gena Showalter is bij het Nederlandse publiek niet onbekend. Mede door haar 'White Rabbit Chronicles' heeft ze zich op de kaart weten te zetten als Young Adult auteur. Met haar nieuwe serie 'Everlife' kiest ze voor leven en dood als mysterieus thema. 'Eerste leven' is de Nederlandse vertaling van 'Firstlife', het eerste deel in deze serie.

"There is an eternal truth most of the world has come to accept: Firstlife is merely a dress rehearsal, and real life begins after death."

Wat als doodgaan nog maar het begin is? Je Eerste leven is slechts een generale repetitie voor het échte leven: het leven na de dood. In het leven van de zeventienjarige Tenley Lockwood (Ten voor vrienden) moet iedereen kiezen waar hij na zijn dood heen wil. Wordt het Troika of Myriad? Voor de meesten een makkelijke keuze, voor Tenley niet.

Hoewel Tenleys ouders haar al voor veel geld aan Myriad hebben beloofd weigert ze haar ouders keuze definitief te maken. Tenley twijfelt. Daarom hebben haar ouders haar laten opsluiten in de meedogenloze instelling Prynne. Het motto van Prynne? Marteling: het beste middel om kinderen over de streep te trekken.

Tenley ondergaat de fysieke en mentale kwelling. Ze lijdt er zwaar onder, maar ze is een felle tante en ze laat zich niet zomaar overhalen tot haar ouders keuze. Ondertussen zetten Troika en Myriad hun beste krachten in om haar over te halen. Want wat Tenley weigert te geloven is dat ze voor beide rijken een bijzondere aanwinst zou zijn.

De thematiek in Showalters 'Eerste leven' is interessant en vernieuwend. De kijk op het leven als voorbereiding op het leven na de dood is bijzonder en thema’s als vriendschap en vertrouwen zijn op een vermakelijke manier met het hoofdthema: leven en dood, verweven. Echter, de uitwerking is matig.

In de eerste hoofdstukken wordt veel informatie gegeven die doen vermoeden dat Showalter veel interessante ideeën heeft die zij allemaal in het boek heeft willen verwerken. Je enthousiasme wordt gewekt, maar deze wordt al snel overschaduwd door complexe verhaallijnen, chaotische overgangen en veel details die er niet echt toe doen. Belangrijke details als hoe de werelden Troika en Myriad er nu écht uit zien blijven achterwege waardoor het inleven lastiger wordt. Door de lange hoofdstukken en de gedetailleerde schrijfstijl van Showalter ben je als lezer soms genoodzaakt het boek aan de kant te leggen.

Hoewel de thematiek en de verhaallijnen op zich heel interessant zijn lijkt het boek in bepaalde opzichten wat vlak. Bovendien is het erg jammer dat Showalter de clichématige driehoeksverhouding in haar boek verwerkt heeft, hierdoor vertraagt het verhaal.

'Eerste leven' is een boek met een interessante thematiek en bijzondere verhaallijnen. Echter, de verhaallijnen worden niet goed uitgewerkt en als lezer blijf je aan het einde achter met meer vragen dan antwoorden. Nu maar hopen dat de vervolgdelen een meer voldaan gevoel met zich meebrengen.