Darlene en Nat Hardison zijn erg gelukkig met hun zoontje Eddie en hun buurtwinkel. Maar hun leven wordt op zijn kop gezet wanneer Nat op gewelddadige manier wordt vermoord. Darlene zoekt haar troost in de drugs, waardoor Eddie eigenlijk zijn beide ouders verloren heeft. Maar een moment van ommekeer biedt zich aan in de vorm van een baan voor Darlene op een boerderij, maar het blijkt een louche bedrijf, wat rampzalige gevolgen heeft voor Eddie en Darlene.

Het boek start met een proloog waardoor je weet dat Eddie zijn handen is verloren, maar hoe dit precies is gekomen houd je gedurende het lezen van dit boek bezig. Vanaf bladzijde één ben je benieuwd naar wat er met Eddie, zijn vader Nat en moeder Darlene is gebeurt. De schrijver gebruikt ook tijdschakelingen om de spanning in het boek op te bouwen en doseert het geven van informatie, zodat de je als lezer wordt meegezogen in het verhaal en niet kunt stoppen met lezen.

James Hannaham weet met zijn mooie en treffende taalgebruik het verhaal levensecht te maken, waardoor het boek aangrijpend is. Gelukkig bevat het boek ook humor, waardoor het boek niet te zwaar wordt, maar een mooie combinatie is geworden van wat indringendere delen en luchtige fragmenten.

In dit boek komen voornamelijk drie personages: Eddie, Darlene en de drugs. Het verhaal vanuit de drugs is in het begin even apart en je moet er als lezer even aan wennen, maar het blijkt een boeiende toevoeging aan het boek. Eddie heeft als personage de meeste sympathie, omdat hij grote overlevingsdrang en veel moed heeft.

In Aardse Vruchten komen verschillende thema’s voorbij als liefde, vrijheid, vergeving, (zelf)destructie en de wil om te overleven. Eddie en Darlene maken heftige dingen mee, maar dankzij de vertelwijze van James Hannaham worden deze onderwerpen toch luchtig gebracht en is Aardse Vruchten een boeiende roman om te lezen.