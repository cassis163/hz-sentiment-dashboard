Een erg leuk, vaak grappig boek met af en toe ook heel serieuze onderwerpen.
Het hoogbegaafde zusje van Lucy, Marloes, blijkt namelijk gepest te worden. En dat zou te maken hebben met iets wat Lucy in het verleden gedaan heeft. In het boek komt naar voren dat pesten een heel diepe impact kan hebben op iemands leven.
Lucy moet zich aan alle kanten bewijzen. Voor haar ouders, haar vrienden in Groningen en nu ook nog voor haar huisgenoten en medestudenten. Ze heeft zelf niet het idee dat ze zich anders voordoet dan ze is. Ze ziet zichzelf liever als een kameleon die zich gemakkelijk aanpast. Toch is het goed dat haar een keer een spiegel wordt voorgehouden. Nou, die spiegel houden haar huisgenoten maar wat graag voor haar op.
Voordat ik het boek gelezen had, had ik nog geen idee waarom het Verkikkerd heet. De reden is erg grappig. De titel is ook dubbel passend. Leuk bedacht!

Normaal gesproken lees ik vaak digitaal. In een digitaal boek is het erg gemakkelijk om bijzondere passages in een boek te markeren. In een papieren boek doe ik dat niet. Dat vind ik zonde van het boek. Ik had er natuurlijk wat geeltjes tussen kunnen plakken. Dat idee bewaar ik dan maar voor het volgende papieren boek wat ik ga lezen. Want natuurlijk zit ik nu het hele boek weer te scannen en kom ik niet tegen wat ik zoek... en dat terwijl Lucy heel vaak bijdehante opmerkingen heeft en er bovendien goed in is om zichzelf voor gek te zetten. (Val maar eens dronken in slaap op het toilet zonder de deur op slot te doen...)
Binnenkort ga ik het vervolg van Verkikkerd lezen: Verslingerd. Die heb ik al digitaal, dus dat wordt markeren. Ik hoop daar alle personages van dit boek weer tegen te komen. Ze waren allemaal erg leuk neergezet en ook goed omschreven qua uiterlijk. Neem bijvoorbeeld Paladin, een huisgenoot met overmatige gezichtsbeharing. Ik zie daarbij echt een holbewoner met een sigaret in de mond voor me. Geweldig!

Op mijn blog staat ook nog een foto met bookface van verslingerd ;-)
http://leesdan.blogspot.nl/2014/10/verkikkerd-lisette-jonkman.html