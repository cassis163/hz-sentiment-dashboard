Het ziet eruit als een echte dikke plak chocola en het voelt ook zo. Een bijzondere cover voor een boek dat gaat over gewicht verliezen.  Een onderwerp waar Carina Noordervliet alles van weet. Carina is gewichtsconsulent, voedingsdeskundige van de Telegraaf en vooral ook ervaringsdeskundig als het gaat om het verliezen van overtollige kilo’s. Door haar eetpatroon en eetgedrag te veranderen is ze maar liefst 18 kilo afgevallen. Nee, geen dieet. Als Carina ergens een hekel aan heeft dan is het wel aan het volgen van een dieet. Het boek draait er ook niet omheen. Het gaat hier om "Fuck diëten" en "love food" dus lekker eten. Overigens steekt Carina niet onder stoelen of banken dat het heus allemaal niet vanzelf gaat. Ze spiegelt je geen wondermethode voor en maakt heel duidelijk dat het echt allemaal draait om doorzettingsvermogen en vooral over het blijvend veranderen van eet- en leefgewoontes.

Veel mensen die ooit één of meerdere keren een dieet hebben gevolgd weten dat heus wel. Veel diëten werken niet en heel vaak eindig je met meer kilo’s dan op het moment dat je begon. Slechts een hele kleine groep lukt het om op hun streefgewicht te blijven na het volgen van het zoveelste wonderdieet. Wat doet dit boek dan voor je? Dit boek gaat over motiveren en de knop omzetten. Hoe zet je die knop om in je hoofd? Wat voor eter ben je? Veel tips en trucs en ook veel vragen die je zelf moet beantwoorden. Aan de hand van die vragen breng je in beeld hoe je je gewenste eetgedrag kunt bereiken. En dan vooral, zoals Carina steeds blijft herhalen, “doe het stap voor stap en hou het leuk!” Tenslotte is het wel de bedoeling dat je nieuwe eetgedrag de rest van je leven normaal voor je wordt en dus moet het vooral fijn zijn. Zondigen mag!
Door het boek heen staat een aantal recepten.

Carina’s Crème brûlée
250 ml volle melk
250 ml slagroom
5 eieren
1 vanillestokje
100 gram suiker
50 gram rietsuiker
4 kleine bakjes

Verwarm de oven voor op 125 graden. Doe de melk en slagroom in een pan en breng het voorzichtig aan de kook. Schraap intussen de merg uit het vanillestokje en voeg het toe. Breng aan de kook en laat het vervolgens op een laag vuur pruttelen. Splits de eieren en doe de eierdooiers in een kom. Roer de suiker erdoorheen. Giet de hete room eroverheen en roer goed. Schenk het in de vier bakjes en zet het in de voorverwarmde oven. Laat ze in 30 tot 45 minuten gaar worden. Ze zijn stevig als ze gaar zijn. Haal ze uit de oven en laat ze afkoelen. Zet ze vervolgens in de koelkast en laat ze helemaal opstijven. Dit duurt ongeveer 4 uur, het mag langer. Voor warme crème brûlée zet je ze vervolgens weer ongeveer 15 minuten in de oven. Zodat de crème brûlée warm en ietsje zachter wordt. Strooi de rietsuiker glijkmatig over de bakjes en brand dit voorzichtig met een brander tot karamel. Of zet kort onder de grill: goed opletten, het is zo verbrand!

Dit is geen kookboek en derhalve zijn de recepten niet het belangrijkste onderdeel van het boek. Sterker nog, van mij hadden de recepten er niet in hoeven staan. Er staan er overigens genoeg op de website van Carina Noordervliet. Geen “light” recepten trouwens en dat zie je wel aan de crème brûlée hierboven. Want aan “light” doen we niet en Carina legt ook haarfijn uit waarom niet. Het gaat in dit boek om het veranderen van je gedrag en je gedragspatronen. Om inzicht in jezelf. Tips, trucs, broodjes aap en de zwarte schapen brood, vlees, koffie, suiker en vet. Carina heeft een aantal “bevlogen vakidioten”, zoals zij het noemt, ondervraagd en de verkregen informatie gebruikt in dit boek. Grote namen als Peter Klosse, Edwin Klaassen, Erik Waagmeester en Jan Dirk van de Voort deelden hun kennis en inzichten. Ook informatie over specifieke producten staat door het hele boek heen met veelal vermelding van websites zodat het hier en daar wel reclame lijkt. En een overzicht van de zaken waar Carina graag “zondigt”. Maar ach, boeken zijn duur en wellicht kun je op deze manier een boek wat betaalbaarder houden.
Een nuttig boek. Een fijn boek. Ik had na 15 pagina’s al het gevoel dat ik hier te maken had met een ervaringsdeskundige die precies zegt wat ik, als mens met overgewicht, graag wil horen. Herkenning en erkenning en dat geeft zin en moed om er serieus over na te denken om die knop om te gooien. Jammer dat het woord “zondigen” zo vaak gebruikt wordt als het gaat om lekker eten. Daar zouden we toch echt eens een ander woord voor moeten bedenken. Nogmaals, Carina maakt heel duidelijk dat je het echt zelf moet doen. Wat zij doet is een stuur op je fiets zetten en de richting aanwijzen waar je heen moet. Maar die trappers moet je echt zelf ronddraaien.