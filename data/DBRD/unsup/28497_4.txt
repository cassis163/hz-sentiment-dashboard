Mara is een uitstekende, intelligente en indrukwekkende debuut thriller van een zeer talentvolle auteur.
Het verhaal leest heel erg vlot, bestaat uit korte hoofdstukken met telkens een aantal goed gepositioneerde cliff hangers. Je wordt volledig opgeslorpt door het verhaal en de spanning wordt zeer goed opgebouwd. De auteur bezit een uitstekende background kennis en heeft blijkbaar veel research gedaan. Dat maakt het verhaal nog geloofwaardiger.
Hoofdinspecteur Rani DIAZ die in eerste instantie de moord op een jonge vrouw, die gevonden werd in een hotel in Mechelen, moet oplossen, heeft een moeilijke jeugd gehad. Ondanks haar voorbeeldfunctie heeft ze wel enkele minder fraaie trekjes, zoals bellen in de wagen, sigarettenpeukjes uit het raam gooien en roekeloos rijgedrag vertonen, en een opvliegend karakter, maar ze blijkt toch een integere, gedreven en perfectionistische politievrouw te zijn, waardoor ze snel de sympathie van de lezer krijgt. De ontknoping is zeer spannend en de puzzelstukjes vallen volledig in mekaar. Voor mij was deze thriller het equivalent van een doosje heerlijke pralines: je kan er niet afblijven en je hebt spijt als het doosje leeg is en wil zo snel mogelijk een nieuw gaan kopen.