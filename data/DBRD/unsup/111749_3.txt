In het eerste boek van de Fjällbacka-reeks van Camilla Läckberg maken we kennis met het dorpje Fjällbacka, dat zich aan de Zweedse westkust bevindt. Wat op het eerste gezicht een rustig dorpje lijkt te zijn, blijkt er al snel meer aan de hand te zijn, wanneer Alexandra met overgesneden polsen teruggevonden wordt in haar badkuip. Wanneer Erica Falck en Patrick Hedström op onderzoek uit trekken, komen ze terecht in een web van intriges.

In het eerste boek van de Fjällbacka-moorden maken we kennis met Erica Falck en Patrick Hedström. Erica vindt samen met de onderhoudstechnieker per toeval het lichaam van Alexandra en zo gaat de bal aan het rollen. Alexandra is een oude schoolvriendin van Erica die zich altijd afstandelijk gedroeg, maar Erica heeft nooit geweten waarom. Naar aanleiding van haar zelfmoord gaat Erica neuzen in het verleden van Alexandra en zo komt er het één en ander aan het licht. De lezer maakt niet enkel kennis met Erica, maar ook met Patrick Hedström die meewerkt aan het politieonderzoek. Hij gaat ook op onderzoek uit en samen met Erica vinden ze stukje voor stukje waardoor alles wat in het verleden gebeurd is als één puzzel in elkaar past. Naast Erica en Patrick maken we ook kennis met de bewoners van Fjällbacka en de zus van Erica. Ook wat er met hun ouders gebeurd is, speelt een rol in het verhaal. Naar aanleiding van dit hele gebeuren vindt Erica, die normaal gezien van beroep een biografieschrijfster is, inspiratie om een eerste boek van eigen hand te schrijven.

Het is een spannend en meeslepend psychologisch misdaadverhaal, waarbij je als lezer verrast bent over de uiteindelijke uitkomst. Het boek zit door de vele intriges vernuftig in elkaar en spoort aan om de reeks verder te lezen. Dit is dan waarschijnlijk ook de reden waarom Camilla Läckberg is uitgegroeid tot één van de bestverkopende Zweedse thrillerauteurs. Haar reeks geniet uitstekende kritieken en heeft zijn weg gevonden naar een groot en internationaal lezerspubliek.