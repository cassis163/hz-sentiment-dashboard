Michael Berg deed waar anderen alleen van durven dromen. Hij verbrandde al zijn schepen achter zich en vertrok definitief naar Frankrijk om daar een bestaan als thrillerauteur op te bouwen. Na zijn goed ontvangen debuutroman Twee zomers is er nu de opvolger Blind vertrouwen, een boek dat in ieder geval de prijs voor de mooiste cover van het jaar verdient.

Hoofdpersoon in Blind vertrouwen is opnieuw Chantal Zwart, presentatrice bij Radio Limousine Populaire, een radiostation in Midden Frankrijk. Voor haar programma interviewt zij de Nederlandse auteur Peter Versloot die een boek over het leven in Frankrijk heeft geschreven waarin hij zich neerbuigend uitlaat over de lokale bevolking.
De dorpbewoners van Rebeyrat zweren wraak op de arrogante kwibus uit Nederland en slepen hem voor het gerecht. Tot hun grote teleurstelling wint de Nederlander het proces. Maar daarmee is de kwestie niet afgedaan. Het schrijversgebouwtje op het landgoed van Peter wordt met de grond gelijk gemaakt en de honden van zijn beeldschone vrouw Tamara worden vermoord. Het begint er op te lijken dat ook Peter en Tamara hun leven niet meer zeker zijn. Tenzij Peter publicatie van zijn boek tegenhoudt, maar of de ijdele schrijver dat wil? Chantal Zwart die een documentaire over Peter wil maken stuit op wantrouwen, moordlust en verborgen geheimen.

Het aardige van Michael Berg is dat hij de trend niet volgt van buitenlandse auteurs die naar Frankrijk gaan, zich daar vestigen en dan prachtige boeken schrijven over hun geliefde Franse dorp, de aardige inwoners en hun innige vriendschap met slager en houthakker. Integendeel. Michael Berg toont de keerzijde van de medaille. Een buitenlander blijft een buitenlander. Hij observeert als een buitenlander en wordt behandeld als een buitenlander. Eén misstap en je hebt vrijwel de gehele dorpsgemeenschap tegen je. Blind vertrouwen is de stille getuige van die stelling. Dat neemt niet weg dat Michael Berg zich een meester toont in sfeerbeschrijving en wie nog niet met vakantie is geweest, voelt tijdens het lezen de behoefte om dat ogenblikkelijk te regelen.

Berg ruimt veel ruimte in voor de relaties tussen de dorpelingen onderling en de tegenstelling met de would-be-Fransman Peter Versloot, die zich dankzij veel geld (verkregen uit vorige banen) een groot stuk land, een mooi huis en een prachtige vrouw (Tamara) heeft weten te verwerven. Onderhuids broeien dan ook de nodige gevoelens van afgunst en wantrouwen. Dit onbehagen dat steeds groteskere vormen aanneemt, brengt de nodige spanning met zich mee. De echte spanning, zoals je die in een thriller verwacht, komt relatief laat aan bod. Gelukkig zit de vaart er dan ook goed in en is de karavaan niet meer te stoppen. Moord, passie, overspel, hebzucht en eerzucht, alles komt aan de orde. Het feit dat veel zich afspeelt binnen de beslotenheid van een kleine gemeenschap brengt de hoge druk van een pressure cooker met zich mee. Alle spanning hoopt zich op en het wachten is op de heftige ontlading. Die komt inderdaad met alle verrassingen van dien.

Blind vertrouwen is een heerlijk boek vol Franse romantiek, wijn, caféleven en jachtpartijen.
Hoofdpersoon Chantal is duidelijk aanwezig, maar haar rol in het verhaal is dienend. Zij legt het af tegen de aandacht eisende, mooie, Tamara die alles en iedereen overschaduwt.
De plot van het verhaal is goed doordacht, een Franse film waardig, en de lezer wordt regelmatig op het verkeerde been gezet. Michael Berg is bezig een ijzersterke serie neer te zetten. Sfeervol en spannend. La France, la, la.