‘De dagen’ vertelt het verhaal van de ex-echtelieden, Maud en Maarten. Het stel heeft twee kinderen, Frida en Mees. Op een nacht verdwijnen de twee kleuters spoorloos uit het huis van Maud.

In hun angst, verdriet en wanhoop zijn Maud en Maarten weer tot elkaar veroordeeld, maar dat gaat niet van een leien dak vooral omdat zij tegengesteld met hun emoties omgaan. Bovendien zijn zij beiden als verdachte aangemerkt in de verdwijningszaak.

“De paniek had de geur van nat gras; de smaak van appel; het geluid van zingende vogels; de kleur van verblindend daglicht, dat ongehinderd naar binnen stroomde.”

In de dagen en weken die volgen, wordt er met man en macht naar de kinderen gezocht. De media smult van de zaak en duikt massaal op het doen en laten van –met name- Maud, die er een nogal losbandige levensstijl op nahoudt.

“Hoop was alles wat ik nodig had. Dat begreep Anka ook wel. Ik dacht niet dat zij me lichtzinnig vond. Vrouwen beseften meestal beter waarom een vrouw de aandacht van mannen zocht. Dat had bijna nooit met seks te maken. We vulden gaten in onszelf. Dat mannen dat heel letterlijk namen, daar waren wij niet verantwoordelijk voor.”

Larkens beschrijft prachtig de zenuwslopende dagen van Maud en Maarten en karakteriseert de ex-partners goed. Maarten verandert langzaam van vlotte zakenman in een wrak en Maud beleeft al haar emoties van binnen en zet haar losbandigheid voort, hetgeen haar niet op de sympathie van de media komt te staan.

Niet alleen de twee hoofdpersonen komen overigens goed uit de verf, ook de karakters van de personages die een bijrol vertolken, zoals politieman John, schooljuf Aisa, Ageeth en Stella, worden uitstekend weergegeven. Haar schrijfstijl is van hoog niveau en getuigt van een verfijnd taalgevoel.

“Ik weet niet meer hoe ik me normaal moet gedragen. Ik ben het verleerd. Daarom heb ik me een houding aangemeten die zonder meer geaccepteerd wordt door de andere moeders. Ik ben een moeder. Dat is het enige wat ik moet uitstralen. Vergeet Maud.”

Larkens heeft haar boek opgedeeld in korte hoofdstukken waarin telkens wisselende personages in het licht worden geplaatst. Maud is overigens de enige die de ‘ik-vorm’ krijgt toebedeeld in het verhaal. Na het lezen van een nieuw hoofdstuk zal de lezer met regelmaat denken te weten wie de kinderen heeft ontvoerd. Niets is echter minder waar, Larkens leidt haar lezers naar een heel verrassend plot!

Over de auteur
Larkens woont samen met haar man en jongste zoon in Bedum, een dorp nabij Groningen. In 2013 debuteert zij met de psychologische thriller 'Schaduwdochter'. Haar tweede thriller, 'De betrokkenen' verschijnt in 2015. ‘De dagen’ is in februari 2017 gelanceerd. Larkens werkt momenteel aan een historische roman.

Uitvoering
Uitgever de Crime Compagnie
ISBN10 9461092083
ISBN13 9789461092083
Paperback, 300 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/