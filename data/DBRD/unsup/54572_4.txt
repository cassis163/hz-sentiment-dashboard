De meeste lezers zullen Stephen King vermoedelijk van zijn vuistdikke griezelromans kennen, zoals Bezeten Stad, Het en De Beproeving. Een beetje King liefhebber zal echter weten dat lang niet al zijn boeken bevolkt worden door vampieren of ander duivelsgespuis. Hij heeft zat andere genres geschreven, waarin weliswaar de grenzen van het mogelijke soms worden overschreden, maar die weinig met klassieke griezelverhalen te maken hebben. Voorbeelden hiervan zijn The Shawshank Redemption en 22/11/63. En dan zijn er nog de korte verhalen, waarvan King er tientallen heeft geschreven.

De bazaar van boze dromen is een collectie van een aantal van die verhalen, die elk netjes worden ingeleid door een voorwoord van King, waarin hij uitlegt in welke tijd hij het heeft geschreven en hoe het idee voor het verhaal is ontstaan. King zegt zelf van nature een romanschrijver te zijn en dat hij een bijzondere voorkeur heeft voor dikke boeken 'waarin zowel schrijver als lezer zich kan onderdompelen en waar de fictie een kans krijgt een wereld te worden die bijna echt is.' King vergelijkt een roman wat dat betreft met een relatie. 'Wanneer een lang verhaal geslaagd is, hebben schrijver en lezer niet alleen een verhouding; ze zijn met elkaar getrouwd.' Toch waagt King zich zo af en toe graag aan een uitstapje naar het kort verhaal. 'Het kan inspirerend zijn, soms zelfs schrikbarend, als een wals met een onbekende die je nooit meer zult zien, of een kus in het donker, of een prachtige curiositeit die op een goedkoop kleedje te koop ligt bij een straatverkoop.'

Slechts een klein deel van de verhalen in Bazaar van boze dromen bestaat uit klassieke horrorverhalen. De meeste mensen komen om het leven door tamelijk triviale zaken als ziektes en ongelukken. Toch merk je dat het echte King verhalen zijn doordat ze - zoals King zelf placht te zeggen - allen tanden hebben, die gemeen kunnen bijten. Vileine humor en een donkere atmosfeer zijn kenmerken die door de hele bundel heen terugkomen. De verhalen wisselen weliswaar van kwaliteit, maar ze verrassen bijna allemaal door hun ontknoping en door hun literaire gehalte. Want ja, King is echt een goede schrijver die meer kan dan alleen een spannend verhaal vertellen en dat komt in zijn korte verhalen misschien nog wel meer tot zijn recht dan in de vaak toch breedvoerige romans die hij schrijft. De kwaliteiten van King zijn hier nog duidelijker doordat ze sneller aan de oppervlakte komen en de verhalen nog vaker dan de romans een gemene, directe 'bite' hebben. Jammer bij het korte verhaal is alleen dat het dan na maximaal zeventig bladzijdes alweer ophoudt. Een goed kort verhaal heeft echter een impact die onevenredig lang na kan blijven galmen en daar zitten er zeker een aantal tussen. Mooi ook zijn de odes die King brengt aan diverse schrijvers en daar per verhaal zijn stijl daar iets op aanpast zonder zijn duidelijke King-signatuur los te laten. Dat alles maakt deze bundel tot een fascinerende en intrigerende leeservaring.