De mysteries van de raaf: Het griezelige kasteelbeest. - Marcus Sedgwick.
Dit is deel 1 van een serie, er zijn er nu twee vertaald naar het Nederlands. In het Engels zijn er minstens 5 boeken van Raven mysteries. Ook een serie van Marcus Sedgwick is “Elfmeisje en raafjongen”, hier is pas 1 boek vertaald naar het Nederlands.
Het griezelige kasteelbeest is geschreven voor kinderen vanaf ongeveer 9 jaar. Het is een boek dat zowel jongens als meisjes leuk zullen vinden. Er staat op elke bladzijde wel een (zwart-wit) tekening, wat kinderen erg zal aanspreken.
Het boek gaat over Edgar, een oude raaf, die al eeuwenlang in het kasteel op de berg woont. Hij heeft al vele generaties mensen meegemaakt in het kasteel. Nu woont er een vreemde familie, alle gezinsleden zijn al even bijzonder. Edgar begint met vertellen dat de familie in het kasteel zo dwaas is dat hij hen vaak uit de moeilijkheden moet halen. Dan geeft hij als voorbeeld die ene woensdag en start het boek echt. Tussendoor vertelt Edgar over het kasteel, de familie en het personeel. Op een dag wanneer Edgar lekker rond het kasteel fladdert, ziet hij iets waar hij de kriebels van krijgt...HET, een afzichtelijk,  afschuwelijk, afgrijselijk ding. Hij gaat op onderzoek uit en merkt al snel dat zijn gevoel juist is….Edgar besluit hulp te halen, maar die dwaze mensen willen het maar niet snappen.
Er ontstond een spannend avontuur, met veel grappige stukjes.
Ik denk dat kinderen dit een leuk boek zullen vinden, al zitten er soms wel heel moeilijke woorden in als “alambiek”. Het is spannend, maar niet te. Dat komt ook omdat er veel grappige dingen in voor komen. Het droge commentaar van Edgar op die dwaze mensen is ook erg komisch.
Drie en half ster