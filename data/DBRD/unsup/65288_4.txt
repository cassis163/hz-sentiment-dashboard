Celeste Ng is opgegroeid in Pennsylvania en Ohio, US. Ze studeerde aan Harvard en de University of Michigan. Haar korte verhalen en essays zijn gepubliceerd in o.a. One Story, TriQuarterly, Bellevue Literary Review en the Kenyon Review Online en ze heeft voor een van haar verhalen de Pushcart Prize in ontvangst mogen nemen. In de zomer van 2015 verscheen haar debuutroman Wat ik nooit eerder heb gezegd. Celeste Ng heeft inmiddels haar tweede roman Kleine brandjes overal geschreven en werkt aan een collectie korte verhalen, daarnaast geeft ze ook les aan Grub Street, een creative writing centre.

Shaker Heights, een rustige, progressieve plaats in Cleveland, is een stad waar alles minutieus is gepland. De straten, de kleur van de huizen, niets wijkt af van het voorgeschreven protocol. Zelfs de succesvolle levens van de bewoners lijken gepland. Elena Richardson woont er met haar man en vier kinderen. Elena verhuurt een huis dat ze bezit aan Mia Warren en haar dochter Pearl. Mia is kunstenares en een alleenstaande moeder. Sinds jaar en dag trekt ze met haar dochter door Amerika van plaats naar plaats. Pearl trekt veel met de kinderen van de Richardsons op en is er kind aan huis. Mia en Pearl huren niet alleen het huis van de Richardsons, maar worden ook een belangrijk onderdeel van de familie. Door een adoptiezaak van vrienden komen Mia en Elena echter lijnrecht tegenover elkaar te staan. Dit heeft grote gevolgen voor alle betrokkenen.

Kleine brandjes overal is een prachtig geschreven boek. De auteur hanteert een gemakkelijke schrijftaal met prachtige zinnen. Het is een roman vol met prachtige karakters, stuk voor stuk uitvoerig belicht. Celeste Ng vertelt in flashbacks en flash forwards haar verhaal. We leven intens mee met de gezinnen van Elena en Mia, twee zo totaal verschillende vrouwen. Kleine brandjes overal is een verhaal over hoe een vriendschap ontstaat en wordt getest, over hoe moederschap verder gaat dan bloedbanden. Deze roman heeft een fantastische mooie opbouw. We beginnen met het eind, een heftige brand die het huis van de Richardsons in de as legt. Daarna wordt er verteld vanaf het begin en waarom dit alles zo heeft kunnen gebeuren en wat de oorzaak van dit alles is. Celeste Ng vertelt buitengewoon boeiend haar verhaal. We zitten vanaf het begin tot het eind gekluisterd aan het boek.
Kleine brandjes overal is een prachtige ontroerende roman die zorgt voor vele uurtjes leesplezier.

Ik waardeer het dan ook met 4,5*