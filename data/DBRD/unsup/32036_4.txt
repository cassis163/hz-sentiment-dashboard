Tussen de sterren van Katie Khan wordt omschreven als een kruising van Gravity en One Day. Het betreft inderdaad een romantisch verhaal in de ruimte, maar juist het aardse aspect van het verhaal wist mij te raken. Een heerlijk boek voor tussendoor om bij weg te zwijmelen.

Carys en Max zweven in ruimtepakken in de ruimte, met uitzicht op planeet aarde. Romantisch zou je zeggen, ware het niet dat ze nog maar voor negentig minuten zuurstof hebben. Ze zullen over anderhalf uur sterven, tenzij ze met een slimme oplossing komen. Door de vlotte schrijfstijl van Katie Khan vlieg je door het boek heen en kom je veel te snel aan bij de ontknoping. Helaas bleef ik bij de climax een beetje verward achter.
Tussen de sterren is een bijzonder liefdesverhaal in outer space - al was het voor mij niet de romantiek die me zo van dit boek deed smullen. Wat mij betreft zat de kracht van het verhaal op aarde. Ik las graag over de nieuwe ordening van de mensheid in Europia, waar ware liefde voorbehouden is aan mensen van 35 jaar en ouder. De world building van deze toekomstige samenleving was erg indrukwekkend (bijvoorbeeld het rouleren, de vovoides en de eerder genoemde relatieregel). Individualisme staat centraal in de samenleving van Europia, daarom is het rouleren ingevoerd; eens in de zoveel jaar ben je verplicht om te verhuizen naar een andere vovoide (lees: land / provincie van Europia). Heel graag zou ik meer lezen over dit universum!
Ik vond het heel fijn om eens te lezen over personages van mijn eigen leeftijd in plaats van de vele tieners in young adult boeken. Carys en Max zijn rond de 25 jaar, waardoor ik me goed met hen kon identificeren. De vertelwijze waarop er van de ruimte naar flashback wordt gesprongen, zorgt dat je de personages goed leert kennen. Ook is het interessant om te lezen hoe de personages uiteindelijk in de ruimte zijn beland. Ik moet echter wel zeggen dat vooral Max behoorlijk clich√© is: hij is een echte rokkenjager die flirt met alles en iedereen totdat hij Carys ontmoet. Dan weet hij dat hij de Ware heeft gevonden en is hij opeens de perfecte boyfriend. Ehm nee?!
Tussen de sterren is een origineel liefdesverhaal in outer space. Het contrast tussen de individualistische ordening van de maatschappij in Europia en de romantiek in de ruimte is ontzettend groot, wat het verhaal kracht geeft. Planeet aarde wordt tot in de details geschetst, maar in de ruimte had ik graag toch iets meer diepgang gehad. Daarnaast vond ik de romantiek en de personages hier en daar wat cheesy - al zat dat nergens mijn leesplezier in de weg. Een vlot lezend verhaal over twintigers en de toenemende mate van individualisme in onze maatschappij. Luchtig en prima voor tussendoor, met tegelijkertijd een krachtige onderliggende boodschap.
Deze recensie verscheen ook op Oog op de Toekomst.