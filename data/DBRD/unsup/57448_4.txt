http://iboek.weebly.com/recensies/butchers-crossing-john-williams

Into the Wild … Dàt is de wens van de jonge Will Andrews. Hij stopt zijn studies aan Harvard en trekt naar het ‘Wilde Westen’. Door de wildernis in te trekken hoopt hij zichzelf te ontdekken. Aangekomen in het ontiegelijke cowboysnest Butcher’s Crossing (Kansas) zoekt hij een zekere MacDonald op, een oude kennis van zijn vader. Deze huidenverkoper wijst hem een ervaren bizonjager aan met wie hij mee kan. Andrews schiet zijn hele vermogen voor om een ossenspan, wapens, paarden en mondvoorraad in te slaan voor de jacht. Jager Miller neemt zijn compaan Charley Hoge mee en huurt vilder Schneider in. Dit bizarre viertal vertrekt in het najaar voor een lange tocht naar een verborgen bergvallei waarvan Miller weet dat daar nog een laatste grote kudde bizons moet grazen. Wat voor Andrews het avontuur van zijn leven moet worden, loopt uit op een ware ramp. Maar hij houdt er ook een levensles aan over: wie jong is, is eerzuchtig weet hij nu. En de oude MacDonald wist het al: ons leven is gebaseerd op leugens en die leugens voeden we zelf. Eenmaal je daar achter bent, weet je dat er niets is. En niets is precies datgene wat Andrews aan de heikele onderneming overhoudt: geen jachtbuit, een bekaaide liefdeservaring en een lege geldbuidel.

Wie een rasechte western wil lezen, zit met Williams Butcher’s Crossing goed voor een literaire Sergio Leone-ervaring. Recensenten verwijten Williams een te traag tempo aan te houden, maar vergeten we niet dat dit werk dateert uit het pre-digitale 1960. Bovendien wil ik cowboys zien die zich met die coole machopas door het dorp bewegen. Je moet dus wat geduld oefenen, maar het loont. Williams penseelt zijn western met woorden op het blad. Met een country of bleugrassdeuntje op de achtergrond zit je zo mee in de karavaan richting bizonjacht. Een topper!