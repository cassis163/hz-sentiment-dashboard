Emma Morley en Dexter Mayhew ontmoeten elkaar in de nacht van hun afstuderen. Na een mislukte poging op seks, besluiten ze de volgende dag, 15 juli, Saint Swithin's Day, door te brengen. Daarna scheiden hun wegen weer. Maar na één dag samen door te hebben gebracht, kunnen ze niet stoppen met aan elkaar te denken. Twintig jaar, 2 mensen en maar één dag.

Ik heb niet vaak dat ik een boek niet kan wegleggen en dat ik er weinig over heb te zeggen. Op het einde was ik sprakeloos en moest het even laten bezinken.
Dit boek sleept je zo mee en je hebt zo te doen met de hoofdpersonages. Elke keer als er iets net niet gebeurd, hoor je jezelf zuchten en wil je het boek wegleggen omdat je even met je ogen moet rollen. Emma is zo'n heerlijk, cynisch, onzeker persoon en Dexter is soms wat te vol van zichzelf, maar samen vullen ze elkaar aan. Samen zijn ze één. Em en Dex, Dex en Em.
Sommige delen zijn hartverscheurend om te lezen en ik las het ook met tranen in mijn ogen en op zulke momenten wil je dat het anders was gegaan. Dat er nog meer jaren waren.

De personages zijn realistisch en het verhaal is dat ook. Het is niet rozengeur en maneschijn. Het is vaak hoe het leven gaat; mensen uit het oog verliezen, de juiste persoon, alleen niet de geschikte tijd, de geschikte tijd en niet de juiste persoon zijn.
We lezen niet elk jaar en dat hoeft ook niet. Je weet precies wat er tussen die gaten is gebeurd.
Je leeft zo ontzettend met de personages mee en leert ze zo goed kennen dat je uiteindelijk weet hoe die persoon denkt. Doet Dex iets verkeerd dan weet je gewoon dat Em het niet goed zou vinden en met haar ogen zou staan te rollen.

Dit boek laat je weten wat vriendschap is en tot hoe ver dat kan gaan. Hoe sterk de band kan zijn en hoe diep de gevoelens gaan. Want vaak denk je: is dit wel vriendschap?
Soms loopt het leven anders dan je gewild had en soms loopt het precies zoals het moet lopen; met vallen en opstaan, mensen verliezen en nieuwe mensen ontmoeten, jezelf verliezen en uiteindelijk in iemand anders weer vinden.

Kortom, een prachtig boek. Humoristisch, meeslepend en hartverscheurend. Het heeft het allemaal. Ik reken dit zeker tot één van mijn favoriete boeken.