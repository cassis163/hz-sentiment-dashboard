Muziek speelt een grote rol in 'Gezworen vrienden'. In het boek zijn qr-codes opgenomen die verwijzen naar muziekfragmenten. Samen vormen deze nummers de soundtrack bij het boek. Ook leuk om op Spotify de afspeellijst te beluisteren terwijl je aan het lezen bent.
Het verhaal heeft een geweldig goede plot, het blijft tot het einde spannend. Het leest hier en daar als een spannend jongensboek. Dit vind ik bijzonder knap gedaan van Edward, hier laat hij ons een beetje kennismaken met de scouting uit de jaren tachtig. Onschuldig... of toch niet?

Edward Hendriks heeft een heel prettige schrijfstijl waardoor het vlot doorleest. De personages zijn goed uitgewerkt. Goed ook om de verschillende verhaallijnen in een ander lettertype neer te zetten.
De hoofdpersoon is aan grote verwarring onderhevig:

'Ik was kwaad, maar diep vanbinnen was ik ook bang. Bang voor de confrontatie met het verleden. En bang voor wat dat voor de toekomst zou betekenen.' Deze verwarring wordt alleen maar groter.
'O, god. Het bloed. Eigenlijk precies zoals we het vroeger hadden gespeeld. Tour of Duty: Oorlog. Ik probeerde me ertegen te verzetten. Dom en gevaarlijk om nu te gaan rijden, ik wist het. Maar ik moest weg. Kon niet blijven. Te erg.'

Het einde is een grote verrassing. Eerder in het boek weet je ongeveer wat er aan de hand is, maar nog niets over het hoe en waarom. Dat wordt gaandeweg het einde van het verhaal duidelijk. De epiloog is heel sterk en zet je aan het denken... Gaan we wel goed met onze aarde om? En wat als...?