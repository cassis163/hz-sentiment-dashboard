Een eer Ik vind het lastig om deze recensie te beginnen. Niet omdat het boek zo slecht was, maar omdat het boek zo ontzettend goed was dat ik sprakeloos ben. Ik vind het een eer dat ik dit boek bijna twee maanden voor publicatie heb mogen lezen en ook nog eens een quote aan mocht leveren! Ik ben helemaal trots. Overspoeld Ik had al verwacht dat ik het een goed boek zou vinden gezien ik fan ben van de New Adults van Zomer & Keuning, maar dit, dit had ik niet verwacht. Dagmar mailde mij het PDF bestand met het boek en schreef daarbij "Ik huil niet vaak bij boeken en als ik al huil dan is het toch wel bij de laatste pagina’s, maar dit keer was het aan het begin al raak!" Ik weet nog dat ik dacht dat het vast wel een beetje mee zou vallen en ik niet daadwerkelijk zou gaan huilen, maar dat het bij tranen in mijn ogen zou blijven. Zat ik daar toch even goed naast! Ik heb zowel aan het begin als aan het eind tranen met tuiten gehuild, met trillend lipje erbij en al. Dit is werkelijk een fantastisch debuut van Rebecca Yarros. Geraakt Onverminderd heeft mij geraakt op een manier waarop ik nog niet eerder ben geraakt. Het is een boek over verlies, en er weer bovenop komen. We zien hoe de dood van een militair een thuisfront kan raken. Elk personage gaat er anders mee om. De moeder die compleet instort, de dochter die de weg kwijt raakt, de zoon die bijna te jong is om het te begrijpen, de oma die alles al een keer meegemaakt heeft en met raad en daad bijstaat, en de hoofdpersoon, de dochter die alles bij elkaar probeert te houden. Het is een interessante wisselwerking en elke verhaallijn is goed uitgedacht en heeft een begin en een eind. Quotewaardig Je wordt helemaal meegetrokken in het verhaal en ik voelde elke emotie diep in mijn hart. Naast dat ze alles quotewaardig heeft verwoord zorgde ze er dus voor dat elke emotie zo beschreven is dat je het niet anders kan dan voelen. Na het dankwoord te hebben gelezen (ja ik doe dat soms) en ook het stukje over de auteur, begrijp ik ook waarom het allemaal zo echt aanvoelt. Ze kan zich namelijk heel goed inleven in wat ze schrijft, mede doordat ze zelf tot de militaire familie behoort. Daarnaast is ze ook moeder van ijshockyende kinderen. Fijne schrijfstijl Onverminderd leest je in een mum van tijd uit door de fijne schrijfstijl van Rebecca Yarros en omdat ze ervoor zorgt dat je je in kunt leven in de personages. Zelfs als je, net als ik, eigenlijk helemaal niet weet hoe het allemaal werkt in een militaire familie. Het verhaal kakt nergens in en blijft je trekken van begin tot eind. Het verveelt geen moment. Meer, please? O, en vergeet ik nu serieus te vertellen over die übersexy man die in Embers leven komt? Ja, dat ik er weer een nieuwe fictional crush, genaamd Josh, bij heb is een feit. Ook zijn verhaal is fantastisch vormgegeven en heeft nog diverse verrassende wendingen die ik hier niet prijs zal geven. Ik zou eindeloos over hem kunnen praten, maar ik wil verder echt niks van het verhaal loslaten omdat je het echt gewoon moet ervaren, zelf moet voelen. Van Rebecca Yarros wil ik zeker meer lezen. Gelukkig las ik dat er nog twee boeken aankomen, waarvan in elk geval één gaat over een ander personage dat we in dit boek leren kennen en ik kan niet wachten tot Zomer & Keuning dat boek ook naar Nederland haalt (het liefst morgen nog). Op de blog van Rebecca Yarros lees je meer over de komende twee boeken, en zie je ook hoe Rebecca Yarros de personages voor zich ziet. Conclusie Voor een boek waardoor ik in eerste instantie sprakeloos was is uiteindelijk een spraakwaterval ontstaan en wordt het tijd dat ik er een einde aan breid met een conclusie. Er is gewoonweg zoveel goeds te zeggen over dit boek. Het is een fantastisch debuut van Rebecca Yarros. Onverminderd raakt je diep in je hart en verveelt geen moment. Zet die tissues maar vast klaar, want het is een emotionele rollercoaster en huilen ga je sowieso. Ik had op pagina negen al de eerste tranen in mijn ogen en tegen het einde van het boek heb ik op een gegeven moment zoveel tranen gelaten dat ik alleen maar wazige woorden zag. Echt, dit boek MOET je lezen!
"Onverminderd raakt je diep in je hart, sleept je mee en verveelt geen moment. Vergeet de tissues niet!"