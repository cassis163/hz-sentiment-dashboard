Voor alle Max Verstappens’ in de dop.

Het is meestal niet zo moeilijk om te zeggen wie een boek heeft gemaakt, maar soms ligt het een beetje anders. Zoals de Geronimo reeks waar de muis zelf de auteur is… Hier is het een Ferrari boek dat is vorm gegeven door Franco Cosimo Panini Ediotore S p A (lees: Ferrari organisatie)

Enzo Ferrari zei ooit: Vraag een kind om een auto te tekenen en het is zekersteweten een rode. In dit boek Ferrari Zoek & Vind moet je niets anders doen dan de Ferrari zoeken. Simpeler kan niet, zou je denken. Maar voor een kind van een jaar of vier zijn de opdrachten een leuke uitdaging.

In een paginagrote puzzel met honderden tekeningen moet je 6 steeksleutels zoeken en in een stad waar je maar 1 rode auto ziet, moet je er toch echt 20 kunnen vinden! En zie jij de drie coureurs met een helm op?

Dit is echt een leuk boek. Niets meer en zeker niets minder. Voor een kind dat verzot is op auto’s is dit een ware must. Kijk je op zondag graag naar Max Verstappen en eindigt hij net achter die vervelende rooie? Zit jij dan op het puntje van je stoel én heb je ook nog eens een peuter/ kleuter rondhobbelen? Dan vind je dit zelf zeker ook een leuk voorleesboek. Nou ja voorleesboek… het is een zoekboek.

Zijn de tekeningen van grote klasse? Ja, ze zijn erg mooi, wel erg strak, zonder veel ruimte voor fantasie. Het is geen kunst of zo: het is gewoon erg professioneel en stijlvol vormgegeven. Je hebt boeken met een mooi verhaal en je hebt boeken die oogstrelend mooi zijn en je hebt boeken waar je actief in kan verdrinken. Dit boek behoort tot de laatste categorie. Je peuter kan uren kijken naar de verschillende auto’s en zoeken naar een kruiskopschroevendraaier. Daarmee traint hij heel actief zijn hersens. Soms moet je tellen en een andere keer moet je wegcijferen. Iedere pagina vormt een nieuwe uitdaging. Liefde voor boeken wordt op verschillende manieren aangeleerd en dit zoekboek is zeker een aanrader.

Natuurlijk denkt iedereen meteen aan “Waar is Wally”. Dat was iets ingewikkelder en voor oudere kinderen. Bij Wally zijn de tekeningen gedetailleerder en chaotischer en daardoor grappiger. Hier is het een puzzel voor kinderen tot een jaar of 6.

Het leukste aan Ferrari Zoek & Vind zijn de verborgen plaatjes. Je kunt flapjes omklappen om verder te zoeken.

Nieuwsgierig geworden? Neem dan snel een kijkje in onze Facebookgroep voor de winactie die loopt tot en met 14 november 2017.