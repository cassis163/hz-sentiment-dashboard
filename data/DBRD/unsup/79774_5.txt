Voorlopers; Een meisje, een gave, een missie. De missie van Mirjam Hildeband is wat mij betreft in ieder geval geslaagd met dit spannende en goed geschreven debuut. De nauwkeurig omschreven en dus ronde karakters van de personages laten je ook na het sluiten van het boek nog nagenieten van hun aanwezigheid. In Voorlopers beschrijft de auteur een soort nieuwetijdskinderen met gaven die alleen door elkaar begrepen worden. En wat moet je dan als je zulke gaven hebt? Mirjam heeft daar een mooie kijk op, waarmee ze een totaal nieuwe deur openduwt in de wereld van young adult-romans. Het verhaal is uniek, de verhaallijnen zitten goed in elkaar en lopen mooi naar elkaar toe, waarna ze pas aan het einde bijna als vanzelf ineenschuiven. Naast het bijzondere verhaal heb ik genoten van de mooie omschrijvingen. De auteur weet deze zo te brengen dat je direct voor je ziet wat er gebeurt, zonder ze letterlijk te benoemen. Vakmanschap, vind ik dat. De laatste pagina heb ik meermalen gelezen omdat ik het moeilijk vond om het boek weg te leggen. Met een zucht heb ik het uiteindelijk dichtgeslagen. Vervolg graag!

Voorlopers is een van de elf leestips van de Jonge Jury en zit dan ook in de running om de Jonge Jury Prijs 2018 te winnen. Wat mij betreft maakt dit boek een grote kans.