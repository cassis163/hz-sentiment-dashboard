Star (Asterope) D’Aplièse is een van de zes geadopteerde dochters van Pa Salt. In dit derde deel uit de serie ‘De zeven zussen’ gaat het over haar, de derde in de rij van zes zussen.
Star is een stille, introverte, jonge vrouw. Ze is erg close met haar uitbundige zusje CeCe. Zo close dat ze alles samendoen. Ze hebben over de hele wereld gezworven maar zijn nu neergestreken in Londen. CeCe volgt daar de kunstacademie en Star een kookcursus. Na de dood van Pa Salt heeft CeCe een prachtig appartement voor haar en Star gekocht, maar Star krijgt steeds meer last van de beklemmende band tussen de twee zussen. Ze voelt zich als een gekooide tijger. Star heeft veel verdriet om Pa Salt, deze heeft een brief voor haar achtergelaten met wat informatie over haar afkomst.
Op een zeker moment durft Star, na lang twijfelen, de brief te openen. De aanwijzingen zijn summier maar er zit een prachtig zwart beeldje van een kat bij. Ook zou het spoor beginnen in een geheimzinnige boekwinkel.

Star toont lef en gaat op onderzoek uit. Ze treft een prachtige, haast antieke, boekenwinkel aan met een excentrieke eigenaar: Orlando. Orlando biedt haar een baantje aan en Star accepteert dat dankbaar. Na enige tijd vraagt Orlando haar mee naar zijn familie op High Weald, een verwaarloosd landgoed. Daar leert ze zijn familie kennen: Rory, een zevenjarig doof jongetje en Marguerite zijn moeder. In het naburige Home Farm woont Mouse, de norse broer van Orlando.
Orlando en Mouse zijn in de verte verwant aan Marguerite: ze delen dezelfde overgrootmoeder, Flora Nicholls. En laat dat nou net degene zijn naar wie Star op zoek moest gaan…..

Mouse vraagt haar naar het prachtige beeldje, hij vermoedt dat het wellicht met Flora Nicholls te maken heeft en wil het laten onderzoeken. Star stemt daarmee in, ze is erg nieuwsgierig naar haar afkomst en blij dat de broers een groot gedeelte van Flora’s dagboeken in huis blijken te hebben.

Vanuit de dagboeken leren we Flora Nicholls beter kennen. Flora groeide op als oudste dochter in een gezin van verarmde adel. Ze heeft een jonger zusje, Aurelia. Op enig moment wordt Aurelia voorgesteld aan het hof, een eer die Flora nooit gegund is. De ouders van Flora en Aurelia gaan zelfs zo ver dat ze hun landgoed willen verkopen om een bruidsschat voor Aurelia te hebben. Flora staat er niet echt bij stil waarom haar jongere zusje wel aan het hof is voorgesteld en zij niet. Terwijl haar moeder en zusje in Londen zich vermaken op bals en diners op zoek naar een geschikte huwelijkskandidaat, vermaakt Flora zich thuis. Helemaal als de buurjongen, Archie, haar op komt zoeken en haar mee uit neemt voor een klimtocht. Archie en Flora beginnen iets voor elkaar te voelen…

Tot zover het verhaal van Flora, meer dagboeken zijn er op het verwaarloosde landgoed niet te vinden. Star vermaakt zich er uitstekend, ze zorgt voor Rory wanneer zijn moeder voor haar werk naar Frankrijk gaat. Jammer alleen dat Mouse er zo vaak is, hij lijkt geen belangstelling te hebben voor zijn familie en vindt dat de boekenwinkel van Orlando verkocht moet worden om de peperdure rekeningen voor het landgoed te kunnen voldoen. Star reist met Orlando terug naar Londen. Daar ontdekt ze de andere dagboeken van Flora. Voordat ze deze kan gaan lezen, valt Orlando ongelukkig en gaat hij terug naar zijn familie om te herstellen.

Dan komt de andere broer, Mouse, naar Londen om Star meer te vertellen over het levensverhaal van Flora. Hij leest haar voor uit de overige dagboeken. Over de verwijdering tussen Aurelia en Flora. Over Flora’s hechte vriendschap met Beatrix Potter. Over Teddy, het kindje wat ouderloos achterblijft als zijn moeder bij de geboorte sterft. Beetje bij beetje wordt het Star duidelijker wat haar afkomst is. Maar heeft ze voldoende lef om achter de gehele waarheid te komen?
En is ze sterk genoeg om de band met CeCe wat te verminderen om zo te ontdekken wie ze zelf is?
Pa Salt had immers nog een andere boodschap meegegeven: de eik en de cipres groeien niet in elkaars schaduw. En Star is al die jaren de schaduw geweest van CeCe, voor andere relaties was geen ruimte.

Mijn mening: Wat een prachtig boek weer van Lucinda Riley, ze blijft me in deze serie steeds boeien. Het verhaal van Star is niet makkelijk, ze is erg intelligent, heeft een goede opleiding gevolgd en zou zelfs door mogen studeren aan Cambridge. Dat heeft ze niet gedaan om bij haar zusje te blijven, om op haar manier voor CeCe zorgen. Maar het wordt tijd om op eigen benen te staan, haar angsten te onderkennen en op zoek te gaan naar haar afkomst. De tweede verhaallijn is die van Flora Nicholls. Ook dit verhaal wordt door de auteur prachtig vormgegeven met een historische onderbouwing. Al met al heb ik weer erg genoten van dit boek, wederom vijf sterren! Gelukkig komt deel vier, Parel, al in september uit!