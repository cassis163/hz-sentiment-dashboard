Edinburgh, 1847. Will Raven heeft zijn doktersstudies achter de rug en staat op het punt deze te completeren als assistent van dokter Simpson. De avond ervoor blijkt een prostituee en tevens vriendin van Will, te zijn vermoord. Zelf krijgt hij bovendien klappen te verwerken van enkele schuldeisers van wie hij geld had geleend. Gehavend komt hij de volgende dag bij de dokter aan, waar Sarah Findley een van de dienstmeiden is. Ze vertrouwt hem niet want hij lijkt haar geen type om dokter te zijn. Als meer vrouwen vermoord worden, duikt Will dieper in deze zaak. Sarah ontdekt ondertussen dat Will niet is wie hij zegt. Maar toch zijn ze genoodzaakt hun wantrouwen t.o.v. elkaar opzij te zetten en samen te werken om de moordenaar te ontmaskeren.

Dit Engelstalige boek is geschreven in Engels dat bewust wat verouderd is. De beide schrijvers hebben hun best gedaan een gulden middenweg te zoeken tussen Engels dat wij begrijpen en Engels dat anderhalve eeuw geleden gesproken werd. De spelling is derhalve hedendaags maar sommige gebruikte woorden of zinsconstructies zijn in onbruik geraakt. Omdat het verhaal zich in Schotland afspeelt, leggen ze de personages ook af en toe een typisch Schotse zin in de mond. De lezer krijgt op die manier heel goed de sfeer van het Edinburgh van toen mee.

De moorden oplossen en de moordenaar vinden, is wat Will en Sarah samenbrengt. In andere omstandigheden zouden de dokter in wording en de dienstmeid nooit on speaking terms zijn geraakt, maar in dit geval gebeurt dat wel degelijk. Om Sarahs aanwezigheid als hoofdpersonage nog meer aannemelijk te maken, is zij een jongedame die meer verlangt van het leven dan dienstmeid zijn. Ze heeft toegang tot de bibliotheek van de dokter en leert uit zijn boeken heel wat meer dan de gemiddelde meid toen waarschijnlijk in een heel leven aan kennis vergaarde.

De wisselwerking tussen Will en Sarah is niet heel erg sterk uitgewerkt. Het grootste deel van de tijd gaan ze ieder hun eigen gang. Slechts op de cruciale ogenblikken komen ze samen. Vermits dit boek het eerste van een serie behoort te worden, verandert dat in de volgende boeken ongetwijfeld. Ook afzonderlijk zijn de beide hoofdpersonages nog niet erg sterk. Will heeft wat meer achtergrond dan Sarah en heeft op dit ogenblik het meeste potentieel om als seriepersonage te groeien. Sarah zit voorlopig in dat keurslijf van dienstmeid vast en als de schrijvers haar willen laten groeien, zullen ze haar een iets andere rol moeten toebedelen. De personages vormen dan ook niet de sterkte van dit boek. Zelfs het moordverhaal is niet eens het krachtigste element. Dat is oké, maar niet uitzonderlijk. Wat bijzonder is aan dit boek, is de volledige achtergrond waartegen het speelt.

De schrijvers geven een mooi beeld van het midden van de negentiende eeuw. Edinburgh wordt sfeervol weergegeven met meer dan voldoende details. Dat is ook zo voor hoe de personages zich gedragen. Daarbinnen hebben de auteurs ook heel veel informatie toegevoegd over de opkomst van de anesthesie. Verdoven werkt in die tijd soms heel goed, maar het loopt ook geregeld fout. Ether is het belangrijkste verdovingsmiddel, de mens het belangrijkste object waarop hiermee geëxperimenteerd wordt. Later komt chloroform. In beide gevallen laten de auteurs goed zien hoe die middelen gebruikt werden. Ook de gruwelijke methoden die werden gehanteerd om moeilijke bevallingen tot een “goed” einde te brengen, worden gedetailleerd beschreven. Deze beschrijvingen zijn niet geschikt voor zwakke magen.

Het boek vangt meteen met een moord aan, waarna de auteurs ruim de tijd nemen om de achtergrond te schetsen. Ze doen het langzaamaan, en daarom duurt het enige tijd voor de spanning opnieuw wordt opgebouwd en er verdergegaan wordt met het oplossen van de misdaden. Dit is dan ook geen thriller maar een misdaadroman die rustig naar zijn einde toe evolueert. De medische technieken zijn pakken gruwelijker dan het eigenlijke misdaadverhaal. Het boek laat zich dan ook grotendeels zeer ontspannen lezen en is bijzonder geschikt voor wie tragere Britse schrijvers zoals een Agatha Christie of een Ellis Peters erg kan waarderen.