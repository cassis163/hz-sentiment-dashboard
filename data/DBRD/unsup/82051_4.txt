De nadruk ligt in dit deel meer op de actie dan in het eerste deel van de serie. Ook spelen emoties weer een belangrijke rol. Deze zijn erg belangrijk voor het plot. Ze worden dan ook goed uitgewerkt en inzichtelijk gemaakt. Actie en emotie zijn erg nauw verweven in dit verhaal.

Hester en Siem komen voor moeilijke keuzes te staan in dit boek. Met name Hester krijgt het op dit vlak zwaar te verduren. Ik vond het interessant om te zien hoe ze daarmee om ging. Ze kiest ook niet altijd voor het voor de hand liggende, wat me soms aangenaam verraste.

Er komen vrij heftige scenes voor in dit boek. Deze zijn heel goed en beeldend beschreven. Dit maakte het voor mij erg spannend. Het laat wel weer zien dat deze serie het meest geschikt is voor de oudere YA of NA lezer.

De actie is net als in deel 1 weer enigszins over the top. Maar ook nu vond ik dat eerder leuk dan storend. Het had ook een functie voor het verhaal, dus de spectaculaire gebeurtenissen kwamen niet helemaal uit het niets.

Het einde vond ik erg sterk. Nieuwe informatie maakt de situatie plotseling heel anders en behoorlijk explosief. De manier waarop Hester op de veranderde situatie reageert vond ik dan ook heel begrijpelijk.

Dit is geen typisch tussendeel, waarin weinig gebeurt en er alleen een brug geslagen wordt tussen deel 1 en deel 3. Dit is juist een deel waarin de spanning opgevoerd wordt en je als lezer wordt voorbereid op deel 3. Ik ben ondertussen begonnen aan deel 3 en dat lijkt de verwachtingen zeker te gaan waarmaken.