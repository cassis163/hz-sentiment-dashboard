Karen McManus is een Amerikaanse schrijfster die in 2017 sterk debuteerde met de bestseller ‘Eén van ons liegt’, een YA mystery. Met ‘Twee kunnen een geheim bewaren’ gaat ze op hetzelfde elan verder.

Het boek volgt de 17-jarige tweeling Ellery en Ezra. Nadat hun moeder zich voor de zoveelste keer in de problemen werkt, moeten ze tijdelijk bij hun grootmoeder gaan wonen in het dorpje Echo Ridge. Dat wordt dan ook de plaats waar alle intriges zich afspelen. Hun moeders tweelingzus Sarah verdween er 17 jaar geleden spoorloos en werd nooit meer gezien. Vijf jaar voor hun aankomst werd er bovendien een 17-jarig meisje vermoord. Ook daarover kwam er nooit duidelijkheid. Wanneer Ellery en Ezra in Echo Ridge aankomen, worden ze onmiddellijk ondergedompeld in de opeenvolging van intriges en duistere gebeurtenissen die schering en inslag blijken in het dorpje. Langzamerhand ontdekt Ellery dat iedereen in het dorp geheimen heeft. Maar wie heeft het duisterste geheim?

Het boek is vlot geschreven met niet al te lange zinnen, de stijl die men vaak in thrillers hanteert. De korte hoofdstukken zijn afwisselend vanuit het perspectief van Ellery en een ander personage geschreven en houden de vaart in het boek. Het verhaal is goed opgebouwd, de lezer krijgt net genoeg informatie mee over de verschillende personages om nieuwsgierig te worden zonder dat het saai wordt. Er had af en toe net iets meer dialoog mogen inzitten, enkele keren viel het verhaal wat stil door de uitgebreide beschrijving van de gedachten van de twee vertellers.

De spanning wordt vanaf het begin geleidelijk aan op verschillende manieren opgebouwd. In de eerste plaats door het beetje bij beetje voorstellen van de verschillende personages. De lezer krijgt daardoor een mooi beeld van de dynamiek in Echo Ridge, maar vraagt zich tegelijkertijd ook af wat al deze personages te maken hebben met de verschillende gebeurtenissen. Ook die gebeurtenissen, die elkaar in snel tempo opvolgen, maken het spannend. De afwisseling tussen de verschillende perspectieven draagt eveneens bij aan de spanningsopbouw. De lezer krijgt niet steeds meteen de reactie van beide vertellers op alle gebeurtenissen, waardoor men het gevoel krijgt dat men stukjes mist. Al deze elementen samen zorgen ervoor dat de ontknoping als een complete verrassing komt.

Kortom, Karen McManus heeft een spannende, vlot lezende YA mystery roman afgeleverd vol misdaden, intriges en een ontknoping die je mond doet openvallen! Een aanrader!