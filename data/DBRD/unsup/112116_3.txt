De Amerikaanse Elizabeth George startte twintig jaar geleden haar door en door Engelse reeks over Thomas Lynley, een adellijke inspecteur bij New Scotland Yard, en Barbara Havers, zijn bekwame maar ietwat haveloze sidekick. In meer dan vijftien titels werden de twee zowel professioneel als privé danig op de proef gesteld. Het pijnlijke dieptepunt voor Thomas kwam op het einde van In volmaakte stilte met een geweldige cliffhanger die de fans jaren bezighield. Tommy verloor zijn prachtvrouw Helen, hoe zou hij die klap ooit te boven komen?

Het vervolg kan je lezen in In wankel evenwicht. Onmiddellijk bij verschijnen stootte dit boek door naar de hoogste regionen van de bestsellerlijsten. In deze weerom dikke pil vinden we Lynley terug aan de kust van Cornwall. Hij liet na de dood van Helen zijn werk, familie, have en goed achter en hij wandelt het hele kustpad af om alleen te zijn met zijn herinneringen. Op een dag, als hij zich boven op een klif bevindt, ziet hij op de rotsen in de diepte een lichaam liggen. De politieman in hem komt boven en hij zorgt dat de autoriteiten gewaarschuwd worden. Jammer genoeg kan hij daarna zijn wandeling niet verder zetten. De rechercheur van dienst, Bea Hannaford, vindt de vinder van het lichaam sowieso verdacht, bovendien komt ze erachter wie Lynley in een vorig leven was en ze lijft hem nogal kordaat in in haar onderbemand team. Misschien ligt het aan zijn adellijke opvoeding, misschien aan zijn huidige gemoedstoestand, in elk geval komt Lynley niet in opstand tegen Hannaford. Even later heeft hij een dienstwagen ter beschikking en rijdt hij rond in Cornwall op zoek naar aanknopingspunten voor het motief van de moord, want daar bleek het wel degelijk om te gaan.

De vermoorde is Santo Kerne, een achttienjarige jongen. Santo was een sportieve jongeman met een goedgevuld seksleven. Zijn ouders zijn volop bezig met het renoveren van een oud hotel tot een sportcomplex. In de zoektocht naar de moordenaar komen mensen uit het kustdorpje voorbij: zijn ouders en hun turbulent verleden, zijn zus en haar vriend, een oude man die optreedt als surrogaatvader, een dierenarts die een cottage heeft vlakbij de vindplaats van het lichaam, de eigenaresse van een ciderstokerij, het gezin rond het vorige liefje van Santo. George geeft de lezer een flinke inkijk in het leven van deze mensen. Op die manier komen diverse thema’s langszij: de verwachtingen tussen ouders en kinderen, seks en gehechtheid, wraak, de moeite die het kan kosten om je eigen weg te volgen, ziekelijke aanhankelijkheid. Zoals we dat van George gewend zijn, zet ze haar personages en wat hen bezighoudt levensecht en dus boeiend neer. Ze past haar taalgebruik aan aan de personages, en dat zorgt af en toe voor humoristische uitspraken.

Naast de dorpsbewoners voert George ook het privéleven van rechercheur Bea Hannaford ten tonele. Bea krijgt onverwacht steun van Barbara Havers, die door de Met uitgezonden wordt om Bea te helpen. Toeval, of niet helemaal? In elk geval is door deze detachering het duo Lynley-Havers weer compleet. De George-fans zullen dit toejuichen, net zoals ze over het geheel niet teleurgesteld zullen worden door dit boek. Het is boeiend en vlotgeschreven, het brengt enkele interessante thema’s boven, maar wat ontbreekt is spanning. De drive om snel door te lezen is op geen enkele plaats aanwezig, zelfs niet bij de ontknoping van het plot. Dat is in een vroegere George wel eens anders geweest. (deze recensie verscheen eerder bij ezzulia.nl)