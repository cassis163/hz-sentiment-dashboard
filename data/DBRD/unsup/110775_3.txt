‘De dag waarop mijn broertje in de kattendoos kroop, was de dag waarop ik wist dat ik nooit meer een normaal leven zou leiden’  

Lucas wil graag een wereldrecord vestigen. Het maakt hem niet uit waarmee. Het is alleen dat hij een grote familie heeft met vijf gekke zussen en een broertje dat altijd alles bederft. Het is zelfs zo erg dat hij in een tent in de tuin moet gaan slapen om aan zijn broertje – de grote Verwoester – te ontkomen.  

Lucas op weg naar een wereldrecord is een grappig, vrolijk en sympathiek boek. Het verhaal wordt verteld door Lucas zelf in de ik-vorm. Hierdoor zie je de gebeurtenissen door zijn ogen en dat biedt veel identificatiemogelijkheden. Lucas heeft het moeilijk met zijn grote familie, maar blijft doorgaan om zijn droom – een wereldrecord vestigen – te realiseren. Ook leert hij op weg naar zijn doel hoe belangrijk familie is en hoe iedereen zijn eigenaardigheden heeft. Een positieve boodschap.   

De hoofdstukindeling is duidelijk en geeft steeds een episode uit Lucas’ leven weer. Per maand is er een groot hoofdstuk. Dit is weer onderverdeeld in klein hoofdstukken met een kop die al kort weergeeft wat erin staat. (Allemaal aan tafel - Ze hebben er eentje gevonden - Wat ik niet weet over duiven)  

De tekeningen zijn mooi en realistisch en geven een grappig accent aan het boek. Door deze combinatie leest het boek vlot. Het broertje – steeds aangeduid als de grote Verwoester, met hoofdletter – zorgt voor veel frustratie en ergernis.
De kaft is geel en fris. Een tekening van een jongen met duiven om hem heen. Ook op zijn hoofd zitten duiven. Op de achterkant een kort stukje over de inhoud, ook weer met duiven eromheen. Dat intrigeert…

Het boek is geschikt voor de leeftijd van rond de 9 jaar. Jongens en meisjes zullen hier vast van genieten. Ook degenen die moeite met lezen hebben. Dit is het eerste deeltje van een te starten serie over Lucas.  

Molly B. Burnham heeft verschillende beroepen gehad, van hondenuitlaatster tot basisschooljuffrouw. Dit is haar eerste boek. Trevor Spencer is een designer en illustrator uit Los Angeles. In zijn korte carrière heeft hij al voor verschillende studio’s gewerkt.