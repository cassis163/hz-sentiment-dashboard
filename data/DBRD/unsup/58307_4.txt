Frauenparkplätze zijn er in Duitsland voor vrouwen die niet kunnen rijden en de soldaten die Srebrenica veroverden kwamen uit de baarmoeder…
Zomaar twee uitspraken welke zijn opgeschreven door kinderen en die een plekje hebben gekregen in ‘Een dikke tien van Meester Mark’.

Dit boek is lastig in een genre te plaatsen. Het is een boek waarin leuke, mooie en grappige uitspraken van kinderen zijn gebundeld welke zij zelf hebben opgeschreven. Dit kan een briefje aan een vriendje zijn of een antwoord in bijvoorbeeld een werkboek of toets.

Aangezien mijn zus en ik ook juf zijn en onderwijs en leerlingen regelmatig terugkerende onderwerpen zijn, is dit boek erg herkenbaar. Maar vergis je niet want ook ouders, grootouders of mensen die kinderen überhaupt leuk vinden zullen dit boek kunnen waarderen.

Mark van der Werf is meester maar de uitspraken zijn niet (allemaal) van zijn eigen leerlingen. Zijn naam staat dan wel op het boek maar de ouders en andere leerkrachten die uitspraken hebben toegestuurd zouden minstens zoveel credits moeten krijgen. En natuurlijk zijn de kinderen de echte sterren.
Meester Mark heeft wel bijschriften verzorgd bij veel uitspraken maar deze vond ik over het algemeen weinig toevoegen. De kinderen zijn vrij duidelijk waardoor de grap van een antwoord of briefje ook wel overkomt zonder de toelichting.

Desalniettemin is dit een lekker boekje voor tussendoor. Het is luchtig, vol humor en op ieder moment geschikt om erbij te pakken. Of je nog iets wilt lezen voor je gaat slapen of wanneer je het reclameblok tijdens je favoriete serie door moet komen, ‘Een dikke tien van Meester Mark’ voldoet als prettig tijdverdrijf.

4 sterren voor meester Mark maar stiekem vooral voor al die kinderen met hun geweldige uitspraken.