Op jonge leeftijd weduwe geworden, draagt Nadine de zorg voor dochter Mariele alleen. Met een goede baan als journaliste bij de plaatselijke krant, een prettige vriendenclub en warme ouders vult ze haar vrije tijd in met het schrijven van een boek.
Haar verlangen om eeuwige roem als schrijfster te vergaren komt dichterbij als ze in contact komt met uitgever Eelco die haar hart sneller doet kloppen.
Wanneer er in haar woonplaats Leiden een vrouw wordt gevonden die door een misdrijf om het leven is gekomen rinkelen bij Nadine niet meteen de alarmbellen. Dit gebeurt pas als er nog een slachtoffer valt in haar directe omgeving.
Simone van der Vlugt schrijft in Herfstlied: Vriendschap is zo betrekkelijk. Op het moment dat ze getoetst wordt, is er maar een gering percentage vriendschappen dat de test overleeft.
Zonder een tipje van de sluier op te lichten schrijft Van der Vlugt, geheel volgens de wijze lessen van Froukje aan haar schrijversclubje, met Herfstlied een tot het einde toe goede thriller.