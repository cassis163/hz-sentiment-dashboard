Elizabeth Jane Howard schreef een vierluik over de Cazalets, een grote familie in de eerste helft van de twintigste eeuw, en voegde er later nog een vijfde boek aan toe. Verwarring beschrijft de laatste drie jaren van de oorlog tot aan de bevrijding.
Dit boek is te lezen zonder de twee eerdere delen gelezen te hebben maar de lezer zou zich te kort doen als de eerste twee delen overgeslagen worden. In dit derde deel ligt weer de nadruk op vooral drie jonge vrouwen, meisjes nog, uit de familie Cazalet. De een net getrouwd, veel te jong en nog meer onervaren en de andere twee op het punt dat ze het honk verlaten en zich ontwikkelen tot werkende jongedames.

Het verhaal begint op het moment dat Sybil, de moeder van Polly, net is overleden en Howard toont hoe zij dit in haar eentje moet verwerken. Daarna verschuift het perspectief naar Clary die nog altijd worstelt met het feit dat haar vader Rupert nog niet terug is uit Frankrijk. Ze blijft hopen dat hij gezond en wel zal terugkomen. Louise heeft hele andere zaken aan haar hoofd en de familie wordt getrakteerd op trouwerijen en gezinsuitbreiding. Daarnaast worden diverse geheime relaties helder in een tempo waar Peyton Place jaloers op zou zijn geweest. Het lijkt er op dat een deel van de Cazalets de hand niet omdraait voor een verhouding buiten de deur.

Howard heeft in dit deel haar schrijfstijl aangepast aan de periode van verwarring die de oorlog met zich meebrengt maar die tevens passend is bij de ontwikkeling van deze drie dames. Ze hanteert minder het bloemrijke taalgebruik dat we kennen van de eerste twee delen. Ze gebruikt nu de wisseling van perspectief zonder direct te onthullen vanuit welk perspectief men leest. Daarnaast maakt ze opnieuw gebruik van briefwisselingen en dagboekfragmenten om meer in de hoofden van de personages te kunnen kruipen. Ook weet ze te beginnen op plekken in het verhaal die doen vermoeden dat de lezer heel wat zal missen van de verwikkelingen maar door flashbacks en herhalingen vanuit een ander perspectief krijgt de lezer toch wat hem toekomt: alle ins en outs van de verwikkelingen van deze boeiende familie. Dit werkt verfrissend en geeft een mooi beeld hoe diverse personen tegen dit moment aankijken.