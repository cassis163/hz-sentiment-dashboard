Jacob Vis hoort tot de top van de Nederlandse thrillerschrijvers. Dat was al meteen duidelijk toen hij in 1987 zijn debuut publiceerde: 'Prins Desi', een thriller die zich afspeelde in Suriname, met de strijd tussen Bouterse en Brunswijk als onderwerp. Er volgde veel meer moois, onder andere een serie met inspecteur (later commissaris) Ben van Arkel in de hoofdrol. Thrillers die zich afspelen in en rond IJsselmonde, een fictieve plaats in Overijssel die nog het meest lijkt op Kampen, de woonplaats van Vis. Ook zijn voorlaatste boek, 'De Zwarte Duivel', maakt deel uit van deze Van Arkel-reeks.

'De Zwarte Duivel' bevat twee verhalen, die steeds verder met elkaar verweven raken. Het eerste verhaal speelt in 1913 in Nunspeet, waar Frank van Vliet, de Zwarte Duivel uit de titel, het ‘Ronde Huis’ bewoont. Regelmatig organiseert hij daar orgieën voor zijn hoge gasten, onder wie de Nederlandse prins-gemaal en de Duitse keizer. Seks met minderjarigen is daarbij aan de orde van de dag en zelfs kannibalisme is niet uitgesloten. De houtskoolbranders Gerrit en Benjamin Jonker en hun zusje Geertje raken hierbij betrokken, waarna zich een gruwelijke en spannende geschiedenis ontvouwt.

Om het hoofdstuk verplaatst de handeling zich naar 2013. Want het tweede verhaal speelt honderd jaar later, als bij de ruïne van het Ronde Huis een onthoofd lijk wordt gevonden. Het team van commissaris Ben van Arkel onderzoekt die moord. Aanvankelijk lijkt er geen verband te zijn met de gebeurtenissen uit 1913. Maar die indruk verandert grondig naarmate de lezer vordert in deze dubbeldikke thriller.

'De Zwarte Duivel' is net als het andere werk van Vis knap gestructureerd en in een uitmuntende stijl geschreven. De spanning wordt in beide verhalen zo hoog opgevoerd, dat je als lezer de tijdsprongen iedere keer even als hinderlijk ervaart. Even maar, want dan heeft het andere verhaal je weer in zijn greep en wil je dáár mee door. Zo wordt de lezer voortgestuwd naar het einde van het boek, waar alle verhaallijnen samenkomen.

Met 'De Zwarte Duivel' heeft Jacob Vis zichzelf overtroffen. Deze ijzersterke thriller is de beste in zijn toch al zo sterke oeuvre. Terecht werd het boek onlangs bekroond met de prestigieuze thrillerprijs De Diamanten Kogel.

(Eerder in iets andere vorm gepubliceerd op Boekennieuws.nl)