Veel mensen hebben van Marianne Zwagerman gehoord door haar functie. Zij was namelijk de eerste vrouwelijke directeur van de Telegraaf Media Group. Maar dat niet alleen. Ook heeft ze meegeholpen met het oprichten van PowNed. In de journalistiek lijkt Marianne het gemaakt te hebben. Tijd voor een roman, dacht ze waarschijnlijk. Leven als Jarmund  is haar tweede boek, maar eerste roman.

Maud is een vrije en zelfstandige vrouw. Ze is chronisch ziek, maar heeft geld genoeg om van het leven te genieten. Maud is verliefd op Alec, met wie ze de hobby zeilen deelt. Maar het hebben van een relatie met Alec is lastig. Is het nu wel of niet aan? Deze onzekerheid en andere onzekerheden maken de liefde voor Maud erg lastig. Dan ontmoet ze Jarmund. Een zeiler die door de wereld trekt. Een man zonder vrouw maar vol liefde voor het leven. Volgt ze Jarmund op en gaat ze ook de zee op? Of vecht ze toch nog een laatste keer voor Alec?

Opvallend is dat Leven als Jarmund  tot nu toe niet erg positief ontvangen is. Nogal onterecht. Het verhaal is vooral beschrijvend. Erg mooi, want Marianne weet dit op zoâ€™n manier te doen dat het lijkt alsof je naast haar op de boot staat. Je voelt de wind door je haar waaien en je reageert bijna zelf op de avances van de kapitein aan het begin van het boek.
Toch zal de schrijfstijl waarschijnlijk menig lezer tegenstaan. Marianne is van huis uit journalist. En dat merk je aan de schrijfstijl, wat niet per se storend is. Houd je van een verhaal vol met citaten? Sla dit boek dan over, want het is vooral Maud die aan het vertellen is. De stijl kan daardoor soms wat objectiever of misschien zelfs afstandelijker aandoen.

Het verhaal is mooi. Het is een zoektocht naar de liefde. Liefde voor het varen? Of juist liefde voor een man? Is de liefde voor beide te combineren? En in hoeverre blijf je wachten op de man met wie je een relatie probeert op te bouwen? En liggen de problemen wel aan die man? Of zijn er bij jezelf ook dingen die de relatie bemoeilijken?
Deze vragen komen allemaal aan bod in het boek. Dat geeft Leven als Jarmund  niet alleen meer diepgang, maar zorgt er ook voor dat je zelf aan het denken gaat. Wat zou jij doen in die situatie? Of zit je in die situatie? Blijf je er dan in of stap je eruit?

Leven als Jarmund  is een bijzonder verhaal. Op sommige punten bijna literair. Ondanks dat leest het goed weg. Een boek om bij weg te dromen.