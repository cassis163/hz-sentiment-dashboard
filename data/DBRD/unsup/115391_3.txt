Het vervolg op Memento. Volgens de uitgever kan het boek gelezen worden zonder het eerste deel, maar ik raad toch aan eerst Memento te lezen want anders mis je toch een en ander en kan je volgens mij niet zo heel goed volgen wat er nu eigenlijk speelt tussen Jana Berzelius en Danilo en Jana en haar vader.

Een Thais meisje overlijdt in de trein tussen Denemarken en Zweden. Ze blijkt een bolletjesslikker te zijn en een van de bolletjes met coca√Øne is geknapt waardoor ze aan een overdosis overleden is. Ze was echter niet alleen, er was nog een meisje bij haar. Dat meisje is verdwenen, camera's zien haar instappen in een auto maar van dan af, niets meer.
Jana wordt als openbaar aanklager op deze zaak gezet. Ze moet er weer samenwerken met Mia en het botert niet te best tussen de twee dames. Het team staat trouwens onder druk wegens reorganisaties en ze hebben het gevoel dat ze geviseerd worden van hogerhand.
Jana is als openbaar aanklager van alles eerst op de hoogte en ontdekt zo dat er een link is met Danilo, een man met wie ze opgegroeid is, een man die informatie over haar heeft die niemand anders mag weten. Ze doet er alles aan om Danilo op te sporen voordat de politie dat kan.
Daarnaast komt ze ook weer meer te weten over haar vader, wie hij echt is.

Hier en daar wel spannend, maar doordat Jana zo ver buiten haar bevoegdheid werkt, echt politiewerk doet en meer, over de schreef gaat, is het wat ongeloofwaardig. Ik ben wel benieuwd naar het vervolg omdat er toch wel enkele losse draadjes zijn.