Verkoopkanon Rens Kroes (haar eerste boek is tot nu toe meer dan 150.000! keer verkocht) heeft een nieuw Powerfood boek geschreven: Van Friesland naar New York.

Om meteen met de deur in huis te vallen; ja het is meer van hetzelfde, ja het is wel heel erg over Rens, ja ze zal ongetwijfeld meeliften op de naam van haar zus, ja het is echt een boek voor en door een hedonistische twintiger en ja aan de lijst medewerkers te zien die zich gebogen hebben over styling (boek en Rens), fotografie, kleding, culinaire realisatie ???, visagie etc etc. vraag je je af wat Rens eigenlijk zelf aan het boek heeft bijgedragen.

Nu dat gezegd en uit de weg is gaan we kijken naar de inhoud en de receptuur.
Rens schrijft in haar voorwoord dat haar roots in Friesland liggen maar dat New York haar gevormd heeft. Ook schrijft ze dat ze het geweldig zou vinden "als het je inspireert en je dankzij dit boek bewuster naar voeding gaat kijken". Ook hoopt ze "dat de recepten je healthy en happy maken en dat je er van geniet! Want dat is waar het om gaat".

Is dat een realistische wens? Ik denk het wel. De recepten zijn smakelijk, eenvoudig, maakbaar en meestal een ‘healthy’ variatie op een bekend recept. Voordeel is dat de recepten niet al te veel bijzondere ingrediënten vereisen. Tenminste als je je al wat langer voortbeweegt op het pad naar een gezond leven. Als voedingscoach trekt Rens soms 9 maanden uit om mensen met een ongezonde leefstijl op het goede spoor te krijgen.

Er is voor bijna elk eetmoment wel een gezond recept te vinden in het boek. De kleurrijke foto’s en de immer lachende Rens maken het ‘feel-good’ plaatje compleet.
Of de healthy recepten je uiteindelijk ook happy gaan maken, een belofte die vaak gegeven wordt in combinatie met healthy, durf ik niet te beloven, maar als je je gevulde koek, zak chips of glas cola geregeld, of liever nog helemaal, vervangt door de recepten van Rens zul je je in ieder geval wel beter en lekkerder in je vel voelen.

Tekstueel sluit het boek naadloos aan bij wat waarschijnlijk haar grootste doelgroep is; blogminnend Nederland. In korte zinnen, met een persoonlijke toets, introduceert ze elk recept en geeft ze toe dat ze heus ook wel eens zondigt of stiekem iets minder gezonds voor zichzelf klaarmaakt.  Een voorbeeld daarvan is het volgende recept voor poffertjes.

Ingrediënten:
1 el kokosbloesemsuiker
1 tl wijnsteenbakpoeder
1 banaan
50 gr boekweitmeel
150 ml rijstmelk
snufje kaneelpoeder
4 eieren
snufje zeezout

kokosolie om mee in te vetten en te bakken

Bereiding:
Doe alle ingredienten, behalve de kokosolie, in de blender en mix het tot een gladde massa.
Zet de poffertjespan op middelhoog vuur en vet deze in met de kokosolie.
Schenk wat beslag in de kleine ronde holtes en bak beide kanten goudbruin. Het omdraaien en uit de pan halen van de poffertjes gaat het handigst en snelst met een vork.
Herhaal totdat al het beslag op is.
Je kunt deze poffertjes zowel warm als koud eten!

Voor een Amerikaanse twist; geef er cranberry saus bij.

Mijn 14-jarige dochter heeft Powerfood 2 naast deel 1 in haar boekenkast gezet en hoopt van ganser harte dat ze ooit ook zo’n lijf en leven krijgt als Rens. Als we Rens mogen geloven zou dat best wel eens mogelijk kunnen zijn.