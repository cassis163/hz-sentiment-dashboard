Een mini Jane Austen: Trots & vooroordeel door Jennifer Adams met illustraties van Alison Oliver

Waar ik al verliefd was op de reeks “Van klein tot groots” ben ik nu verliefd op deze “Een mini…” van Babylit. Na “Een mini Lewis Carroll” is er nu ook “Een mini Jane Austen”; hoera!

Naast de allereerste uitgave van het verhaal Trots & vooroordeel heeft dit boekje nog een extra pluspunt en dat is dat het een tel-boekje is. Per dubbele pagina leer je een nieuw getal: 2 rijke heren, 3 landhuizen, 4 huwelijksaanzoeken,…

Net als het vorige boek in de reeks is ook dit boekje perfect afgewerkt met super mooie en toffe illustraties. Je kan er voor kiezen om je kind het echte verhaal te vertellen, je kan ook zelf een verhaal verzinnen bij de tekeningen of je kan het enkel gebruiken om op een literair verantwoorde manier te leren tellen. Multifunctioneel dus.
Super fijn is dat je met deze reeks en die van “Van klein tot groots” van wieg tot graf kan opgroeien met inspirerende klassiekers en wijze dames en heren. Je kan niet vroeg genoeg literatuur-verslaafd worden ;)

En als dat nog geen redenen genoeg zijn om dit boek te kopen dan heb ik er nog een paar voor je: elke rechtgeaarde Jane Austen fan moet dit gewoon in huis hebben. En elke booklover met een gevoel voor schoonheid wil dit op zijn/haar (boeken)kast laten stralen. Echt een hebbeding; ik kan niet wachten op het volgende in de reeks.