De briljante Harlan Coben staat altijd garant voor een sterke kwaliteit thriller, of het nou een standalone is, of met hoofdpersoon Myron Bolitar. Naar huis is daar geen uitzondering op en is wederom een gruwelijk spannende thriller, intelligent, intrigerend en met een onverwachte twist. De spanning zit er gelijk in en het verhaal leest als een trein, waardoor wegleggen geen optie is.
In Naar huis zijn de onweerstaanbare combinatie Myron Bolitar en zijn goede vriend Win weer van de partij. Ze gaan op zoek naar antwoorden op gebeurtenissen van tien jaar geleden rond de vermissing van twee jongens. Het verhaal wordt wisselend verteld vanuit het perspectief van Myron of Win, zodat je je goed kunt inleven in de hoofdpersonen. De spanning wordt er tot de laatste bladzijde goed ingehouden door de vele plotwendingen en met een onverwacht einde, dat je niet ziet aankomen. Het is niet verstandig om deze thriller voor het slapen gaan te lezen, want dan riskeer je een slapeloze nacht!