Voorafgaand aan de gehele serie kun je ‘De oorsprong’ lezen. In dit verhaal maak je kennis met Jamie Fraser en zijn vriend Ian Murphy die in 1740 in Frankrijk werkzaam zijn als huursoldaten. De twee vrienden zijn met reden in Frankrijk en niet in hun thuisland Schotland. Het is te gevaarlijk, vooral voor Jamie. Zijn familie is veiliger als hij niet in de buurt is. Jamie is zijn vaderland ontvlucht nadat zijn vader is overleden en Jamie kennis heeft gemaakt met de brute praktijken van ‘Black Jack’ Randall. Tijd voor verdriet is er niet, ze hebben geen keuze. Om aan geld te komen hebben ze een opdracht aangenomen om een Joodse bruid en haar bruidsschat naar Parijs te brengen. De grootvader van Rebekah geeft hen een kostbare Thora mee die hij schoorvoetend meegeeft, het is van essentieel belang dat deze lange rit van Bordeaux naar Parijs goed verloopt. Ook voor Jamie en Ian. Tijdens de kennismaking met de bruid vallen beide mannen voor de oogverblindende schoonheid van Rebekah. Het zal een hele uitdaging worden om dit ritje zonder brokken te gaan volbrengen want de schone dame blijkt zo haar eigen ideetjes te hebben en zeker niet de gemakkelijkste.


De hype rondom de boeken van Diana Gabaldon blijft voortduren. Sinds de boeken zijn verfilmd in de serie ‘Outlander’, dat nu het derde seizoen in is gegaan (in Nederland pas et zien in 2018) lijkt het alsof het een extra boost heeft gekregen. Geen wonder want na het kijken van de eerste twee seizoenen op Netflix was de nieuwsgierigheid gewekt naar de boeken. En dus begon deze uitdaging alle boeken te gaan lezen met dit deel, een soort spin-off. In een zeer onderhoudende schrijfstijl betrekt Gabaldon je meteen in het verhaal van de twee jonge Schotten. Met beeldende details en sfeerschetsen waan je je meteen op het plattenland van het Frankrijk in 1740. Je hebt niet veel fantasie nodig om het zo voor je te zien. Zó beeldend schrijft Gabaldon de omgeving en situaties. Heel bijzonder.

Juist omdat ik kennis heb gemaakt met de personages in de tv-serie was het afwachten of het tegen zou vallen. Maar eerlijk is eerlijk, óf de seriemakers zijn te werk gegaan op de aanwijzingen van Gabaldon (die betrokken was bij het maken van de serie) óf ze hebben haarfijn aangevoeld wat de auteur heeft willen vertellen. Zelfs in deze korte roman komen Jamie en Ian goed uit de verf. Jamie is een harde vechter maar tegelijk ook fel voorstander van rechtvaardigheid en kan moeilijk tegen oneerlijke praktijken. Je zou hem zelfs wat naïef kunnen noemen. Gezien zijn leeftijd, zo begin twintig, is dat natuurlijk ook niet zo gek maar het harde leven vraagt nu eenmaal offers. Ian daarentegen staat altijd aan de kant van zijn vriend om, zoals hij zelf zegt ‘aan Jamie’s slechte kant te staan om de klappen op te vangen’. En dat is nodig ook want Jamie’s neigingen om mensen in nood te helpen zorgen er vaak voor dat hij klappen vangt die niet eens voor hem waren bedoeld. De twee hebben een onvoorwaardelijke vriendschap en dat blijkt ook wanneer ze beiden vallen voor de charmes van Rebekah. Het zijn twee innemende jonge mannen waar je als lezer snel sympathie voor krijgt. Dat laatste heeft ook zeker te maken met de bijzonder innemende manier van schrijven van deze auteur. Want ondanks de actie en leerzame (geschiedkundige) uitleg, is er ook ruimte voor leuke anekdotes en kun je echt wel spreken van een humoristische kwinkslag in dit verhaal. Dat lijkt gewoon haar manier van schrijven te zijn (inmiddels ben ik halverwege het boek ‘De reiziger’)

Het verhaal zelf heeft behalve een kleine verhaallijn niet veel omhanden maar is zeker een leuke
introductie op deze reeks. Ook is het ter kennismaking met Jamie en Ian, en hun persoonlijk verhaal, zeker geschikt als voorloper op de rest van deze omvangrijke serie. In dit boek is ook een stuk opgenomen uit het eerste deel van boek 1: ‘De reiziger’. Je kunt dus meteen doorlezen.
Een aangename kennismaking en een veelbelovend begin! En dus 3 sterren. Op naar de rest!