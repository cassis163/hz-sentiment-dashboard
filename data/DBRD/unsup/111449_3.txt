‪#HermanBrusselmans‬ ‪#Zeik‬

Herman Brusselmans, een Belgisch schrijver, dichter en columnist.
De auteur schrijft inmiddels al 32 jaar en brengt 2 boeken per jaar uit. Met ZEIK zet hij zijn eerste stappen richting het genre thriller. Zeik is een parodie op het genre literaire thriller, omdat dit genre eigenlijk niet bestaat.
Brusselmans is één van de meest verguisde Vlaamse schrijvers, dit vanwege ééntonigheid, schuttingtaal en platte seksueel getinte uitspraken.

Ik las deze thriller, een thriller waarin we kennismaken met de moordbrigade in Gent in het jaar 1961. Er is een moordenaar actief die het voorzien heeft op jonge vrouwen. De vrouwen hebben één overeenkomst, ze zijn op hun rug gemerkt met getallen. Aan hoofdcommissaris Übertrut en zijn inspecteurs Zeik, El Bazaz, Compas en Broekgat de taak de moordenaar te stoppen.

Zeik is een boek met een gigantische dosis humor en hilarische situaties. De auteur heeft enorm veel fantasie en je leest het boek met een hele grote lach op je gezicht. Alleen al de namen die Brusselmans zijn karakters heeft gegeven zijn heel erg bijzonder en zo ook de vele komische situaties.
Je zou zeggen dat de auteur naast schrijver, dichter en columnist ook cabaretier is. Van het jaartal waarin het boek zich afspeelt, (1961) is verder vrij weinig te merken. Het zou zich ook zomaar in 2014 af kunnen spelen, met als enige verschil dat men tegenwoordig misschien iets sneller een moord op kan lossen met de hedendaagse technieken. Maar in 1961 dronk men ook al koffie, las men boeken en vijlde men nagels, net als nu bij de politie.

Zeik moet het niet hebben van de spanning, maar moet je vooral lezen als je eens een keer een niet standaard thriller wilt en eens een keer flink wilt lachen. Het zal niet een ieder zijn soort humor zijn, maar ik heb er ontzettend van genoten! Ik kijk dan ook al uit naar het volgende deel waar de auteur inmiddels mee bezig is : De moord op de poetsvrouw van Hugo Claus.

★★★½