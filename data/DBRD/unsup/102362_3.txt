Wie WoW speelt -de online role-playing game World of Warcraft- weet hoe makkelijk en ongemerkt je spaarzame vrije tijd vervliegt in het Warcraft-universum waar je avontuurlijke quests uitvoert samen met andere gamers. De vraag is of je überhaupt nog wel kans ziet om een gewoon boek te lezen. Echte WoW-fanaten maken waarschijnlijk wel tijd voor de onlangs in de bioscoop verschenen film Warcraft: the beginning. Bij de film verschenen ook twee boeken geschreven door Christie Golden, de auteur die al meerdere Warcraft boeken publiceerde.

Haar boek Warcraft: Durotan vertelt van gebeurtenissen die aan de film vooraf zijn gegaan. Het filmgeweld barst los vanaf het moment dat aan het eind van het boek een allesbepalende beslissing is genomen. Het boek is dus bedoeld als aanvulling op, of noem het een verrijking of verdieping van, het filmverhaal.

Opvallend genoeg is het boek eigenlijk ook heel geschikt om los van de game en film te lezen. Beschouw dit niet al te omvangrijke boek van tweehonderdeenenzeventig bladzijden als prehistorische Fantasy en de gepassioneerde Fantasylezer heeft een authentiek en sfeervol ‘tussendoortje’ te pakken.

Durotan is de zoon van een Chieftain, oftewel de leider, van de Clan van Frostwolven, bestaande uit het ras Orcs. De Frostwolven vormen een hechte gemeenschap van jagers met een uitzonderlijk sterk eer- en verantwoordelijkheidsgevoel en derhalve bindende tradities. Er breken zware tijden aan als de natuur getroffen wordt door een sluipende ziekte en schaarste zich opdringt. Een rivaliserende clan die ze vanwege hun met bloed besmeurde lichamen de ‘Red Walkers’ noemen bestookt de Frostwolven met brute, weerzinwekkende aanvallen. De Goden lijken te luisteren noch te helpen.

Dan duikt er een vreemde Warlock (magiër) op, de schokkend groene Orc Gul’dan, vergezeld van zijn eveneens groene slavin Garona. Gul'dan spreekt van een gezonde, andere wereld ‘waar het wild zich zelf als voedsel aanbiedt’. De Chieftain weigert zich aan te sluiten bij Gul’dans Horde van Orcs uit diverse clans, maar hij komt al gauw dramatisch om. Durotan is de kersverse Chieftain wanneer de natuurgoden een direct geváár voor de Orcs beginnen te vormen. De clan moet vluchten, land en tradities achterlatend. Maar aansluiten bij de Horde en hun planeet verlaten is voor Durotan geen optie, hoezeer dat ook tot verdeeldheid onder zijn volk deigt te leiden. Er zit niks anders op dan de zware tocht naar het Domein der Geesten te ondernemen...

Warcraft: Durotan leest als een spannende sage of legende. Voor Wow-spelers gaat het relaas over het ontstaan van de Horde, die direct aanleiding is voor de spanning en vele misstanden (en dus avonturen) in het Warcraft-universum. Voor de filmkijkers is het boek vooral het verhaal van Durotan en zijn geliefde Draka. Daarnaast is Warcraft: Durotan voor élke lezer ook een spannend en aandoenlijk verhaal dat gaat over het inslaan van nieuwe wegen en het loslaten van tradities, waarbij soms niets overblijft dan de keuze voor het minst kwade. “Lok’tar Ogar.”
Kracht en Eer!