Frederik Baas is het pseudoniem van Jan van Mersbergen. Sinds 2001 zijn er 7 romans van hem verschenen, waarvan er meerdere prijzen hebben gewonnen. Dagboek uit de rivier is zijn eerste thriller.

De omslag is ontworpen door Roald Triebels, wiens omslag voor het boek van Jonathan Safran Foer 'Extreem luid en ongelooflijk dichtbij' de titel Mooiste boekomslag van 2005 won.

Robbert is uitgever. Hij heeft een relatie met Barbara, officemanager bij een bouwbedrijf. Samen met Robbert en haar zoon, Rens, gaan ze op vakantie in de Ardennen. Hier woont ook de verteller van het verhaal. Hij heeft geen naam, maar is beroemd na het succes van zijn eerste boek. Nu heeft hij last van een writer's block.
Om Rens bezig te houden zet Barbara samen met de schrijver een speurtocht voor hem uit op zoek naar een meisje, Emma, dat jaren geleden is verdwenen. Langzaam komen ze dichterbij de waarheid.

Het boek is geschreven in een mooie stijl. Korte hoofdstukken met prachtige beschrijvingen van zowel de omgeving als de emoties van de hoofdpersonen. "Ze zag dat vakantie eigenlijk niets meer is dan een paar veterschoenen waarvan de veters niet vastgeknoopt zitten."
Het verrassende aan het verhaal is dat het wordt verteld vanuit een verteller. Hij is de schrijver waarover wordt gesproken. Zijn naam is onbekend, maar hij is heel duidelijk beschreven. Je leert hem kennen en zijn (on)zekerheden. Hij kampt met een writer's block. De uitgever hijgt figuurlijk in zijn nek met de vraag hoever het staat met zijn nieuwe boek. Hij heeft zich op zijn onderzoek naar het vermiste meisje geworpen om maar niet aan zijn schrijfwerk te hoeven denken. Ook Barbara wordt prachtig neergezet. Een moeder die uit een slechte relatie komt en haar zoon tegen alles wil beschermen. Haar moeder-zijn geeft haar de kracht om haar angsten te overwinnen. En Robbert, de uitgever, een man die veel dingen zakelijk benadert, maar oprecht houdt van Barbara. Hij is veel met zijn manuscripten bezig en laat daardoor weinig emotie zien.
Langzaam zie je de relaties zich verdiepen. Frederik neemt ons mee in een traag opgebouwde zoektocht, zowel een werkelijke speurtocht naar het meisje als de innerlijke gevechten in vooral Barbara en de schrijver, die tenslotte eindigt in een zeer goed doordacht einde, die de lezer op het verkeerde been zet.