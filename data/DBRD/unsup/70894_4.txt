Het boek
‘Turis’ vertelt het verhaal over een ontwricht migrantengezin en de dagelijkse strijd die binnen dit gezin woedt. Vader Turis is een gewelddadige, manipulatieve dronkaard die vrouw en kinderen intimideert, waarbij vooral het jongste kind het zwaar te verduren krijgt.

De drie broers hebben allemaal hun eigen manier om te ontvluchten aan de situatie. Op een dag echter, grijpt de jongste zoon het geheim over zijn vader aan in een poging deze voorgoed uit hun levens te verdrijven. Hij gaat in Turkije op zoek naar de waarheid. Op het moment dat hij tegenwerking uit onverwachte hoek ondervindt, ziet de zoon zich opnieuw tegenover zijn vader gesteld. Houdt hij stand en slaagt hij in zijn missie zijn vader uit hun levens te laten verdwijnen? Je leest het in ‘Turis’.

Visie van de recensent
‘Turis’ is een confronterende, indringende en zo nu en dan zelfs geestige roman, die de lezer meesleurt in een wereld waarin de lezer getuige is van een zoektocht naar de waarheid. Maar ook van het verhaal van een jongeman die tracht zich aan een ellendige jeugd te onttrekken.

Akyol grijpt op kundige wijze met regelmaat terug naar het verleden van de hoofdpersoon, wanneer deze eenmaal als volwassene is geïntroduceerd. Zo groeit de lezer mee in de ontwikkeling van de jongeman. De volwassen hoofdpersoon kent logischerwijs weinig compassie. Op een goed moment verklaart hij: “Ik heb steeds minder medelijden met mijn moeder, maar in de oorlog die ik met Turis voer is ze een onmisbare schakel.”

Weer terugpakkend in het verleden, beschrijft de hoofdpersoon de poging van zijn vader om zich van het leven te beroven. Laconiek staat Turis met een strop om zijn nek zijn zoons aanwijzingen te geven hoe ze het touw over een tak moeten gooien. Sigaret in zijn mond, handen in de zakken. Even humoristisch als schrijnend. Over deze situatie zegt de jonge hoofdpersoon: “Ik verplaatste mijn blik naar het hek en wilde niets liever dan de bovenkant bereiken, want in een flits rijpte de gedachte, hoe ziek en verwerpelijk ook, dat ik het helemaal niet erg zou vinden als die man straks levenloos aan de boom hing, dan waren wij tenminste van zijn terreur verlost. Een geruststellend vooruitzicht.”

Subtiel maar heel veelzeggend voor het grote leed in het klein uitgebeeld, vindt uw recensent de scene met het tafeltennisbatje. Eveneens een scene vanuit het perspectief van de jonge hoofdpersoon. In plaats van trots te zijn op zijn zoon, die de finale tafeltennis bereikt heeft, vernielt vader Turis het batje van zijn zoon en zorgt er zo voor dat de jongen niet mee kan doen aan de finale.

Akyol weet de toon uitstekend te treffen. Zonder overdrijving, maar ook zonder het leed te bagatelliseren, weet hij met ‘Turis’ ongetwijfeld veel lezers te raken.

Over de auteur
Özcan Akyol (Deventer, 1984) is een Nederlandse schrijver en columnist. Na de mavo studeerde hij journalistiek en Nederlands. De laatste studie heeft hij echter niet afgerond. Naast zijn literaire werk is hij vaste columnist van De Nieuws BV (Radio 1), Nieuwe Revu, VARAgids, 90 Minutes en Dagblad de Stentor. Daarnaast publiceert hij van tijd tot tijd in in Hard gras, NRC Handelsblad en verschillende damesbladen.

In september 2011 debuteerde Akyol met het korte verhaal Zero Impact in de bundel WTF? Volwassen worden na 11 september. In oktober 2012 verscheen zijn debuutroman Eus bij uitgeverij Prometheus.

Uitvoering
Uitgever Prometheus
Paperback, 272 pagina's
ISBN10 9044625276
ISBN13 9789044625271