Na Nederlands Pompeï en Octagon heeft de uit Zeeland afkomstige schrijver Richard Verbrugge zopas zijn derde thriller afgeleverd: Hotel Golden Morticum. En zoals de twee vorige boeken al aantoonden, is alles wat Verbrugge schrijft anders dan je verwacht of het meest voor de hand ligt. Daar doet Hotel Golden Morticum beslist niet voor onder.
Nico Hendricks, getrouwd met Daphne van der Valk, is verbaasd als hij op een morgen alleen wakker wordt. Zijn vrouw heeft haar trouwring achtergelaten en op een briefje geschreven dat ze naar Hotel Golden Morticum is vertrokken. Dit hotel ligt op een eiland, ergens in de Grote Oceaan en is een oord waar mensen onder de juiste omstandigheden, vrijwillig zelfmoord kunnen plegen. Daphne zit in een suïcidale periode en ziet verder leven in het geheel niet meer zitten. Nico, nog altijd hevig verliefd, wil zijn vrouw niet kwijt en besluit onder een valse naam ook zijn intrek te nemen in Golden Morticum. Hij heeft maar één doel voor ogen: voorkomen dat zijn Daphne zelfmoord pleegt. Onder de naam Peter Steenbergen wordt hij als cliënt opgenomen en al onmiddellijk na zijn aankomst probeert hij Daphne te vinden. In zijn speurtocht door het hotel, komt hij in ruimten die uiterst geheim zijn en waar de gasten en zelfs enkele personeelsleden geen toegang toe hebben. Zijn omzwervingen blijven voor de staf niet onopgemerkt en zijn daarom niet zonder gevaar...
Hotel Golden Morticum is een psychologisch sterk beladen verhaal. Verbrugge dompelt de lezer onder in een bad vol ongeloof en onverwachte gebeurtenissen. Niet alleen dreigt achter iedere hoek gevaar, zelfs de schaduwen zijn van een bedenkelijk niveau. Wanneer je met Nico Hendricks aan de zoektocht naar Daphne begint, wordt die ernstig verstoord door de staf van Golden Morticum die veel geheimen kent. De dreiging is dus dubbel: enerzijds of Daphne op tijd gevonden wordt en anderzijds of Nico uit de handen van de staf kan blijven. Uiteindelijk ontsteekt Verbrugge de lont van de plot die vervolgens een climax tot ontploffing brengt die je achteraf wel had kunnen bedenken, maar in het geheel niet kon verwachten.
Voor een thriller van Nederlandse bodem ongekend knap geconstrueerd en van begin tot einde spannend.