Eric Van Lustbader (1946) verwierf internationale faam met zijn roman De Ninja. De belevenissen van Nicholas Linnear, zijn half-Oosterse, half-Engelse hoofdpersoon, werden een enorm succes, zodat een vervolg haast niet uit kon blijven. Het werden er uiteindelijk vijf, min of meer even succesvol als het debuutroman. Naast de serie met Nicholas Linnear, schrijft hij met grote regelmaat nieuwe thrillers. In 2005 neemt hij het stokje over van de overleden Robert Ludlum door verder te schrijven aan diens populaire reeks met actieheld Jason Bourne. Met het zojuist verschenen De Voorganger slaat Eric Van Lustbader een meer psychologische weg in.
Speciaal agent Jack McClure probeert de dood van zijn enige dochter te verwerken door zich volledig op zijn werk te storten. Als hij nieuwe opdracht accepteert, wordt hij echter opnieuw geconfronteerd met zijn verdriet. Ali, dochter van de toekomstige president en kamer- en studiegenoot van zijn overleden dochter, is ontvoerd. Vanwege zijn kwaliteiten als speciaal agent en door zijn band met Ali, krijgt Jack van de aanstaande president opdracht de jonge vrouw ongedeerd terug te brengen. Tijdens zijn onderzoek wordt het Jack duidelijk dat niet iedereen zit te wachten op een goede afloop. Een aantal hooggeplaatste personen uit de aftredende regering zijn namelijk nog niet van plan hun macht uit handen te geven. Wat volgt is een spannend kat en muis spel, met als inzet het leven van een jonge vrouw.
Eric Van Lustbader begint zijn nieuwste roman met een leuke surprise. Hij opent De Voorganger namelijk met een enorme clifhanger. Om te kijken hoe het verder gaat, moet je eerst zoÂ’n 300 bladzijden verwerken. Het lezen hiervan is gelukkig geen straf. Bladzijde na bladzijde weet hij de spanning op te voeren en tegelijkertijd sympathie voor zijn hoofdpersoon te kweken. Het verleden van Jack McClure wordt op een intrigerende manier beschreven, waarbij met name het overwinnen van zijn dyslexie indruk maakt. Tegenover Jack McClure, als vertegenwoordiger van het kwaad, staat Ronnie Kray, Het geduld, de manipulaties en de jarenlange planning van deze gevaarlijke man worden op ingenieuze wijze weergegeven. De Voorganger kan dan ook omschreven worden als een uiterst spannende thriller met diepgang.
Mede door de perfect opgebouwde spanning en zijn originaliteit was het een genot om De Voorganger te lezen. Voor de liefhebbers van thrillers van Robert Ludlum, Gayle Lynds of van Eric Van Lustbader zelf, is dit boek zeer zeker een aanrader!