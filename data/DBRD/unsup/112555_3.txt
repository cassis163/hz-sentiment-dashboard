Ik heb het uit. En wie kan mij vertellen wat ik er van vond....ik weet het niet. De moeite waard om te lezen? Ja, ik geloof het wel. Mooi? Nou, het was een erg goed geschreven boek, dat goed in elkaar zat. Een bizar verhaal, dat waarschijnlijk de werkelijkheid dicht benadert. En zelfs de continuë gruwelijkste gruwelijkheden bleven voor mij leesbaar en dat kostte me niet eens veel moeite en het beïnvloedde zelfs mijn stemming niet al te zeer. Daarvoor leek het vaak bijna te surrealistisch. Maar het beste aan het boek vond ik, denk ik, nog dit: dat de schrijver heeft geprobeerd om Noord- Korea weer te geven vanuit de fictieve belevingen en gevoelens van enkele Noord-Koreaanse inwoners. Hij heeft gepoogd daar vat op te krijgen door zich zoveel als mogelijk is te verdiepen in het land en het samenleven van alledag en zich een voorstelling te maken van de gebeurtenissen en de gevolgen van en de effecten op het gedrag en op de daarbij behorende gevoelens. Hij heeft niet geprobeerd om Noord-Korea te "vangen" in dit boek, zegt hij zelf. Zijn weergave kwam op mij over als aannemelijk en invoelbaar, al lijkt het dus niet altijd even realistisch en zelfs hier en daar satirisch te zijn, met name in het begin. En het maakt dat je je automatisch ook zelf gaat bezighouden met en je vragen gaat stellen over de effecten op mensen in een dergelijk dictatoriaal systeem; en op de consequenties van dit alles voor een samenleving.