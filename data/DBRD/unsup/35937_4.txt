Sien Volders studeerde kunstgeschiedenis en antropologie en werkt als redacteur en interieurvormgever. Haar debuutroman Noord verscheen in 2017 bij Hollands Diep en brengt de werelden van de kunst en de antropologie bij elkaar.

De jonge zilversmid Sarah trekt in de jaren tachtig voor een tijd naar het noorden van Canada, om te ontsnappen aan de stad en alles wat er van haar gevraagd wordt. Daar ontmoet ze Mary, de vrouw die de enige winkel in het afgelegen dorpje Forty Mile runt, inclusief postkantoor. Ze ontmoet ook de vrienden Adam en Jacob, twee mannen die leven voor de vrijheid en de muziek. Langzaam leert Sarah het verhaal van Mary kennen en komt erachter dat haar eigen verhaal helemaal niet zo anders is.

Noord is een heel sfeervol debuut. Tijdens het lezen waan je je in het afgelegen en uitgestorven noorden van Canada. De wildernis is sober en puur, evenals de schrijfstijl van Volders. De taal is helder, zonder tierlantijntjes, maar wel beschrijvend. Nergens langdradig maar altijd meeslepend. Het oog voor detail van de kunstwetenschapper is er duidelijk in te vinden en draagt bij aan de sfeer.

“Nog meer dan de vorige keer geniet ze van het veranderende landschap dat aan haar voorbijtrekt. De slinkende bebouwing, de uitdijende horizonten. Met brute streken heeft de zomer zijn rijke kleuren toegevoegd. Een grondtoon van groen en grijs in de bladeren en het gras, het geel en oranje van de mossen, de brede kleurenwaaier van de bloemen. Naar de einder toe wordt alles blauwig, rivieren en meren glinsteren in de zon.”

De personages in Noord zijn interessant, evenals de manier waarop de verhaallijnen van Mary en Sarah aan elkaar parallel lopen door verschillende tijden heen. We krijgen niet alleen Sarahs perspectief maar Volders wisselt het verhaal tussen Sarah, Mary en Adam. Op zo’n manier dat er uiteindelijk toch een geheel ontstaat en de lezer genoeg informatie krijgt om de gaten die door deze perspectiefwisselingen ontstaan verder in te vullen. Forty Mile en de bewoners spreken meteen tot de verbeelding: “Het is een bont allegaartje, de bewoners van de noordkant. Het zijn de ruigsten, de zonderlingen en de idealisten. Alles op een kluitje, eenzaam in het wild.”

Tegen het einde van roman slaat Volders echter een stap teveel over. Wat meer informatie over de tussenliggende gebeurtenissen en het leven van de drie personages die je als lezer vanaf het begin in je hart sluit was welkom geweest. Maar Noord is zeker een fijn debuut vol prachtig taalgebruik, excentrieke personages en de nodige kunst.