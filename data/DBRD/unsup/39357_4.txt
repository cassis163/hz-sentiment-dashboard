Elizabeth Brundage is de auteur van drie romans en talrijke korte verhalen. Ze studeerde aan de Universiteit van Iowa Writers ‘Workshop, waar ze ook haar MFA ontving in het schrijven van fictie, evenals een James Michener Award ter ere van haar uitstekende prestaties. Voor ze zich toelegde op het schrijven van romans was Brundage scenarioschrijver voor het American Film Institute in New York. Alles houdt op te bestaan' (All Things Cease to Appear) is haar derde roman. Eerder schreef ze al 'Somebody Else’s Daughter' en 'The Doctor’s Wife'.

Het is 23 februari 1979. June Pratt heeft net haar eten opgeschept als de honden aanslaan. June schuift het gordijn opzij en ziet de buurman in de sneeuw staan. In zijn armen het kind. Beiden hebben geen jas aan en het kind heeft blote voeten. De buurman, George Clare, zegt dat zijn vrouw dood is. George wordt direct aangemerkt als hoofdverdachte. Het kind, 3 jaar oud, is te jong om te kunnen vertellen wat er gebeurd is. Wat heeft zich in het huis afgespeeld en wie is er verantwoordelijk voor de dood van Catherine?

'Alles houdt op te bestaan' begint met een voorwoord van de uitgever. Een tekst die de lezer uitnodigt dit boek te gaan lezen en de verwachting uitspreekt dat de lezer na het lezen onder de indruk zal zijn. Het boek omvat vijf delen, die ook weer onderverdeeld zijn, verteld vanuit een wisselend perspectief. Voordat het eerste deel van start gaat, lezen we over de boerderij van Hale, de boerderij waar het allemaal om draait.

“Dit is de boerderij van de familie Hale.
Hier is de oude melkstal, de donkere opening die zegt: Zoek me dan.
Dit is de windvaan, dit is de houtstapel.
Hier staat het huis dat gonst van de verhalen.”

'Alles houdt op te bestaan' gaat over een kleine gemeenschap met een verborgen verleden, een mysterieuze moord en een ongelukkig huwelijk. George en Catherine gaan samen met hun dochtertje Franny in de kleine gemeenschap Chosen wonen. Een hechte gemeenschap waar niets is wat het lijkt. Een dorp waar altijd wordt gepraat, je kan geen stap buiten de deur zetten zonder dat dit werd opgemerkt. Voor de wat terughoudende Catherine een plek waar ze zich niet echt thuis voelt. Maar George heeft het voor het zeggen, dus ze zal er het beste van moeten maken. De vraag is of ze gelukkig is of alleen maar de schijn ophoudt. En of ze hier alleen in staat…

‘Maar de boerderij zat in haar hoofd. Het land, het vreemde huis dat nu van hen was en de zeurende zekerheid dat ze iets was kwijtgeraakt.’

De auteur heeft een schrijfstijl waarbij de zinnen staccato worden neergezet. Vooral in het begin miste er enige souplesse maar naarmate het verhaal vorderde kwam daar een positieve verandering in. Des te verder in het verhaal, des te soepeler de schrijfstijl werd.

'Alles houdt op te bestaan' is een doordringend en imponerend verhaal. De karakteristieke personages laten allemaal een indruk achter, waarbij vooral Cole en Catherine vormgegeven worden als enigszins gekweld, maar anderszins krachtig en vastbesloten. George kan weinig sympathie opwekken, een man met een narcistisch karakter, een man die door zijn leugens de waarheid verhult.

'Alles houdt op te bestaan' neigt meer naar een roman. Een literaire roman met een diepgaand verhaal, met een uiterst nauwgezette uitwerking van de interessante personages. Het innerlijke, hun manier van handelen, het hoe en waarom. En daarmee komen we telkens voor verrassingen te staan. Een complexe roman, die misschien voor een thriller de angstaanjagende scenes mist, maar door de handelwijze van de personages een huiveringwekkend gevoel achterlaat.