Een man van bijna veertig begint zijn verhaal te vertellen aan een mooi meisje in een bar van een hotel. Hij heeft een droevig gelaat en maakt ook nogal een droevige indruk. Zijn verhaal is als volgt:
Hij begint te vertellen over een dame die al eens gehuwd geweest is en een kind heeft van 5 jaar. Ze was klein van gestalte, had prachtige blauwe ogen en droeg haar haar altijd opgestoken. Op deze vrouw was hij verliefd geworden.
Ze was heel jong, tweeëntwintig jaar en was altijd zo in de war. Omdat ze eigenlijk van alles wilde. Eigenlijk wilde ze niet veel in het leven: een huis, een man en een 2e kind. Haar man moest geld hebben, een geruststellende hoeveelheid. Iedereen leek meer geluk te hebben dan zij.
Ondanks haar soms deprimerende buien geniet hij toch van haar en maant haar aan om dingen te doen.
Als ze op een zomerse avond met een bevriend echtpaar naar een nachtclub gaat maakt ze iets vreemds mee. Een zwaargebouwde man die Howard heet en ook aan hun tafel zit vraagt haar ten dans en doet haar een oneerbaar voorstel. Heel ernstig en heel eenvoudig stelt hij de vraag om met haar een nacht samen door te brengen voor 1000 dollars. Het bedrag was zo groot dat ze echt verbijsterd was!
Ze zitten er nadien samen over te praten en hij hoopt vurig dat ze er niet op ingaat want hoe bepaal je wat een vrouw waard is? Zij aan de andere kant zegt dat hij maar één nacht wil en dan is alles voorbij! Voor hem was de gedachte alleen al een kwelling maar dat laat hij niet blijken.
Hoe kun je concurreren tegen een miljonair vraagt hij zich af. Hij maakt zichzelf wijs dat hij er geen bezwaar tegen kon maken, niets waar hijzelf niet mee had ingestemd. Maar vanbinnen is hij langzaam aan het verstenen. Stapje voor stapje wordt ze nu opgeslokt door een ander leven als Howard met haar afspraken maakt. Hij kijkt verlammend toe hoe ze veranderd in de weken die erop volgen.
Ze laat hem weten via een vriend dat ze hem nooit meer wil zien. De pijn en de vernedering neemt snel toe.
Na drie maanden neemt ze terug contact op. Ze had aan hem gedacht, een gedachte die hem terug doet herleven. Heeft zij een hoop gecreëerd die er niet is en wat wil ze nu uiteindelijk?

Beoordeling;
Een zeer mooie roman om te lezen. Het verhaal is in de ik-vorm geschreven en wordt verteld vanuit het standpunt van de man. De namen van de personen waar het over gaat worden niet vermeldt, het is “ik en zij”, ik vond dit zo anoniem aanvoelen terwijl er wel andere namen werden vermeld van personages die in het boek voorkomen. Er wordt ook gebruik gemaakt van ellenlange zinnen wat voor die tijd best normaal zou zijn geweest, ik stoorde me er in het begin aan maar naarmate het boek vorderde had ik er geen erg meer in. Je wordt werkelijk meegezogen in de man zijn ellende. Een literair hoogstandje en prachtig verwoord.
Dit verhaal speelt zich af in de jaren ’50 in New York. Hij beschrijft hoe het leven was in deze metropool, wat er te beleven viel en hoe er werd geleefd.
Het verhaal is fascinerend te noemen hoe triestig het ook is en je wil gewoon verder lezen om te weten of hij op het einde terug een gelukkig man is of niet.
Deze vrouw heeft niet zomaar eventjes met zijn hart geschud, ze heeft het werkelijk gebroken; het immense liefdesverdriet dat hij heeft laat je niet onberoerd.
Dit is het verhaal van een immens liefdesverdriet, deze relatie heeft een knak gekregen zoals bij een vaas die aan diggelen valt en niet meer te lijmen is.
Ik geef dit boek 4 sterren.