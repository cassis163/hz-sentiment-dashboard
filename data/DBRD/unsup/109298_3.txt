Marc Josten en Rob Smits zijn met Gezichtsverlies  bij hun derde thriller aanbeland; een mysterieuze moordcase waarin opnieuw een glansrol is weggelegd voor privédetective Denise de Wit als centraal karakter. Een auteursduo dat bestaat uit een advocaat-generaal bij een gerechtshof en een hoofdredacteur: dit moet gewoonweg voor vuurwerk op papier zorgen! Deze schrijvers zijn intussen goed op mekaar ingespeeld en hebben met Denise een sterke partner gevonden.
Als je elk spoor van een misdaad of zelfs DNA wilt laten verdwijnen, dan moet je het slachtoffer bij een zeer hoge temperatuur verbranden. Kerosine is hierbij een erg doeltreffend hulpmiddel. Wanneer men een verkoold lichaam aantreft, wijzen de sporen naar de jonge Janice Feenstra. Dankzij een klein stukje oor, dat raar maar waar niet volledig verkoold is, komt haar identiteit aan het licht. Janice’s moeder, die in de Verenigde Staten woont, schakelt Denise de Wit in om de moordenaar te vinden. Denise bijt zich als een buldog vast in het onderzoek, waarbij een link naar Facebook wordt blootgelegd. De privédetective slaagt er uiteindelijk in om de psychopathische moordenaar het vuur aan de schenen te leggen en bekentenissen af te dwingen. Maar is de vermoorde vrouw daadwerkelijk Janice Feenstra?
Aan spanning geen tekort in Gezichtsverlies, die wordt druppelsgewijs aangevoerd want de auteurs geven niet te veel in één keer prijs. Knappe dialogen, gevolgd door een mooi stukje vertelwerk; zo zorgt deze thriller voor een aangename tijdsbesteding. De pagina’s vliegen je letterlijk om de oren, het tempo waarmee beide heren schrijven is immers behoorlijk hoog. Belandt het verhaal dan toch een enkele keer in een dipje, dan is dit van zeer korte duur en blijf je geconcentreerd verder lezen. Aanvankelijk zijn er meer dan voldoende verdachten in het spel, totdat de pientere Denise de Wit er haar tanden in zet. Personages van divers allooi maken hun opwachting, dus verveling is niet aan de orde.
Af en toe twijfel je aan de geloofwaardigheid van sommige personages of situaties en verliezen beide auteurs even de weg uit het oog. Het verhaal boeit je evenwel vanaf de proloog, met dank aan de vlotte pen van het auteursduo. In deze eigentijdse thriller is er sprake van DNA, social media, Skype en noem maar op; toch is er nog ruimte voor een traditioneel moordonderzoek.
Met Denise de Wit als protagonist hebben Josten en Smits ongetwijfeld voldoende potentieel om het nog een aantal delen vol te houden. De karaktertekening van Denise wordt boek na boek scherper, je ziet haar op sprekende wijze groeien. Dit hoofdpersonage staat na drie delen op scherp en dat zal de lezer weten ook.