Officier van justitie Jules Declerck ziet tijdens het hardlopen de hemel oplichten en hoort een explosie. Ze stopt en overweegt om naar huis te gaan. Meteen daarop krijgt ze een telefoontje van haar ex Harry Simones, een blogger en journalist die de scanners afluistert voor meer informatie. Hij geeft aan dat het inderdaad een explosie was in de buurt van de vliegbasis Leeuwarden.
Jules krijgt de leiding over het politieonderzoek naar de dood van een man en een kind die zijn omgekomen bij wat een auto- explosie blijkt te zijn.
Door alles wat gebeurt beseft Jules dat er veel meer aan de hand is.

Jules Declerck heeft Belgische roots en dat laat de auteur door het gebruik van Belgische uitdrukkingen en woorden mooi doorklinken in de dialogen.
Het hoe en waarom van Jules' achtergrond is een belangrijk onderdeel van deze serie en dat moet je gewoon lezen; daar ga ik verder niets over vertellen hier.

Omdat Jules iemand is die haar werk heel serieus neemt en liefst alles zelf doet of in ieder geval in de buurt is, neemt ze veel risico's. Een tweede explosie volgt korte tijd later en ze wordt nog meer gedreven, als dat al mogelijk is. Harry is om meer dan één reden zoveel mogelijk in de buurt van Jules. Behalve dat hij zoveel mogelijk informatie probeert los te peuteren van haar, heeft hij nog goede hoop op het herstel van hun relatie.
Op het moment dat hij zich teveel met de lopende zaken gaat bemoeien brengt hij ongewild Jules in gevaar, en ook niet zo'n klein beetje!

We weten dat deze auteur steeds actuele zaken als onderwerp voor haar boeken kiest, maar zo actueel als dit heb ik het niet eerder meegemaakt; terwijl ik deze recensie schrijf hoor ik een nieuwsbericht dat zo uit het boek gehaald zou kunnen zijn.

Ik wil meer weten; ook over het verleden.
Zoals voor in het boek heel treffend staat te lezen:
'What happened in the past that was painful has a great deal to do with what we are today' – William Glasser –

Linda Jansma heeft de hoofdpersonen stuk voor stuk heel duidelijk neergezet. Ze zijn levensecht te noemen. De verhaallijn is helemaal top en de spanning is prachtig gedoseerd. Ik ben een fan van haar werk, maar dit is het allerbeste dat ik tot dusver van haar las.

Het boek heb ik nagenoeg in één ruk uitgelezen en sloot de laatste bladzijde met de gedachte: WAUW!
Bijzonder indrukwekkend, dit eerste deel van deze serie Cirkel van het Kwaad.
Het verdient naar mijn mening vijf vette sterren ***** en ik kijk zeker uit naar het tweede deel!