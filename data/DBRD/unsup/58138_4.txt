Vlak na hun avonturen in Lakepool (deel 1) vertrekken Alex en Alessia naar Parijs, waar een meisje in een onverklaarbare coma ligt. Ze voelen aan dat er bovennatuurlijke krachten aan het werk zijn en gaan op onderzoek uit. Eenmaal stiekem bij het meisje binnengeglipt in het ziekenhuis weet Alessia het zeker; er zit namelijk een soort spookverschijning vast aan het hoofd van Olive, een verschijning met kwade bedoelingen.
Algauw vallen er meer mensen in zo’n schemerslaap en het is aan Alex en Alessia om de oorzaak te achterhalen en een oplossing te vinden, voor het te laat is…

Wat vind ik dit een heerlijke serie! Bovennatuurlijke krachten, spanning en avontuur, een hoofdpersoon die hooggevoelig is, fijne combi! Het verhaal leest heel vlot, soms gaan de gebeurtenissen misschien ietsje te makkelijk, maar ik stoor me er niet aan, ik zit gewoon te genieten. Leuk om weer mee op avontuur te mogen met de tweeling en hun ontwikkelingen te volgen.
Een fijn compact en heel spannend jeugdboek met leuke hoofdpersonen. Op naar deel 3!