Heel veel mensen halen afkeurend hun neus op bij het woord 'manipuleren'. Toch zijn we veelal bezig om zaken ‘naar onze hand te zetten’. Met dit boek wil de auteur de negatieve associaties die het woord ‘manipuleren’ oproept, wegnemen.

'Mindhacking' helpt je om zicht te krijgen op de achtergronden en toepassingsmogelijkheden en is erop gericht de hersencapaciteit maximaal te benutten teneinde gedrag te beïnvloeden. Niet alleen in ons eigen voordeel, maar ook om het welzijn van anderen te verbeteren.

“Als je ooit weer gaat brainstormen, begin dan niet met een leeg vel papier en vraag de anderen om te komen met ideeën. Zorg dat de hersenen zijn opgewarmd: zorg voor muziek, laat mensen in beweging komen, zet ze complexe plaatjes voor, laat ze een labyrint lopen of een 3D-puzzel oplossen. Wellicht dit alles tegelijkertijd. Vraag dan aan de groep om zich te concentreren op ideeën en je zal zien: de brainstorm wordt een tsunami aan ideeën.”

Van Aggelen biedt in zijn boek tal van technieken van mindhacking. Daarbij kun je denken aan framing, priming, nudging, coping, choices en reinforcement. De auteur koppelt zijn ruime praktijkervaring aan wetenschappelijke kennis over beïnvloeding en neuropsychologie en dat doet hij kundig en op interessante wijze.

Het boek is onderverdeeld in zeven hoofdstukken en dat maakt ‘Mindhacking’ overzichtelijk en veroorzaakt bovendien dat de lezer een onderwerp waar hij nogmaals naar terug wil keren, uiterst eenvoudig kan vinden. De vele anekdotes, experimenten en praktijkvoorbeelden zijn bovendien plezierig en illustratief. Een nuttige aanvulling.

Persoonlijk vind ik het hoofdstuk over framing het meest boeiend. Zo zal elke lezer zijn voorkeuren hebben. Van sommige besproken onderdelen heb je wellicht al kennis, van anderen wil je graag (nog) meer weten. Zo is dat voor mij bij framing. Een uiterst boeiend onderwerp en door de auteur op dusdanige wijze beschreven dat ik er weer nieuwe kennisfeiten uit hebben gehaald.

“Toen Hillary Clinton in 2015 moest getuigen in een onderzoek naar de toedracht van het Beghazi-debacle had ze een bril op met dikke glazen. Een republikeinse columnist schreef dat mensen met zo’n bril een hersenbeschadiging hebben. Daarmee werd een frame neergezet: de (toen nog potentiele) presidentskandidaat zou wel eens een hersenbeschadiging kunnen hebben. Het krachtige van een frame is dat het ontkennen daarvan alleen maar het frame versterkt.”

Mijn enige verbeterpunt met betrekking tot dit uiterst interessante werk van Van Aggelen heeft betrekking op de redactie; die had iets beter gekund.

“Het meest aangrijpende fragment dat de dramatiek van keuzes maken illustreert, komt uit het boek Sophie’s Choice ui 1979 van William Styron. Tijdens de Tweede Wereldoorlog is Sophie aangekomen in het vernietigingskamp Auschwitz. Sophie moet de meest afschuwelijke keuze maken die een moeder kan overkomen. Een kampbewaker dwingt haar te kiezen tussen haar dochtertje en haar zoontje.”

Kortom, ‘Mindhacking’ is een zeer praktisch boek dat als naslagwerk uitstekend dienst kan doen, maar wat ik in een keer heb uitgelezen. Diverse van de beschreven onderwerpen dagen je uit deze direct in de praktijk toe te passen.

Over de auteur
Van Aggelen werkt al 25 jaar als ondernemer op het gebied van mens en prestaties. Beïnvloeding is zijn vakgebied en de samenwerking met de Universiteiten van Tilburg, Amsterdam en Stanford geeft verdieping. Vanuit de psychologie, de neurologie en ondernemerschap hebben duizenden mensen al kennis gemaakt met zijn energieke en inspirerende wijze van werken. Van Aggelen is partner bij management consultingbureau EarlyBridge en hij schreef eerder de boeken 'Je baan of je leven' en 'Dertigers in crisis'.

De uitvoering
Uitgeverij Futuro
Paperback, 184 pagina’s
EAN: 9789492221308

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en marketing, tekstschrijver, boekrecensent en boekmarketeer.
http://ht-c-communicatie.nl