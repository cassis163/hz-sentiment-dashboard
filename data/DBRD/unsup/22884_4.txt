Lisan heeft altijd al opgekeken tegen haar zus Susan. Susan heeft alles wat zij niet heeft. Succesvolle baan, mooi huis en een leuke vriend. Maar eigenlijk is Susan helemaal niet blij met haar leven. Haar vriend wil een toekomst met haar opbouwen alleen Susan is hier nog niet aan toe. Susan besluit haar mooie leventje hier in Nederland te verlaten en vertrekt naar San Francisco. Omdat Susan niet zomaar haar huis wil verkopen of verhuren aan vreemden mag Lisan voorlopig in haar huis gaan wonen. Als Lisan solliciteert op de oude baan van Susan en wordt aangenomen, begint het leven van Lisan er heel anders uit te zien. Langzamerhand begint Lisan het leven van Susan te leiden terwijl Susan aan de andere kant van de wereld een leven leidt dat niemand had verwacht.

Laat me jou zijn is inmiddels de zesde roman van Petra Kruijt en vertelt het verhaal van twee zussen die door de veranderde omstandigheden een heel nieuw leven voor de boeg hebben. Het vertelperspectief is vanuit de eerste persoon. Zelf kan me daardoor vaak beter inleven in de personages en dit was nu ook het geval. Wel lag mijn voorkeur op de een of andere manier bij Lisan. Misschien omdat zij zich altijd al in de schaduw voelde staan en het idee had zich meer te moeten bewijzen dan Susan. Maar toch had ik ook veel bewondering voor Susan. Zomaar alles achterlaten en maar zien wat er van komt. Heel moedig, zou het haar niet gauw nadoen. Wat voor haar wel een voordeel was is dat ze een goed gevulde spaarrekening had en daardoor zich voorlopig geen zorgen hoefde te maken over het financiÃ«le aspect. Maar dan nog.

Dat wat de beide zussen allemaal meemaken wordt steeds afwisselend verteld en het wordt duidelijk kenbaar gemaakt in het boek wie er op dat moment aan het woord is. Laat me jou zijn is een boek dat heerlijk weg leest en ik heb het boek dan ook in een vlot tempo uitgelezen. Een boek dat ik moeilijk kon wegleggen zo benieuwd was ik naar de avonturen van deze meiden. Soms even lekker weg zwijmelen met de romantiek die af en toe even om het hoekje kwam kijken, heerlijk.

Maar ook vooral een origineel bedacht verhaal, een zus die langzamerhand door alle omstandigheden het leven van haar oudere zus overneemt. En dan blijkt dat ze veranderde levens eigenlijk helemaal niet zo gek vinden. Susan en Lisan, twee meiden die erachter komen dat ze eigenlijk toch net anders in elkaar zitten dan dat ze van zichzelf hadden gedacht.