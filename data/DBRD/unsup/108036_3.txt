Een boek wat opvalt door de opvallende cover met het opengesperde oog. Na lezing concludeer ik dat dit goed bij het verhaal past en dat je het op 2 manieren kunt opvatten.

Het boek is opgedeeld in drie delen. Na de intrigerende proloog lees je in het eerste deel voornamelijk over Mara en haar leven, wat bestaat uit werk, (ex)liefdes en vriendinnen. Het leest een beetje als een chicklit en even was ik bang dat het ook niet meer zou worden.
In het tweede deel kruip je onder de huid van de dader en lees je het hoe en waarom. Tussendoor afgewisseld met de hulpeloosheid, woede en angst van Mara.
In het derde deel komt alles samen en vallen langzaam de puzzelstukjes op hun plaats.

Maria Hetty van den Berg heeft een vlotte schrijfstijl met zinnen die lekker lopen, fijne dialogen en korte hoofdstukken. Halverwege het boek komt er een kleine dosis spiritualiteit om de hoek kijken, dit is absoluut niet storend en precies goed gedoseerd. Het voegt iets extra's toe aan en verklaart de cover en de titel. Ik vind het wel een originele wending in een thriller.

Tot het einde blijf je puzzelen wie toch de dader zal zijn. Als doorgewinterde thrillerlezer kon ik het wel raden maar het verhaal bleef boeiend. Kortom: een leuk boek om te lezen en wat aangename uurtjes met door te brengen.