‘Ik wil een reis rond de Noordzee maken.’ Zo start het avontuur van Arnout Hauben. Rond de Noordzee is gebaseerd op de gelijknamige tv-reeks op de Vlaamse televisiezender Eén. Arnout trekt daarin samen met jaargenoot en cameraman Philippe en ‘droner’ Ruben langs de omtrek van de Noordzee. Ze starten in Brugge en eindigen in Antwerpen. Daartussen bezoeken ze Frankrijk, Engeland, Schotland, Noorwegen, Denemarken, Duitsland en Nederland. Een reis langs onbekende plaatsen die verrassen en die je laten verlangen om ze zelf te bezoeken. Mits je van de zee en ruwe kusten houdt.

Arnout Hauben (1976) is een Vlaamse televisiemaker en reporter. Hij startte zijn carrière bij productiehuis De woestijnvis en werkte mee aan programma’s als Het geslacht De Pauw, Meneer Doktoor en Man Bijt Hond. In 2011 werd hij mede-oprichter van het productiehuis De chinezen en maakt hij verschillende programma’s zoals Manneken Pis en Leve de Zo. Lander Deweer (1985) is een freelance reporter. Van 2009 tot 2014 was hij redacteur bij de krant De Morgen. Hij schrijft nu voor onder andere Knack en het wielertijdschrift Bahamontes. In 2017 werd hij door de Stichting voor Verhalende Journalistiek in Amsterdam verkozen tot Meesterverteller. Hij schreef eerder een boek over het syndroom van Gilles de la Tourette, Een duiker op Mars.

De opbouw van het boek is overzichtelijk en systematisch. De uitgestippelde route staat al op de omslag van de cover en de plaatsen die bezocht worden, zijn duidelijk aangemerkt. Elk land krijgt een eigen hoofdstuk en start met een memorabele foto die de volledige spread beslaat. Daarna wordt ingezoomd op de route en volg je als lezer de stippellijn langs de kust. De kans op verdwalen is nihil en dat geeft rust.

Als lezer ben je overweldigd door al het moois dat de Noordzee te bieden heeft. Waar je toch vaak aan het gure weer en het grauwe water denkt, is er zoveel meer te ontdekken. Het trio toont je kanten van dit stukje van de wereld, die je waarschijnlijk niet had verwacht. De foto’s die te vinden zijn in Rond de Noordzee zijn van een zeer hoge kwaliteit en geven vaak een impressie, een gevoel weer. Dat maakt dat ze niet alleen prachtig zijn om naar te kijken, maar ze maken je deelgenoot van een sfeer die op een bepaalde plek heerst. Het overheersende gevoel is toch verlatenheid. De natuur is de overheersende kracht en dwingt de mens zich te voegen naar haar grillen.
Arnaut, Philippe en Ruben ontmoeten op hun tocht allerlei verschillende bewoners van het kustgebied. De inwoners van de dorpen en steden die worden aangedaan, zijn blij om hun verhaal te vertellen. Die verhalen vormen een goede afwisseling met de beschrijvingen van de natuur en tonen een kant van een gebied dat vrij onbekend is gebleven. Soms is het een relaas over teloorgang, over eenzaamheid, over een hard leven, maar toch schuilt er vaak geluk en hoop in. De mensen voelen zich verbonden met de Noordzee. Ze zijn er opgegroeid en kunnen noch willen het gebied verlaten. De aantrekkingskracht van de zee is merkbaar in alle verhalen. Alsof de wind die er waait levenskracht met zich meebrengt en eens de mensen afgesneden zouden zijn van deze wind, ze zullen sterven.

Rond de Noordzee is meer dan een reisverslag. Het is een combinatie van persoonlijke verhalen, geschiedenis en een weergave van de prachtige natuur. Dat maakt dat dit boek eigenlijk voor heel veel lezers geschikt is. Wil je iets leren? Wil je genieten van bijzondere natuurfoto’s? Wil je geraakt worden door verhalen uit afgelegen gebieden? Alles komt aan bod en door de afwisseling verveelt het geen moment. De korte stukken tekst geven een accurate weergave van de bezochte plaats en de informatie is ook goed reproduceerbaar. Dus heb je na het lezen van dit boek een feestje, dan weet je zeker dat je een goed verhaal kan vertellen dat niemand kent!