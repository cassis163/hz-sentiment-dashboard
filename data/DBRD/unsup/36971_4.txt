Jhumpa Lahiri weet mooi de politieke geschiedenis van de Indiase Naxalieten - een marxistische verzetsbeweging tegen de koloniale machten- in te bedden in het verhaal van twee tegengestelde broers. De hoofdpersoon (Shubash) wil niks weten van de politieke spanningen en vlucht weg naar een rustiger bestaan in het Amerikaanse Rhodes Island, terwijl de andere broer (Udayan) kiest voor het gewapend verzet en de terreur. De beslissingen van de twee broers hebben uiteindelijk invloed op een jonge vrouw (Gauri), wiens lot door een traditioneel huwelijk vervlochten raakt met dat van de twee broers. Lahiri vertelt een beklijvend migrantenverhaal waarin wortels nooit helemaal afgesneden worden, maar waarin tradities en gebruiken immer de levens blijven bepalen van haar hoofdpersonen - ook al proberen ze zich hiertegen te verzetten of zoeken ze naar manieren om verandering in hun eigen levens af te dwingen. De schrijfster laat simpel maar doeltreffend sfeertekeningen, van zowel het Indiase geboorteland als het natuurschoon van Rhodes Island, in elkaar overlopen in de psychologie van de personages die de overstap maken naar de Verenigde Staten. Hoe twee plekken wezenlijk anders zijn en toch verbonden zijn middels hun pijnlijke herinneringen.