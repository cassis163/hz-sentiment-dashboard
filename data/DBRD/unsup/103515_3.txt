Volgens de website van zijn Nederlandse uitgever schrijft Ted Dekker om de wereld om hem heen beter te begrijpen. In Vuur worden dan ook onderwerpen zoals goed en kwaad, het geweten van de mens en hebzucht behandeld. Net zoals in veel van zijn boeken lijkt ook in dit boek geloof een rol te spelen.
In Vuur volgen we de jonge zigeunerin Janeal Mikkado. Haar vader is leider van het zigeunerkamp de Kumpanía. Janeal is niets anders gewend dan haar leven op de Kumpanía, toch verafschuwt ze soms het zigeunerbestaan. Het liefst zou ze het kamp verlaten en een ander bestaan opbouwen. Op een avond ontmoet Janeal een onbekende man die zichzelf Sanso noemt. Hij vertelt haar dat haar vader een groot geldbedrag in zijn bezit heeft dat van hem is. Als Janeal hem zijn geld teruggeeft, zal hij haar vader verder met rust laten. Sanso is echter enorm gefascineerd door Janeal en het gevoel is wederzijds. Hij stelt Janeal voor om met hem te ontsnappen als ze het geld gevonden heeft. In eerste instantie is Janeal van plan om het juiste te doen en haar vader te redden. Maar na de aanblik van zo veel geld begint Janeal te twijfelen. Het aanbod van Sanso blijft ook steeds in haar hoofd rondspoken. Janeal besluit een klein deel van het geld bij zich te houden en later een beslissing te nemen. Veel bedenktijd krijgt Janeal niet want Sansos mannen vallen de Kumpanía onverwachts binnen en verrichten een bloedbad. De Kumpanía wordt compleet platgebrand. In alle paniek weet Janeal nog weg te komen met het geld. Na een deal met Sanso te hebben gesloten denkt Janeal het verleden achter zich te kunnen laten. Maar vijftien jaar later komen de demonen waar Janeal zo hard voor probeerde te vluchten haar zorgvuldig opgebouwde wereldje weer binnendringen.
Wat betreft geloofwaardigheid scoort Vuur misschien niet zo hoog maar de plot mag wel bijzonder genoemd worden. De inspiratie voor dit boek is waarschijnlijk opgedaan uit het boek The Strange Case of Dr Jykell and Mr Hyde van Robert Louis Stevenson. De centrale thema in dit laatste boek is het idee dat een mens zowel een goede als een kwade kant heeft. Dit is ook het thema dat in Vuur wordt behandeld en op een interessante manier is uitgewerkt. Hoofdpersonage Janeal kan aan de ene kant een liefhebbende dochter en vriendin zijn maar zij heeft ook een zeer duistere kant. Haar beste vriendin Katie is precies het tegenovergestelde van Janeal. Daar waar Janeal wordt gedreven door jaloezie en haar verlangen naar geld is Katie zachtaardig en begaan met anderen.
Het zou kunnen dat er een diepere boodschap in Vuur verstopt zit. Helemaal zeker ben ik er niet van maar het is wel een aardige uitwerking van het onderwerp goed versus het kwade en het onderwerp gespleten persoonlijkheid. Hoewel het verhaal een beetje bizar is en de gebeurtenissen af en toe ongeloofwaardig en onrealistisch zijn, is het toch een vermakelijk boek. Er zit voldoende spanningsbouw en afwisseling in waardoor het verhaal vlot leest. Toch is het vooral de uitwerking van het hebzuchtige en egoïstische hoofdpersonage Janeal wat in dit verhaal de aandacht trekt. Vuur is een minder geschikt boek voor lezers die van realistische thrillers houden. Voor lezers die bekend zijn met het boek The Strange Case of Dr Jykell and Mr Hyde of van bovennatuurlijke thrillers houden is het wellicht het proberen waard.