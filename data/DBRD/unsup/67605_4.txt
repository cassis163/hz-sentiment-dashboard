Ridley Jones, door haar ouders inderdaad vernoemd naar de beroemde regisseur, is een jonge vrouw die tot haar grote genoegen een klein flatje in New York bewoont. Ze is free lance auteur van artikelen, heeft het net uitgemaakt met haar vriend Zack die kinderarts is, en is heel gelukkig. New York is haar plek, haar stad. Op een ochtend ziet ze hoe een klein jongetje dreigt overreden te worden en ze kan hem nog net redden. Instant beroemdheid is haar deel; haar gezicht verschijnt in de krant en op tv, vreemden spreken haar aan en ze geeft interviews. Kort tijd na dit voorval gebeuren er twee dingen die indruk op Ridley maken: ze krijgt een nieuwe bovenbuurman en ze ontvangt een vreemde brief. De bovenbuurman oefent onmiddellijk een enorme aantrekkingskracht op haar uit, maar wat ze met het briefje moet? Er zit een foto bij van een jonge vrouw met een baby, en de vraag? Ben jij mijn dochter? Aangezien Ridley bij haar weten het jongste kind is van haar ouders  haar broer Ace is een poosje geleden het huis uit gegaan  die beiden nog leven, is haar verbazing groot. Na de ontvangst van dit eerste briefje echter gebeuren er verder nog heel veel dingen in de spreekwoordelijke versnelling, totdat enkele weken later het leven van Ridley totaal veranderd is.
Hoewel het natuurlijk de bedoeling is van een thriller om de lezer een goede dosis spanning te bieden, is het prettig als je als lezer niet op elke pagina voor raadselen komt te staan. Lisa Unger begint het boek met een scène die van groot belang is voor de rest van het verhaal en het mooie is toch dat de lezer daardoor juist weer niet té veel te weten komt. Ridley is een leuk, gewoon, hardwerkend mens, met wie een lezer zich al snel kan identificeren en ook de (problemen rond) de verhouding met haar ouders en broer zijn levendig en gevoelig neergezet. Uiteraard is van het begin af aan al duidelijk dat er iets mis is met de afkomst van Ridley, anders zou dit verhaal niet geschreven zijn. Toch wordt je als lezer regelmatig even op het verkeerde been gezet en de uiteindelijke oplossing van het raadsel is, zoals het in een goede thriller betaamd, toch net weer even anders als je zou denken.
Een mooi boek, waarin de verhouding tussen volwassen kinderen en hun ouders met gevoel en heel herkenbaar wordt neergezet, evenals de vragen die ons allemaal wel eens hebben bezig gehouden: waar kom ik vandaan, wie ben ik, waar ga ik naartoe?
Lisa Unger heeft de juiste verhouding gevonden tussen spanning, filosofische overwegingen en een vleugje romantiek.