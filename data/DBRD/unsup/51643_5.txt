Er wordt een lichaam gevonden dat bestaat uit aan elkaar genaaide lichaamsdelen van zes verschillende mensen. Rechercheur William ‘Wolf’ Fawkes probeert samen met zijn collega’s achter de identiteit van de slachtoffers te komen. Ondertussen ontvangt Wolfs ex-vrouw en tv-journaliste Andrea een lijst met zes namen en zes data waarop deze mensen zullen worden vermoord. En de laatste naam op de lijst is die van Wolf. Lukt het Wolf en zijn team om de mensen op deze lijst te beschermen tegen de Lappenpop-moordenaar?

Het verhaal is onwijs goed geschreven. Gesitueerd in Londen tijdens een hittegolf in juni en juli. Misschien omdat we hier in Nederland nu zelf een hittegolf hebben en ik in een stad woon, maar het is zo geschreven dat je het benauwende gevoel van de hitte in de stad meekrijgt. Zelfs de korte slapeloze nachten vanwege de warmte voelde ik. En die hitte is nog maar een bijkomstigheid, het is vooral de tijdsdruk van de aangekondigde moorden die het het team moeilijk maakt. Tel daar nog bij op de relationele problemen van het team onderling en thuis en je hebt voldoende ingrediënten voor een thriller. Tezamen natuulijk met de gruwelijke moorden van een berekenende moordenaar.

Nergens heb je het gevoel dat het langdradig wordt. De verhouding tussen zaakgerelateerde en privézaken is wat mij betreft precies goed. Persoonlijk leefde ik enorm met agent Edmunds mee. Als nieuweling wil hij zich bewijzen binnen het team, zet zich meer dan 100% voor de zaak in en ondertussen probeert hij thuis de relatie met zijn vrouw goed te houden.

Het verhaal is zo goed geschreven dat ik me kan voorstellen dat deze wel verfilmd gaat worden. En wat blijkt: ik las zojuist dat er al een tv-serie in de maak is. Maar ga daar niet op wachten, begin gewoon met het lezen van het boek.