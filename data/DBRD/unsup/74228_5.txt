Vivian Miller werkt voor de CIA, ze heeft de taak om Russische slapers te ontmaskeren: spionnen uit Rusland die een normaal leven lijken te leiden in Amerika. Op een drukke werkdag stuit ze in een beveiligde map van een mogelijke Russische tussenpersoon op een bekende foto. Haar leven staat vanaf dat moment op haar kop. Kan ze haar man, Matt, met wie ze 10 jaar getrouwd is nog vertrouwen? En zijn haar 4 kinderen nog veilig? Ze raakt steeds dieper in haar web verstrikt vol leugens en bedrog.

'Wat je niet weet' leest ontzettend makkelijk en begint met een mysterieuze proloog waardoor je direct wilt weten wat er gebeurt is. Door de flashbacks lees je steeds een beetje hoe Vivian en Matt elkaar hebben leren kennen, en hoe hun fijne gezin tot stand is gekomen. Hierdoor blijft het verhaal je boeien. Het verhaal is geschreven vanuit het gezichtspunt van Vivian, je leeft ontzettend met haar mee, ik zou zelf absoluut niet weten wat ik zou doen als ik in haar schoenen zou staan. Wat als degene die je het beste kent - en het meeste vertrouwt - niet is wie hij zegt dat hij is? Wie kan je eigenlijk nog wel vertrouwen? En tot hoe ver ga je om je gezin te redden? Het plot zit goed in elkaar, het leest snel weg en vooral de laatste paar hoofdstukken kon ik niet wegleggen. En de epiloog ook zeker niet vergeten!