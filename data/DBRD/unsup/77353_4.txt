We beginnen in Sevastopol 1988. Hmmm wat gaat dit van doen hebben met de rest van het verhaal? Ik ben getriggerd en sla gauw om naar wat blijkt deel één te zijn van het verhaal.
Rotterdam 2015. Tjeerd neemt je mee in een vlotte schrijfstijl, in een beeldend snel verhaal. Rechercheur Jan Vos zit midden in een zaak omtrent loverboys. Als ze een heterdaadje proberen te “forceren” komen de ontwikkelingen in een stroomversnelling en stapelen de vragen zich op voor Jan en zijn team. Maar ook voor mij als lezer.
Terwijl het onderzoek vastloopt, lijkt Carla haar leven in een rap tempo vooruit te gaan en Tjeerd beschrijft het zó dat je meevoelt. Ook het privéleven van Jan wordt mooi uitgewerkt al hadden de seksscènes van mij niet persé zo expliciet gehoeven. Ik zag daar niet de meerwaarde van in het gehele verhaal. En dan is daar het einde van deel één en op alle vragen die je al had komt daar BAM een hele grote vraag bij. Hoe, wat??? Je MOET het weten dus wegleggen is geen optie meer en snel door met deel twee.
Je wordt weer mee teruggenomen in de tijd. Berlijn 2010. Het voelt als een nieuwe proloog voor deel twee en weer intrigeert het. Wat gaat dit doen en hoe valt het samen met deel één? Al snel vallen bepaalde puzzelstukjes in elkaar en toch blijven er nog genoeg vragen over. Het verhaal kabbelt in eerste instantie een beetje voort maar je voelt dat er iets aan zit te komen en Tjeerd houdt de spanningsboog dan ook mooi strak. De schuingedrukte gedeeltes vanuit een crimineel persoon houden je in de greep en zorgen dat je blijft lezen.
En dan is het moment daar en komt er een twist die ik echt niet had aan zien komen. Super gedaan. En zoals het een thriller betaamt; niks geen eind goed al goed, maar nog een paar losse puzzelstukjes die je zelf mag proberen te laten passen.
Conclusie:
Een keigoede, misschien af en toe wat over the top thriller, met een actueel onderwerp en een twist waar je u tegen zegt.
Schrijfstijl: 4
Leesplezier: 4
Originaliteit: 3.5
Plot: 5
Psychologie: 3.5
Spanning: 4
Vier sterren voor Eeuwig Donker.