In 27 korte verhalen wordt onze geschiedenis herverteld. De meeste verhalen hebben een gelijke insteek: een waargebeurd feit wordt verteld vanuit het oogpunt van een fictief personage dat er op een of andere manier getuige van was. Dat levert interessante, originele, soms zelfs grappige (zoals de slag bij Waterloo) wendingen op. 'Fake news', dat tegenwoordig alomtegenwoordig is, maar dan op zeer vermakelijke wijze.

Een boek met korte verhalen die in eerste instantie gepubliceerd werden op historischeverhalen.nl valt of staat met de kwaliteit die de schrijvers aanleveren. Deze is verrassend hoog. Zelfs op weinig bladzijden kan je een goed verhaal vertellen, zo blijkt. Natuurlijk ligt het ene verhaal je al wat beter dan het andere. Omdat de verhalen zich in zowat alle perioden van onze geschiedenis situeren, hangt het er maar vanaf welke perioden je meer of minder interesseren. De waardering die dit boek krijgt zal daarom, misschien meer dan bij andere boeken, sterk afhangen van de persoonlijke smaak van de lezer. Ik heb zelf een brede historische interesse en heb daarom van zowat elk verhaal genoten en wist ze ook bijna allemaal historisch te plaatsen zonder "spieken", op een enkele uitzondering na. Dat helpt, maar de verhalen worden in de bundel ook voorzien van een historische situering voor wie ergens de weg kwijt is. Deze situeringen zijn bovendien ook interessant om lezen voor wie wel weet waar de verhalen over gaan. Een prima idee om dat zo te doen. Het zet ook aan om zelf wat meer over de feiten te gaan opzoeken. Een geschiedenisleraar kan er misschien ook inspiratie in vinden om leerlingen aan de hand van een dergelijk verhaal aan 'fact checking' te laten doen om ze zo op speelse wijze interesse voor geschiedenis bij te brengen...

Ondertussen zijn er initiatieven lopende om de verhalen te bundelen volgens meer strikte thema's, zoals een oudheidbundel die binnenkort verschijnt. Een prima idee, dat met de eerste bundel nog niet kon gerealiseerd worden omdat hiervoor natuurlijk meer verhalen binnen eenzelfde periode nodig zijn. 'Historische verhalen' zelf is aan een tweede druk toe, wat ook alweer bewijst dat het initiatief gesmaakt wordt. Hier mag (moet) absoluut een vervolg aan gebreid worden. Hopelijk mogen we ons over een jaar verheugen op 'Historische verhalen 2017'.