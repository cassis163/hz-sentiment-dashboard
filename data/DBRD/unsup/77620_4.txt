Titel: Mus
Auteur: Kristof Desmet
Uitgeverij: LetterRijn
ISBN: 978 94 918 7556 4

Heiligt het doel alle middelen?

De zestienjarige Mus heeft het erg moeilijk met de scheiding van haar ouders. Haar vader is er vandoor met een veel jongere vrouw. En nu heeft ook haar moeder, die lerares is, een nieuwe vriend. Een van haar collega’s, en dan nog wel de meeste verschrikkelijke! Zijn bijnaam is dan ook niet voor niets ‘De Kwal’. Mus haar wereld staat hierdoor helemaal op zijn kop.

Mus is echter niet van plan om haar moeder zomaar te laten doen. Samen met haar broer Brix probeert ze de relatie van haar moeder kapot te krijgen. En hiervoor is Mus bereidt ver te gaan. Heel ver…

Tweede Young Adult

Met “Mus” heeft de Vlaamse auteur Kristof Desmet zijn tweede Young Adult boek geschreven. Een boek dat verschillende thema’s aanpakt waar jongeren soms mee te kampen hebben. Ouders die scheiden, (cyber)pesten, onzekerheid, gevoelens,… Kristof pakt deze thema’s goed aan, maar zorgt er tegelijk voor dat het boek luchtig genoeg is, dit dankzij de vlotte en aangename schrijfstijl die Kristof hanteert. Ook het taalgebruik is aangepast naar hoe jongeren praten, gecombineerd met de nodige beeldspraak:

“Op de een of andere manier deed dokter Dupont haar aan een potje smaakloze, kleurloze, kleffe yoghurt denken.” (Blz 8 e-book) – “Was ze zo zielig dat haar bestaan dezelfde spanning had als een drijvende sigarettenpeuk in een vieze toiletpot?” (Blz 19 e-book)

Een groot deel van het verhaal vindt plaats op de middelbare school, wat de leefwereld is van jongeren. Maar dit is ook het werkterrein van Kristof, hij is leerkracht Nederlands in Ieper, waardoor hij heel goed weet wat er speelt bij de jongeren van vandaag. Dat maakt dat je je zo goed kunt inleven in het verhaal. Ook voor volwassen zoals ik. Hij weet dus perfect hoe hij voor dit doelpubliek moet schrijven.

Open einde

Het boek is op een duidelijke manier opgebouwd. “Mus” start in het nu, maar gaat na enkele hoofdstukken naar het verleden, waar we als lezer gaandeweg te weten komen wat er is gebeurd met Mus. Het boek eindigt in het heden, met een open einde die de lezer aan het denken zet. Je krijgt een idee hoe het afloopt, maar de details laat Kristof over aan de fantasie van de lezer. Daar moet je voor zijn. Ik vond dit wel leuk en passend, zo blijf je nog wat langer van de sfeer van het boek genieten.

Met haar 179 pagina’s is “Mus” een vrij dun boek. Dat het Kristof dan toch gelukt is om thema’s als echtscheiding en onzekerheid zo goed uit te werken, verdient alleen maar lof. Al had het boek gerust nog wat langer mogen zijn. Mus wordt zo echt neergezet, dat het is alsof ze ook daadwerkelijk bestaat. Merel, die haar naam maar truttig vindt, noemt zichzelf Mus. ‘Mus voor de vrienden’. Ze is eigenwijs en opstandig, en doet zich stoer voor, maar is tegelijk erg onzeker en angstig. Een tiener die - net als zoveel andere tieners - het moeilijk heeft met de scheiding van haar ouders en de daarbij horende nieuwe partners.

Zo voelde Mus haar toen ze hoorde wie de nieuwe vriend van haar moeder was: “Met haar werd niet de minste rekening gehouden. Ze voelde zich een appendix, een klein, nutteloos aanhangsel dat bij voorkeur zo snel mogelijk wordt verwijderd.” (Blz 17 e-book)

In het hoofd

Kristof Desmet heeft dus met “Mus” een prachtig Youg Adult boek neergezet die niemand onberoerd zal laten. Een verhaal die zowel jong als oud kan boeien. Ik heb er alvast enorm van genoten, het is een boek dat nog lang in mijn hoofd zal zitten. En dat is alleen voor de toppers weggelegd!

Waardering: 8,5/10