Het is al lang niet meer rustig in Engelfors. Er gebeuren steeds meer vreemde zaken, die het einde van de wereld aankondigen. De uitverkorenen hebben niet veel tijd meer om de demonen te stoppen. De wereld staat op het spel, het lot van de mensheid ligt in de handen van de cirkel, maar de band tussen de uitverkorenen lijkt te verzwakken. Wie valt er nog te vertrouwen en wat zijn de beste keuzes? Zullen de uitverkorenen de demonen kunnen stoppen?  

In De Sleutel – de finale staat één grote vraag centraal: kan de cirkel van de Uitverkorenen standhouden? Het einde van de wereld nadert, maar plots is het niet meer duidelijk wat de juiste keuzes of beslissingen zijn. Dat geeft de ontknoping van het verhaal een extra lading spanning mee. Het vertrouwen dat er was in de cirkel, verdwijnt. Plots is er de twijfel of zij wel in staat zijn om het einde van de wereld te voorkomen. Hebben zij nog een rol in het hele gebeuren? Of moeten ze het beschermen van de wereld aan anderen overlaten?  

In dit laatste deel heeft Minoo zonder twijfel de hoofdrol gekregen en haar personage is erg interessant. Alle uitverkorenen hebben het moeilijk met verschillende kanten van zichzelf, maar bij Minoo lijkt dit grote gevolgen te hebben. Welke keuzes zijn de juiste? En zijn er nog juiste keuzes? Hoeveel kwaad mag je aanrichten om het goede te doen? En hoe leef je met de keuzes die je maakt? Het zijn zware onderwerpen die de schrijvers perfect belichten. Het is duidelijk dat goed en kwaad niet altijd zwart-wit zijn. Ook goede mensen kunnen verkeerde keuzes maken.  

De ‘Engelfors’-trilogie is alleen al een aanrader voor de prachtige ontwikkeling van de personages. Het voelt aan alsof je zelf deel uitmaakt van de groep uitverkorenen. Ze zijn familie geworden en staan dicht bij jou en daardoor leef je enorm mee met alles wat er gebeurt. Dat zorgt ervoor dat je nog dieper in het verhaal wordt gezogen.  

Wat ook bijdraagt aan de sterkte van De Finale, is dat er meerdere werelden aan bod komen. Dat zorgt voor extra perspectief en meer puzzelstukjes, al blijft het onmogelijk om de puzzel op te lossen. Tot het allerlaatste moment zijn er vooral vraagtekens, ook al wordt er steeds meer duidelijk. Dat is zo knap van de schrijvers: het einde is compleet onvoorspelbaar.  

Aan De Sleutel – De Finale moet je niet beginnen als je geen tijd hebt. Eenmaal je begint met lezen, lees je door tot het einde. Met elke pagina is de spanning te snijden en het is onmogelijk om het boek weg te leggen alvorens je de ontknoping kent. Het boek zit vol onverwachte wendingen, vol antwoorden, maar ook vooral veel vraagtekens en het bevat vooral een krachtig einde.