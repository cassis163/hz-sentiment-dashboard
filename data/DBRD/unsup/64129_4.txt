In tegenstelling tot het vorige boek ( 'Doorgeslagen') vind ik dit keer de cover heel sfeervol en uitnodigend. Het beeld van een eenzame vrouw tegen de achtergrond van een stad in de schemering zet al meteen een mysterieuze sfeer neer die me benieuwd maakt naar de inhoud van het boek.
De foto en de tekst op de achterzijde passen heel goed bij elkaar en maakten me meteen enthousiast om te gaan lezen.

'Ongewis' is wederom geschreven in een zeer vlotte stijl die maakt dat je zo weer een paar hoofdstukken verder bent. De afwisseling tussen de zaak waar het om draait en de strubbelingen in de privélevens van de hoofdpersonen houden het verhaal boeiend en maken me steeds nieuwsgierig naar wat er komen gaat.

Cath Staincliffe beschrijft haar personages en de verhaallijnen in een vlotte, pakkende stijl waardoor ik vanaf de eerste pagina in het verhaal werd meegenomen en ongemerkt gestaag vorderde met lezen.
"Ongewis" is geen bloedstollende thriller die je de stuipen op het lijf jaagt, maar ik vond het verhaal zeker spannend genoeg. Wat mij erg boeide was de dader; hoe komt iemand tot een dergelijke afschuwelijke daad? Wat beweegt deze mensen? Ik vond het ook erg interessant om de zaak vanuit de kant van de recherche te bekijken, te lezen hoe een verhoor in zijn werk gaat en wat een technieken er komen kijken bij het ondervragen van een verdachte. Als je geïnteresseerd bent in de menselijke psyche is dit boek zeker een aanrader!

Het personage dat me in dit boek het meest aansprak was Rachel. Zij blijft mysterieus en af en toe zat ik met kromme tenen te lezen om de stomme acties die ze uithaalt en de problemen waarin ze zichzelf steeds weer weet te manoeuvreren. Je zou haar haast in bescherming willen nemen of een keer goed wakker willen schudden. Zij draagt het verhaal wat mij betreft voor een groot deel en houdt de zaken boeiend.

Wat mij betreft dus weer prachtig werk van Cath Staincliffe. Ik kijk alweer uit naar haar volgende thriller en raadt iedereen aan de Scott & Bailey serie te lezen.