Dit boek voor peuters en kleuters gaat over vieze stinkende windjes.
Een groep vogels houdt een feestje. Het is er gezellig en fijn, tot er een grotere groep vogels bij komt die de sfeer verziekt met hun stinkende windjes. Het stinkt behoorlijk, maar de stinkerds vinden het juist heel erg grappig. Hoe moet dat nou met het feest?

De tekst van Afran Groenewoud beperkt zich vaak tot een of een paar regels per bladzijde. Ze zijn hierdoor goed te volgen voor de allerkleinsten. Op het niveau van de allerkleinsten wordt uitgelegd hoe het is om je als groep in de minderheid te voelen en hoe je er dan samen toch uit moet zien te komen om er een nog leuker feest van te maken. Of deze jongste groep lezers die boodschap ook begrijpt, is maar de vraag. De tekst speelt ook een minder belangrijke rol doordat het boek vol staat met interessante en bovenal stinkende vogels!

De prenten bij het verhaal van Groenewoud zijn gemaakt door Tjarko van der Pol. De vogels zijn apart, met kleurrijke veren, maar soms zijn ze juist niet zo kleurrijk en alleen zwart-wit. Groene damp van stinkende windjes stijgt uit hun achterwerk op, de ene wolk is nog groter dan de andere. En als je goed kijkt, zie je soms ook een vogel die een vogelflats laat vliegen. Iieeuw!

Op de daken van de huizen kunnen peuters en kleuters veel ontdekken. Als je goed vind je op elke spread een envelop, feestmutsje en zeurkous. Het boek ziet er leuk uit, maar is door het vele zwart-wit gebruik misschien niet zo sprankelend als het had kunnen zijn.