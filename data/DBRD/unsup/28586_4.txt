Hoewel ik momenteel nog een paar maanden achterloop met Riverdale, vind ik Riverdale wel een geweldige serie die goed in elkaar zit. De personages zijn uniek, echt en realistisch en hoewel de gebeurtenissen in Riverdale op zijn zachts gezegd bizar zijn, kan ik toch heel erg meeleven. Ik was dan ook erg benieuwd naar dit boek, dat net iets meer inzicht zou geven in wat er aan de serie vooraf is gegaan.

Het eerste wat opvalt is dat het boek heel lekker en vlot wegleest. Ik heb over het complete boek nog geen twee uur gedaan, wat deels komt door de ruime lay out en de hoeveelheid pagina's die in beslag genomen wordt door sms'jes en pamfletten, maar het komt ook door het fijne en natuurlijke taalgebruik, dat heel erg bij de personages past.

En de personages zijn het andere sterke punt van dit boek. Het is duidelijk dat alle kleine dingen die de karakters van Riverdale uniek en eigen maken, ook een plekje hebben gekregen in het boek. Daardoor worden de personages gelaagd en interessant om over te lezen. Er was werkelijk geen enkel hoofdstuk bij dat ik niet niet leuk vond, en er was geen enkel personage waar ik niks mee kon. Persoonlijk had ik graag ook nog iets meer focus op Cheryl gezien, maar je kan niet alles hebben.

Ik merk dat dit boek vooral mijn zin om eindelijk verder te kijken en bij te komen heeft aangewakkerd. Ik hoop er snel de tijd voor te vinden!