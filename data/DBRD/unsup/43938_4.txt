Rachel Jenner gaat op een zondagmiddag samen met haar achtjarige zoon Ben en hond Skittle wandelen in het bos. Omdat Rachel, gescheiden van John Finch, haar zoon verantwoordelijkheid en zelfstandigheid wil bijbrengen laat ze hem vooruit lopen naar een speelplek in het bos. Daar aangekomen ontdekt ze dat Ben verdwenen is. Dit is het begin van een zoektocht van negen dagen waarbij de politie niets nalaat om de kleine Ben te vinden. Een bloedstollend verhaal waarbij we de gedachtegang van Rachel en politierechercheur Jim Clemo tot in detail kunnen volgen. Hierbij speelt de media een grote rol en wordt het vertrouwen van Rachel heftig op de proef gesteld.

Het verhaal wordt afwisselend verteld vanuit het perspectief van Rachel en Jim. Aanvullend worden delen uit therapiesessies van Jim beschreven en worden delen van websites en blogs weergegeven. Dit maakt dat de verdwijning van Ben vanuit verschillende oogpunten wordt bekeken. Het is absurd om te ontdekken wat de invloed van social media is.

De radeloosheid van Rachel wordt erg goed beschreven. Haar wanhoop en verdriet voel je zelf aan den lijve. Het thema vertrouwen is te oppervlakkig uitgewerkt. Rachel komt achter een aantal geheimen van mensen uit haar naaste omgeving en laat deze mensen erg snel vallen. Ook is het jammer dat Jim in het onderzoek steeds de verkeerde kant op gaat. Hierdoor wordt hij toch een beetje als een sukkel neer gezet. En is het uiteindelijk Rachel die een doorbraak in het onderzoek forceert.

Doordat heel lang onduidelijk is wat er met Ben is gebeurd en of hij nog wordt terug gevonden, blijft het boek spannend tot het einde.