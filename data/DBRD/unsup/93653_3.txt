Kerstmis vier je thuis is een bundel met drie verhalen; een lang verhaal en twee korte verhalen. Het hoofdthema is Kerstmis en de wijze waarop personen dat vieren.
In het eerste verhaal, dat ook “Kerstmis vier je thuis” heet, leren we Magda kennen. Magda woont in een oud huis met behoorlijk achterstallig onderhoud. In dit huis is ze gelukkig geweest met haar overleden echtgenoot Peet en hun drie kinderen Reinier, Elsbeth en Alex. Elk jaar met Kerst komen de kinderen met aanhang naar hun ouderlijk huis om Kerst te vieren. Centraal in dit verhaal staat het onvermogen om echt met elkaar te communiceren. Meestal gaat het met Kerstmis goed en blijven de discussies tussen de familieleden onderling aan de oppervlakte. Maar dit jaar gaat het anders…
Het tweede verhaal heet “O denneboom” en is een vermakelijk verhaal over twee mensen, Lennie en Bob, die elkaar bij toeval ontmoeten in een boekwinkel. Ze spreken later op de dag in een café af maar helaas gooit het winterweer roet in het eten, de afspraak gaat niet door. Toch kan Lennie de ontmoeting met Bob maar niet vergeten, ze gaat nog vaak naar de boekwinkel om hem ‘toevallig’ te ontmoeten maar helaas. Dan besluit Lennie voor Kerst toch maar een kerstboompje te gaan kopen…
Het derde verhaal heet “Het kerstkind” en is een eigentijdse vertaling van Tineke Beishuizen over de geboorte van een kerstkind. Gewoon mooi om te lezen in deze tijd van het jaar.


Mijn mening: Tineke Beishuizen heeft een vlotte pen, ze schrijft makkelijk en in eerste instantie lees je gewoon mee, echt het feelgoodgenre.
Later bedenk je dat ze wel degelijk een boodschap meegeeft in de drie verhalen.
Alles draait om communicatie en het uitspreken van verwachtingen. Kinderen die knel zitten met Kerst, de familieverplichtingen tellen zwaar, liever zouden ze hun eigen Kerstfeest creëren. Maar geldt dit eigenlijk ook niet voor de ouders, die zich steeds maar weer in alle bochten wringen om het de jeugd naar de zin te maken? Kortom: praat met elkaar en heb respect voor andere standpunten. Kerstmis vier je thuis is een leuke verhalenbundel om van te genieten in deze tijd. Drie sterren dus.