Wat is er leuker dan door een thriller ook een stukje van de wereld te leren kennen? Niks? Dan moet je zeker een reisje met Nathalie Pagie naar Hawaii boeken en 'De trip' lezen.

Voor diegenen (daar hoor ik bij) die de eerdere delen met Tara en Diego niet hebben gelezen, kan het misschien een drempel zijn om dit boek op te pakken. Ik kan jullie geruststellen. Het verhaal is prima te volgen en al zullen niet alle lijntjes helemaal in het begin van het boek duidelijk zijn, Pagie slaagt erin om in de loop van het verhaal voldoende geschiedenis prijs te geven om een prima beeld te krijgen van de relatie tussen Tara en Diego. Het is knap hoe ze dat doet, zonder een lesje op te zeggen. Ze verweeft het mooi in het verhaal, zodat het ook voor diegenen die wel alle delen gelezen hebben, niet als een herhaling voelt.

Tara en Diego hebben samen een opdracht in Hawaii. Ze werken er mee aan de productie van het extreme adventure-programma De trip. Diego probeert zijn leven weer op de rit te krijgen en heeft daardoor niet helemaal in de gaten dat Tara ook nog andere plannen heeft op Hawaii. Ze wil door middel van hypnose te weten komen wat de laatste woorden waren van haar moeder. Natuurgenezeres Cassandra gaat haar daar mee helpen, maar zijn de motieven van Cassandra wel zuiver?

Het begin van het boek focust iets meer op het adventure-programma, maar na verloop van tijd komt de verhaallijn van Tara steeds prominenter in beeld. De spanning verlegt zich als het ware en krijgt daardoor verschillende gezichten. Aangezien met de verhaallijn van Tara wat meer emotie gepaard gaat, voelt die spanning een stuk psychologischer dan het relatief 'simpele' verhaal van het programma.

De schrijfstijl van Nathalie Pagie zal veel lezers aanspreken. Met name de toegankelijkheid van het boek zorgt ervoor dat je erg ontspannen kan lezen. De verhaallijn zit logisch in elkaar en is door het relatief lage aantal personages zeer goed te volgen. Al deze argumenten zorgen er wel voor dat het geen onvergetelijk boek is. Daarvoor is het dan net weer een tikkeltje t√© gewoon.

De personages hebben samen al veel meegemaakt, voor dit avontuur, en dat is ook duidelijk te merken. Ze hebben hun eigen leven met de gevoelens die daarbij horen. Toch sprankelen de personages niet helemaal. Dat komt waarschijnlijk ook door de mentale problemen waar Tara en Diego op dit moment mee worstelen, maar dat werkt ook averechts als er niet af en toe wat positiviteit naar voren komt.

'De trip' is leuk en onderhoudend, maar verrast niet heel erg. Het is een aanrader als je houdt van vlot leesbare thrillers, die je een exotisch gevoel geven. Als je op zoek bent naar een flinke portie uitdaging in je leesuren, dan moet je je verwachtingen misschien wat bijstellen. Zo kom je er eventueel achter dat lekker ontspannen lezen ook heel prettig kan zijn!