Lijstjes, wie kent ze niet? Iedereen maakt ze, van jong tot oud. Verlanglijstjes, boodschappenlijstjes, to-do lijstjes, inpaklijstjes, dankbaarheidslijstjes en zo kan ik nog wel even doorgaan.

Zelf maak ik veelal gebruik van boodschappenlijstjes, to-do lijstjes en mijn oneindige ‘wil ik nog graag lezen’ lijstje.

Lijstjes werken over het algemeen stress verminderend, ze zijn doelmatig, soms zelfs levensreddend maar vaak zijn ze tijd en geld besparend.

Alles op een rijtje, is geschreven in duidelijke taal en leest prettig. De inhoudsopgave is al een lijstje op zich. In acht hoofdstukken neemt Paula haar manier van leven met lijstjes met je door. Hoe ze tot stand zijn gekomen en hoe ze er mee werkt. Er is een voorwoord door Julia Morgenstern (schrijfster) en een inleiding van Paula zelf. Op het eind nog een lijstindex en een heus dankwoord in lijstjesvorm.

Wat vooral duidelijk wordt is dat de vele soorten lijstjes allemaal verschillend tot stand komen maar uiteindelijk komt het neer op hetzelfde. Stel prioriteiten, wees realistisch, focus, delegeer en leer om gewoon nee te zeggen.

Paula levert tips aan over technologie op werkgebied die erg behulpzaam kan zijn. Zoals Evernote, Google Docs & Asana.

Ook geeft Paula tips en aanbevelingen voor het maken en werken met lijstjes in je privéleven. Daar slaat ze wat mij betreft een beetje door. Als voorbeeld heeft zij een lijstje met afspraken met vrienden waarin ze alles opschrijft wat ze met die persoon wil bespreken de volgende keer dat ze elkaar treffen (dat kan face to face zijn maar ook telefonisch). En ze werkt dat lijstje dus punt voor punt af…

Paula hamert er op om je leven uit te besteden en jezelf hierdoor te bevrijden van stress. Je houdt meer tijd over voor je eigen ideeën, je kunt meer geld verdienen, je krijgt meer vrije tijd en je zou meer genieten van je kameraadschap. Voor het uitbesteden van allerlei taken draagt ze diverse online diensten aan. Maar eerlijk is eerlijk als ik alles uit zou besteden zou ik toch een behoorlijke bron van inkomsten moeten hebben. Want niemand werkt voor niks in de professionele wereld, en dat is niet meer dan terecht!

Paula doet veel digitaal en heeft een enorme reeks van apps aanbevolen in het boek. Enig nadeel is dat sommige alleen beschikbaar zijn in USA en dat is wel jammer. Ik denk dat het beter was geweest om op zoek te gaan naar Nederlandse (en/of Vlaamse) alternatieven voor de Nederlandse/Vlaamse doelgroep van dit boek.

Paula werkt met een iPhone en ook dat geeft conflicten met sommige genoemde apps die niet beschikbaar zijn voor bijvoorbeeld Android of Windows telefoons/tablets.

Mijn eindconclusie is dat het boek een leuke leidraad kan zijn om je inzichten te geven op het gebied van werken met lijstjes voor welk doeleind dan ook. Wel moet je beschikken over een telefoon/tablet met een langdurig batterijgebruik want als je continu moet switchen naar de verschillende lijsten zal je batterij snel leeg zijn. En dan heb je een nieuw probleem. Je lijstjes zijn dan niet meer toegankelijk. Geef mij maar een papieren lijstje waar ik lekker op kan strepen.

Als ik alle tips en tricks van Paula zou opvolgen denk ik juist dat ik meer stress oploop. Al die verschillende lijstjes zouden mij behoorlijk zenuwachtig maken. Ik denk dat het een kunst is om een juiste balans te vinden in het maken van een aantal lijstjes en je daaraan te houden. Hou ruimte voor spontaniteit en vergeet vooral niet te genieten van het leven. Of dat nou met of zonder lijstje is!

En zeg eens eerlijk, waarvoor gebruik jij een lijstje?

Deze review verscheen als origineel via mijn blog.