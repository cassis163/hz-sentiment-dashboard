Hoofdpersoon Sara verhuist, na het overlijden van haar vader, naar Stockholm. Na een aantal traumatische gebeurtenissen lijkt haar leven weer in de rails te geraken. Sara leidt eindelijk het leven dat zij voor ogen had.
Al snel beseft Sara echter dat sommige dingen anders zijn dan ze lijken.

Vreemde, angstaanjagende gebeurtenissen vallen haar ten deel; gebeurtenissen die niet te verklaren zijn. Sara begint aan haar geestelijke gezondheid te twijfelen en beschouwt haar omgeving met groeiende argwaan. De dreiging jegens Sara en haar familie is echter reëel…. Sara gaat op onderzoek uit en zoekt verklaringen in het verband tussen de mysterieuze dood van haar vader en een aantal documenten die ze in zijn kantoor heeft gevonden.

“Ik bleef doodstil staan luisteren en op dat moment ging het licht uit. Mijn hart sloeg langzaam en regelmatig terwijl ik de dichtstbijzijnde lichtknop probeerde te lokaliseren. Tien meter voor me, aan het eind van de gang naast onze bergruimte, zag ik een lichtpuntje.”

In haar Resistance-trilogie beschrijft Louise Boije af Gennäs het gevecht van een enkel individu tegen de autoriteiten. Het is een huiveringwekkend spel, een manipulatie van realiteit versus fantasie waarin niets is wat het lijkt en de werkelijkheid alles kan veranderen.

De auteur is geïnspireerd door de actuele politieke schandalen die Zweden en Europa hebben geschokt. Het resultaat is een intens verhaal dat diepe indruk achterlaat en de lezer aanzet tot nadenken.

“Langzaam verdween de verlammende verdoving die mijn hersenen in een stevige greep had gehouden sinds ik bij de patholoog was vertrokken. Waarom was het autopsieverslag van mijn vader geheim verklaard?”

Boije af Gennäs weet haar schrijfstijl uitstekend af te stemmen op de sfeer van het moment. Luchtig daar waar het verhaal zich in harmonieus vaarwater begeeft en beklemmender wanneer het verhaal daarom vraagt. Knap. Haar schrijfstijl is echter overal van een vlotte leesbaarheid en haar personages zijn beeldend en ‘herkenbaar’.

De fijne en uiterst geloofwaardige dialogen én de meeslepende spanningsopbouw maken deze thriller tot een genot om te lezen!

Over de auteur
Louise Gunvor Catharina Lagercrantz Boije af Gennäs (1961) is een Zweeds auteur, feministe en journaliste. Bovendien is zij medeverantwoordelijk voor de langstlopende Zweedse soapserie, Rederiet. Lagercrantz Boije af Gennäs heeft inmiddels een zestal boeken op haar naam staan.


Uitvoering
Karakter Uitgevers
ISBN 9789045214290
Paperback, 432 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/