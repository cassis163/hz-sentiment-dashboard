Van 1985 tot 2001 verschenen de vier thrillers over privédetective Kemal Kayankaya, die nu in één omnibus zijn samengebracht met zijn naam als titel. De afzonderlijke titels zijn Van harte, Turk!, Meer bier, Een man, een moord en Kismet.
De vier titels zijn met drie keer 110 paginas en een keer 160 paginas niet dik te noemen. Waarschijnlijk een reden dat ze populair zijn bij leerlingen van het voortgezet onderwijs die voor de Duitse lijst moeten lezen.
Kayankaya is een Turk wiens moeder bij zijn geboorte is overleden. Zijn vader nam hem mee naar Duitsland en overleed toen Kayankaya drie jaar oud was. Daarna kwam hij in een adoptiegezin terecht. Kayankaya spreekt geen woord Turks, maar wordt door zijn omgeving wel als een Turk behandeld. Arjouni kent deze situatie uit eigen ervaring. Ook hij is een Turk die vanaf jonge leeftijd in Duitsland is opgegroeid.
In de vier boeken raakt Kayankaya onder andere betrokken bij de georganiseerde misdaad, drugs en mensensmokkel. Hij drinkt en rookt er op los en krijgt geregeld een pak slaag. Als het nuttig is voor de zaak mag hij zich graag voordoen als een afgezant van de Turkse ambassade of zelfs van de politie.
De boeken moeten het niet hebben van een geweldige plot. Deze is vaak redelijk eenvoudig waarbij Kayankaya te vaak het toeval nodig heeft. De drie sterren zijn ternauwernood verdiend door hoe Kayankaya vaak op het einde zich net even van een andere kant laat zien.
Wat de boeken interessant maakt, is het lezen van hoe Kayankaya als Turk behandeld wordt in Duitsland. Zijn omgeving gaat er al automatisch van uit dat hij slecht Duits spreekt en gaat met hem in gebrekkige zinnen praten. Dat Kayankaya de ik-verteller van de boeken is, maakt dat nog meer tenenkrommend.
Na al die jaren zijn de vier titels dan eindelijk verzameld in één band. Met als tip om de boeken niet gelijk achter elkaar te lezen om overdaad te voorkomen.