Doktoren van de staat deel 1 heet De Komeet. Mensen die op de dag dat de komeet aan de hemel verschijnt geboren worden, krijgen magische gaven. Zo iemand moet direct aangemeld worden bij de inquisiteurs van het land, want alle magiërs mogen hun magie alleen nog maar gebruiken om te helen. Vroeger zijn er door magiërs prachtige dingen gemaakt, zoals de tempel en andere mooie gebouwen die zonder magie niet gebouwd konden zijn, maar er waren er ook die veel verwoest hebben. Dat laatste mag niet meer gebeuren.
De magiërs worden vanaf hun zestiende opgeleid op een speciale school om dokter te worden.
De hoofdpersoon Myrthe leeft in een afgelegen dorp en zij komt er door een nare gebeurtenis achter dat ze magie heeft. Haar ouders hebben altijd voor haar verzwegen dat ze geboren is onder de komeet. Ze gaat naar de hoofdstad om dokter te worden, want ze wil haar krachten ten goede gebruiken.
Leon is een dokter en gebruikt zijn magie om mensen te helen, maar hij komt hij erachter dat er oneerlijkheid is en dat de staat te veel geld vraagt voor een heling. De armen kunnen dat nooit betalen. Hij twijfelt erg over wat hij nu zal doen. Moet hij zich bij de rebelerende doktoren aansluiten of niet?
Oswald is inquisiteur en wil koste wat kost de magiërs in het gareel houden.
Thoran is een dief die wel heel gemakkelijk tegen muren op kan klimmen. Hij luistert een gesprek af dat hij nooit had mogen horen.

Dit is een boek waarin de situatie in het land vanuit verschillende personages belicht wordt. Er is een systeem dat bepaalt dat magiërs doktoren moeten worden. Maar wat voor consequenties heeft dat systeem?
Er zijn er die het hier helemaal niet mee eens zijn en die tegen de staat rebelleren. En degenen die het goede willen doen komen met rebellen in aanraking die het op de koning en de kroonprins hebben voorzien. Langzaamaan kom je als lezer achter de waarheid achter het verhaal van Thoran en Myrthe en ook van Oswald.
Dit is een heerlijk fantasy boek met een origineel idee over de doktoren van de staat, de magiërs.
Het is spannend en laat de zaken van verschillende kanten zien. De personages moeten kiezen, Thoran en Myrthe moeten allebei een gruwelijke gebeurtenis verwerken en komen samen in een zwaar gevecht terecht tegen de antagonist die zich lange tijd verborgen kan houden maar waarvan uiteindelijk bekend wordt wat zijn aandeel in het verhaal is. Dat zorgt aan het einde voor een onverwacht keerpunt waardoor alles direct veel duidelijker wordt.
Voor het volgende deel wordt al een opzetje weggegeven. De belofte van een nieuw conflict.
Een aanrader voor lezers van fantasy.