Dit derde deel leest als een echte actiefilm. Hester en haar vrienden belanden in de ene vreemde en gevaarlijke situatie na de andere en krijgen geen moment rust. Dit werd allemaal weer heel mooi en beeldend beschreven.

Wat de geloofwaardigheid betreft: Ik moest bij sommige scenes wel even met mijn ogen knipperen. Sommige dingen in het verhaal zijn echt bizar. Maar ik vond het wederom heerlijk om te lezen. Dit is een verhaal waarbij je je helemaal mee kunt laten slepen. Dat je de plottwists haast niet aan kunt zien komen, vond ik ook wel leuk.

De trilogie als geheel vind ik erg goed opgebouwd. Hester en Siem groeien in ieder boek meer in hun krachten en gaan steeds beter om met de moeilijke keuzes die ze moeten maken. De nadruk ligt in ieder deel weer op een ander aspect van hun krachten en ook een ander aspect van de vriendschap met een aantal van de andere hoofdpersonages.

Die vriendschap vind ik ook een mooi onderdeel van het verhaal. Deze ontwikkelt zich samen met de karakters van de hoofdpersonages. In dit laatste deel wordt de band tussen Hester, Siem en hun vrienden nogal op de proef gesteld. Maar dat de vriendschap diep zit, wordt uiteindelijk wel duidelijk.

Dit is echt een spectaculair einde van de serie. Het verhaal zindert van de spanning en barst van de actie. De moeilijkste keuze wordt tot het allerlaatst bewaard en ik snap de uitkomst zeker wel.

Ik heb zeer genoten van deze trilogie.