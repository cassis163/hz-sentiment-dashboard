‘Door het Licht’ – Erik Jan Harmens




Genre: Roman
Uitgeverij: Lebowski
ISBN: 9789048843916
Uitvoering: paperback
Aantal pagina’s: 189
Verschijningsdatum: augustus 2018

Met grote dank aan Lebowski Publishers voor het recensie-exemplaar.

Inhoud
Autobiografische roman over de periode waarin de auteur afscheid neemt van de donkere periode van alcoholverslaving. Door het licht, na het donker.

Mijn mening
Door het Licht is het eerste deel van de Ware Grootte-reeks nadat in 2015 de proloog Hallo Muur is verschenen. Het boek heeft een omslag waarop een rode en een zwarte cirkel nagenoeg in zijn geheel worden getoond op een witte achtergrond. Door kleurverschillen in de cirkels tonen zij, wanneer je ze op afstand houdt, in de ene cirkel de titel en in de andere de naam van de auteur. Een omslag die naast zijn nostalgische uitstraling, in de winkel de aandacht zal trekken.

Het verhaal wordt verteld aan de hand van hoofdstukken die ieder een titel dragen waardoor je gemakkelijk eerder gelezen passages kunt terugvinden en herlezen. Het was mij als muziekliefhebber ter ore gekomen dat er een Spotify-afspeellijst was, behorend bij het nieuwe boek van Erik Jan Harmens. Ook al had ik de proloog niet gelezen, de afspeellijst verdiende het boek bij zijn eerste luisterbeurt.

Door het Licht kwam als boek op mijn deurmat binnenvallen en ik kon niet wachten. Twee van mijn grote passies ineen. Muziek en lezen. Ik moest het beleven.

Als muziekliefhebber word ik zelden verrast door iets nieuws. Dat klinkt arrogant maar ik ken al heel veel muziek. De afspeellijst bevat nummers van bekende en onbekende artiesten. De afspeellijst wordt chronologisch in het boek meegenomen. Het eerst genoemde muzieknummer staat ook als eerste in de afspeellijst. En bevat zowel pareltjes als verschrikkelijke nummers. En wanneer ik lees, merk ik al snel dat we hetzelfde waardeoordeel geven aan de muziek. De slechte nummers worden ook door de auteur als slechte nummers gepresenteerd. Zo wisselend als de kwaliteit van de songs is, zo constant is de kwaliteit van het verhaal. Constant hoog.

De auteur heeft ook vier dichtbundels op zijn naam staan en dat is merkbaar. Als een taalvirtuoos heeft hij weinig woorden nodig om je te laten voelen. Te laten voelen en ervaren hoe verdomd zwaar het is om van het donker in het licht te zijn gekomen. En hoe je pas wanneer je in het licht bent, last hebt van de schaduwen die je overal achtervolgen. Het is sterk, krachtig en prachtig wanneer je kunt stoppen met een verslaving, maar iedere dag moet je weer starten met het opnieuw vol te houden.

De auteur vertelt zijn verhaal zonder te pochen, zonder meelij te wekken, zonder aandacht te willen. Hij vertelt het zoals het is. Met een pen die messcherp is en vlijmscherp beschrijft wat de auteur observeert en ervaart. Van het uit veiligheid maken van de keuze om verleidingen te vermijden tot de angst om je in een relatie te begeven, omdat je al in staat bleek jezelf verdriet en pijn te doen. Ik merk dat de muziek nog speelt, wanneer ik het boek dichtsla. Ik merk ook dat ik de muziek niet meer hoorde. Het verhaal had mij te pakken en liet mij de muziek vergeten.

Eindoordeel
Het verhaal is heftig en beklijft op basis van het volharden van de auteur in zijn succes, ondanks alle tegenwerkende krachten. Ik ben zelf vijf jaar geleden gestopt met roken, nadat mijn vader aan longkanker is overleden. De raakvlakken zijn vast minder groot dan de verschillen en desalniettemin hielp het mij te begrijpen. En te voelen.

Ik ben zwaar onder de indruk. Ik kan iedereen die deze recensie leest slechts aanraden het boek te lezen. Sommige muzikanten hebben hun beste werk gemaakt toen ze volledig onder invloed en verslaafd waren. Dat geldt voor deze auteur zeker niet. Dit werk is van een uitzonderlijk hoge kwaliteit. Omdat de auteur alleen nul en honderd snapt, geef ik dit boek honderd punten. Dat is omgerekend vijf sterren.

Ik wacht op deel twee in de Ware Grootte-reeks en geef hieronder een suggestie voor de nieuwe afspeellijst.

Peter van Bavel - recensent De Perfecte Buren

Mijn persoonlijke songtekst
“Your eyes are wider than before
So little has changed
but your eyes now see much more
hush, now sway and fall asleep
gonna drive you away from the trampling of bustling feet
you can lose your troubled thoughts
for tonight at least
you can wake in the morning
feeling that you can breathe”
(Scott Matthews – Eyes Wider than Before)