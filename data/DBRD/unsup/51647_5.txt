Ik was één van de 35 gelukkigen die Ragdoll vooruit mocht lezen van uitgeverij Luitingh-Sijthoff. Dit boek stond hoog op mijn wish list dus ik was B-L-I-J!

Allereerst wil ik iets zeggen over de kaft van het boek.
Hier is echt over nagedacht. Op de voorkant zie je een naald met een rode draad. In de rug hebben ze een echte rode draad verwerkt die je af en toe terug ziet komen in het boek. Echt zo cool!

Ik was een beetje bang, dat het boek een hype zou zijn (een tweede Meisje in de Trein) dus enigszins sceptisch begon ik aan dit boek. Al na een paar pagina's was ik verkocht. Ik wilde doorlezen. Helaas ontbrak het mij aan tijd en daardoor deed ik er iets langer over. Maar wat een subliem verhaal.
Het boek is heel filmisch geschreven. Ik heb niet echt aanspraak op mijn verbeeldingsvermogen hoeven doen. De beelden verschenen vanzelf.
Vanaf het begin werd ik opgezadeld met een aantal vragen.Waarom heeft de moordenaar ledematen van 6 verschillende mensen aan elkaar genaaid? Waarom wijst de 'lappenpop' met een vinger naar het appartement van Wolf? Het lijkt er dus op dat Wolf er direct bij betrokken is? Waarom is er een dodenlijst met namen en exacte data? Waarom staat Wolf als laatste op de lijst genoemd? Kunnen de moorden voorkomen worden? Welke rol speelt de media in het verhaal? Wolf, Baxter en de anderen van het rechercheteam doen hun uiterste best om op al deze vragen antwoord te krijgen. Maar de tijdsdruk is enorm en er lijkt een mol op het bureau te zijn. De moordenaar is het team namelijk steeds een stap voor.
Het verhaal heeft mij van het begin tot het einde geboeid. Ik vond het jammer dat het boek uit was. Kom maar op met het vervolg.
Ragdoll krijgt van mij de volle mep: 5 sterren!

Schrijfstijl: 5*
Spanning: 5*
Psychologie: 5*
Plot: 5*
Originaliteit : 5*