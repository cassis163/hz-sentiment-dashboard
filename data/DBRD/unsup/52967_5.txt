‘Ginny Moon heeft gelijk’ is een warm en ontroerend verhaal over het veertienjarige autistische meisje Ginny. Ze is geadopteerd door Brian en Maura en woont samen met hen in het Blauwe Huis. Vanwege haar autisme is structuur in haar leven erg belangrijk: op een vast tijdstip naar bed, ’s ochtends negen druiven bij het ontbijt en als je haar wat vraagt, dan één vraag tegelijk, zeker geen twee.

Ginny heeft tot haar negende jaar bij haar echte moeder Gloria gewoond. Omdat zij slecht voor Ginny zorgde en zelfs gevaarlijk was, is Ginny daar weggehaald. Desondanks wil Ginny niets lievers dan teruggaan naar Gloria. Maar waarom? Net nu ze veilig is bij Brian en Maura in het Blauwe Huis. Ginny stelt alles in het werk om weer bij Gloria te kunnen wonen. Dit tot groot verdriet, woede en frustratie van haar omgeving.

Alhoewel je zou verwachten dat ‘Ginny Moon heeft gelijk’ een boek voor jongeren is, is het zeker ook voor volwassenen een aanrader om te lezen. Het verhaal wordt verteld vanuit het perspectief van Ginny, maar als lezer krijg je ook veel mee over hoe het voor Ginny’s adoptieouders Brian en Maura is om een kind als Ginny op te moeten voeden. Het dagelijks leven met een autistische puber is niet makkelijk, zeg maar gerust zwaar. Vooral omdat Ginny er werkelijk alles aan doet om bij Brian en Maura weg te komen. Tel daarbij op de geboorte van baby Wendy en het zal je niet verbazen dat de spanningen in het Blauwe Huis hoog oplopen.

Bijzonder aan ‘Ginny Moon heeft gelijk’ is dat je wordt meegenomen in de gedachtegang van Ginny waardoor de lezer, in tegenstelling tot de mensen om haar heen, veel beter begrijpt waarom Ginny doet wat ze doet.

Dit boek is het debuut van Benjamin Ludwig. Zowel nationaal als internationaal zijn de recensies lovend. En dat is meer dan terecht. Een ijzersterk debuut!