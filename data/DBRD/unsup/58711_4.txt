Eerder al besprak ik van deze auteur al Hello Bunny Alice, een knap in elkaar gezet boek met als bijzonderheid dat het hele verhaal zich afspeelt in één ruimte. Ook The Lover  zit weer tergend spannend in elkaar. Deze keer heeft Laura Wilson gekozen voor Londen tijdens de Blitz (1940). De ‘lover’ van de titel is tevens de moordenaar, iets wat Laura Wilson ons al direct duidelijk maakt. De andere twee hoofdpersonen, Rene, een hoertje uit SoHo, en Lucy, een jonge vrouw met een kantoorbaan, zijn zo verschillend als je maar kunt denken. Toch blijkt gaandeweg het verhaal dat zij als het ware de katalysator vormen voor de gebeurtenissen waarvan de kiem gelegd is in de gedachten van Jim, de heldhaftige piloot…

De manier waarop deze drie mensen omgaan met de grote en kleine rampen in het leven maakt dat ze je bijblijven en de scènes waarin de moorden gepleegd worden zijn tamelijk gruwelijk. Knap van Laura Wilson om zoveel kanten van de menselijke psyche met zoveel detail neer te zetten. Ik voor mij kijk uit naar de overige boeken van Laura Wilson! (Door: Jannelies Smit)