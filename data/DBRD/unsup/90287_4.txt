Dankzij Thrillerlezersblog en Letterrijn heb ik de kans gekregen om het debuut “Beschadigd” van Ika Gerritsen te lezen voordat het in de winkel verschijnt.
Op de cover staat een vrouw in een mooie jurk die zich in het water bevindt. Het trekt de aandacht en vraagt om op gepakt te worden en de achterflap ervan te lezen. De cover roept een beklemmend gevoel op. Door het gehele boek proef je dat er iets groters is wat er speelt.
Het verhaal gaat over Kirsten die kampt met paniekaanvallen en de enige persoon die daarvan op de hoogte is is haar vriend Mark. Hij bekommert zich echter niet om Kirsten en ze besluit dan ook bij hem weg te gaan. Na de dood van haar oma Veronica, waar ze niet close mee was, is ze in diens huis gaan wonen. Om de kosten te kunnen dragen, neemt Kirsten een huisgenoot, Elise, waar ze ook bevriend mee raakt. Samen krijgen ze argwaan over de doodsoorzaak van Veronica, is ze wel van de trap gevallen in een dronken bui of is er meer aan de hand?
Direct in het eerste hoofdstuk is al duidelijk dat het niet om een ongeluk gaat, maar wie zit er achter de dood van Veronica? Waar komen de angstaanvallen van Kirsten vandaan? Dat zijn vragen die je als lezer bezighouden. Door het afwisselen van heden en verleden kom je steeds meer te weten. Hoe dichter heden en verleden bij elkaar komen, hoe spannender het wordt.
De schrijfstijl is erg prettig en de korte hoofdstukken lezen makkelijk weg. Humor zorgt ervoor dat de spanningsboog niet constant hoog blijft.
Het is geen dikke pil, maar het levert de lezer een paar aangename leesuurtjes op. Goed debuut en ik blijf Ika Gerritsen zeker volgen!