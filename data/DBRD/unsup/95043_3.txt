De cover valt op door het kleurgebruik en de abstracte stijl. Drie dieren die door elkaar zijn verwerven, samen met andere personages. Erg mooi gedaan.
Het verhaal speelt zich af in Afrika, dat komt men niet zo vaak tegen. Het verhaal neemt de lezer onmiddellijk mee als de hoofdpersoon vertelt over zijn bijzondere zoektocht naar een jongen. Je wilt weten hoe het verder gaat. Maar naarmate het verhaal vordert is het makkelijk om de draad kwijt te raken. De hoofdpersoon vertelt een verhaal waarin weer een verhaal wordt verteld. Diverse tijdlijnen worden door elkaar gehaald. En dat is niet altijd even makkelijk te volgen. Het verhaal is wel erg origineel en er is veel aandacht gegaan naar details.
De hoofdpersoon Tracker is een intrigerend en complex iemand. Langzamerhand leren we meer en meer over hem en zijn kijk op de wereld, zijn queeste en zijn drijfveren. Black Leopard blijft een mysterieus karakter, eigenlijk had hij van mij een nog prominentere rol mogen hebben waarbij zijn verleden meer aan het bod zou zijn gekomen. In het verhaal passeren heel veel personages de revue en doordat de tijdlijnen door elkaar heen lopen is het makkelijk om de draad kwijt te raken. De lezer kan in het begin van het boek de lijst met namen raadplegen om bij de les te blijven.

De schrijfstijl is oprecht origineel te noemen. Daartegen leest het niet makkelijk. De zinsopbouw is losgelaten waardoor de woorden door elkaar lopen. Tijdlijnen en verhalen lopen ook door elkaar. Daardoor is het makkelijk om de draad kwijt te raken en het boek als chaotisch te beschouwen. Homoseksuele seks is een doorlopend onderwerp dat rauw en hard wordt beschreven. Alsof dit de normaalste manier is. Er is geen ruimte voor sensualiteit of tederheid. Zoals de seks wordt beschreven, zo geldt dit ook voor geweld en moord. De schrijver gebruikt regelmatig details die maken dat het hard binnenkomt.
Ik vond het absoluut geen makkelijk boek om te lezen. De manier waarop de zinnen zijn geconstrueerd is daar mede debet aan. Daarnaast vereist het verhaal de nodige concentratie om bij de les te blijven. Origineel is het verhaal zeker. Mijn gevoel over het boek werd heen en weer geslingerd tussen positief en negatief.