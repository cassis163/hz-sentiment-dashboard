De hofstoet van koning Artur komt langs een rijke herenboer. Zijn oudste zoon Ferguut is zo onder de indruk dat hij ook ridder van de Ronde Tafel wil worden. Hij trekt de oude wapenuitrusting van zijn vader aan, krijgt een sterke en snelle hengst mee en reist het gevolg achterna.
Hij wordt door koning Artur tot ridder geslagen, maar hij moet zich wel bewijzen. Hij onderneemt een gevaarlijke reis naar de Zwarte Rots om daar een sluier en hoorn te veroveren, die bewaakt worden door de Zwarte Ridder. Er is nog nooit iemand levend van teruggekeerd.
Onderweg naar de Zwarte Rots overnacht hij bij een kasteelheer, wiens mooie nichtje Galiëne stapelverliefd wordt op Ferguut. Maar hij is alleen bezig met zijn opdracht en niet met de liefde.
Zal Ferguut erin slagen de Zwarte Ridder te verslaan en zich zo te bewijzen aan koning Artur? En zal Galiënes liefde beantwoord worden?

Ferguut is een echt middeleeuws ridderverhaal; een spannende queeste, ridders, schone jonkvrouwen, reuzen, dwergen, draken en (zee)rovers. De held Ferguut gaat heel wat uitdagingen aan en moet vele vijanden verslaan.
De afbeeldingen zijn verre van lieflijk, waar ik meestal voor val, maar hier past het juist perfect bij de middeleeuwse sfeer. Ze zijn helemaal in de stijl van de middeleeuwse miniaturen en als je zou zeggen dat het oorspronkelijke illustraties zijn zou je het zo geloven! Echt prachtig gedaan.
Door het vele “geweld” in het verhaal en op de afbeeldingen is het verhaal niet geschikt voor hele jonge kinderen naar mijn mening, wat de term “prentenboek” wel doet vermoeden, maar vanaf een jaar of 10 zal er zeker gesmuld worden van dit boek. En ik denk dat Ferguut ook veel volwassenen zal aanspreken. Het is een waar kunstwerk, een aanwinst voor ieders boekenkast.