Kun je als 50-jarige genieten van een young adult waar jongeren met enige regelmaat in monsters met speciale krachten veranderen? Ik kan dit volmondig bevestigen! "Monster" is het vervolg op de populaire Gone-serie maar heel goed als stand-alone te lezen. Ik had deze serie (nog) niet gelezen dus begon helemaal blanco aan het verhaal en zoals YA betaamt ging schrijver Michael Grant wervelend van start en heeft dit tempo het hele boek volgehouden zonder aan diepgang van de karakters te verliezen. Ja, die karakters zijn geweldig, helemaal over de top. Gruwelijk goed of gruwelijk fout en als ze fout zijn dan weet Grant ze nog dusdanig te beschrijven dat je nog een bepaalde sympathie voor hun daden kan voelen. Daarnaast schrijft Grant heel beeldend en naarmate het boek vordert krijg je de hoofdpersonages steeds meer in je hoofd zitten (ik noem schubben, staarten en dikke vachten en heel veel bijzondere krachten). Kortom ik heb genoten!