Sanne leidt een normaal leven. Alles gaat naar behoren: ze heeft een beste vriendin, een hardloopcarrière en sinds kort ook een vriendje.  Oké, ze komt soms wat tijd tekort en haar ouders zijn niet zo blij met haar omgang met Deyan, maar zouden andere ouders écht blij zijn met een eerste vriendje van hun dochter? Tot haar moeder haar ’s nachts wakker maakt. Ze moet zich aankleden en zoveel mogelijk dierbare spullen meenemen, want het zal nog een tijd duren voor ze weer terugkomen. En misschien komen ze wel nooit meer terug…

Sanne Everts is de dochter van een rijke zakenman, beste vriendin van Sophie en verliefd op Deyan. Ze woont samen met haar vader, moeder en broertje Niels in een villa en heeft zelfs een eigen badkamer! Ondanks de eigen badkamer lijkt Sanne de girl-next-door. Omdat haar ouders niet heel blij zijn met Deyan is dit soms wel een heikel puntje voor Sophie, die nog weleens als smoesje fungeert.

Sophie van de Vlught is al jaren beste vriendinnen met Sanne, maar sinds Sanne omgaat met Deyan mist ze Sanne. Sanne komt haar afspraken soms niet na en heeft minder tijd voor Sophie. Maar als ze elkaar weer zien is het rotte gevoel al snel voorbij: ze blijven tenslotte S&S4ever. Deyan Dehler is het vriendje van Sanne. Én de zoon van Leo Dehler, topcrimineel en hoofdverdachte in heel wat duistere zaakjes. Leo Dehler is naar de buitenwereld een gracieus man en een goede vader. Weinig mensen weten dat er achter dat masker een hele andere man schuilgaat. Deyan weet dat helaas als geen ander. Sinds zijn moeder is omgekomen bij een auto-ongeluk is hij vaak het doelwit van zijn vaders agressie en achterdocht. Sanne is een van de weinigen die Deyan ziet zoals hij is en niet ‘als de zoon van’ en Deyan is tot over zijn oren gek op haar.

De reden dat Leo nog niet is opgepakt en veroordeeld is, is onvoldoende bewijs. Iedere getuige in zijn zaak wordt voor een bekentenis omgebracht. En laat nou net een Everts een nieuwe poging wagen als getuige tegen Leo…

Weer een spannende thriller van Natasza Tardio, die in 2014 de Jonge Jury Debuutprijs won. Tardio staat bekend om haar thrillers die gebaseerd zijn op actualiteiten en daar is ze zeker weer in geslaagd met Vlucht. Het verhaal wordt verteld vanuit de drie bovenstaande personages en wordt aangevuld door een anonieme verteller. De balans tussen de verschillende personages en hun perspectieven vullen elkaar perfect aan. Er is een duidelijke verhaallijn. De spanning wordt goed opgebouwd en maakt nieuwsgierig. Het is geen bloederig horrorverhaal, waardoor het ook geschikt is voor de jongere lezer.

Doordat je een kijkje krijgt in de onderwereld én in justitie is het geen alledaags verhaal, maar wel zo realistisch dat het dichtbij zou kunnen gebeuren. Vlucht zou een goed boek zijn voor Lezen voor de Lijst. Het spreekt een brede doelgroep aan, het is niet te dik en er wordt naast het verhaal ook informatie gegeven over de gang van justitiële zaken, wat het verhaal duidelijker maakt. Al met al een leuk en spannend boek van de YA-schrijfster, dat lekker wegleest!