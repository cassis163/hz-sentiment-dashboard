Algoritmes aan de macht door Hannah Fry

Er is zo veel wat me boeiend lijkt, zo veel dingen waar ik meer over wil weten (lezen) maar tussen iets willen weten en kunnen lezen ligt vaak een onoverbrugbare kloof.
Aangezien ik weet dat algoritmes een steeds grotere rol spelen in ons leven leek het me belangrijk om dit boek te lezen, proberen lezen, aangezien ik niets van dit onderwerp ken. Mijn angst was ongegrond, hoewel dit boek vol wetenschappelijke en wiskundige feiten staat begreep ik alles. Dat is te danken aan Fry, zij kan enorm vlot, duidelijk en grappig moeilijke concepten makkelijk begrijpbaar maken. Algoritmes staat ook tjokvol weetjes en grappige (of pijnlijke) anekdotes, pagina na pagina blijf je geboeid.

Het boek is onderverdeeld in 7 hoofdstukken, elk hoofdstuk is een tak die gebruik maakt van algoritmes gaande van macht over geneeskunde (tumoren opsporen), tot kunst (Bach creëren). Telkens begint Fry met een praktijkvoorbeeld om direct daarna de voordelen en nadelen van het gebruik van algoritmes in die bepaalde sector uit de doeken te doen. Ze legt uit wat er al wordt gebruikt, wat er al kan en wat nog niet. (Auto’s die helemaal zelfrijdend zijn is duidelijk nog heel verre toekomstmuziek.) Fry toont ook haarscherp aan waar de gevaren schuilen (je klantenkaarten weggooien is toch iets waar je over moet gaan nadenken en sta nooit maar dan ook nooit DNA af voor een online test).

Hoewel het dikwijls over concepten gaat die ons angst aanjagen (gaan computers de wereld overnemen, hebben we nog wel privacy) zaait ze nergens paniek. Ze wijst ons op wat er gaande is, waar we heen gaan en waar we als maatschappij op moeten letten. Het is belangrijk dat we begrijpen wat algoritmes zijn en hoe ze werken, zo staan we klaar om op tijd aan de bel te trekken als er dingen gebeuren die niet kunnen. Hoe meer we aan computers overlaten, hoe meer we ons mens-zijn gaan moeten gebruiken. Empathie, rechtvaardigheidsgevoel, levenservaring, dat zijn dingen die computers niet hebben.
Algoritmes zijn onderdeel van ons leven, van ieders leven, daarom raad ik ook iedereen aan om dit super boeiende (en bij wijlen grappige) boek te lezen.