Toen ik weken geleden voor het eerst over dit boek hoorde, was mijn interesse meteen gewekt. Dit klonk echt als iets voor mij! Vorige week stroomden langzaamaan de recensies binnen van de voorlezers en omdat die over het algemeen érg goed waren, werd ik nóg nieuwsgieriger! En stiekem ook een beetje sceptisch... Ik bedoel: als ik een beetje naar mijn ratings en hotte boeken kijk, komen die meningen allesbehalve overeen.

Vorige week was het dan zo ver: de UK variant werd gelanceerd. Natuurlijk meteen op mijn e-reader gezet en ondanks dat het verhaal me ontzettend trok en dat ik het fijn vond om te lezen, kwam ik er qua concentratie toch niet helemaal mee in. Iets voor halverwege ben ik gestopt omdat ik bang was dat mijn slechte concentratievermogen mijn oordeel zou beïnvloeden en ik besloot een paar dagen te wachten tot het Nederlandse boek uit kwam. En dat was vandaag *jeeejjj*.

En ben ik teleurgesteld? Neeeee, allesbehalve! Sterker nog, ik denk dat ik een schrijver kan toevoegen aan mijn favorieten lijstje. Ik heb echt genoten van elke bladzijde, van woord tot woord.

We hebben hier te maken met een rasechte politiethriller. Er zijn meer dan genoeg gruwelijke (moord)details te vinden, evenals de spanning. Het zetten van dagen en tijden bij nieuwe hoofdstukken creëerde voor mij een extra spanning: zo werd het een race tegen de klok. Gelukkig wordt dit alles ondersteund door een flinke dosis humor. Niet eenmalig heb ik (tot afgrijzen van mijn collega's én mezelf verklappen dat ik stiekem zat te lezen hihi) hardop zitten grinniken. Op ongeveer driekwart van het boek gaat de spanning nog even een paar tandjes hoger. Vanaf dat moment hebben mijn hersens echt overuren gedraaid: ik wilde perse weten wie de dader was! En nee, daar ben ik uit mezelf niet achter gekomen.... Tot de laatste bladzijde wilde ik het niet geloven.
Oohh Daniel Cole, wat doe je me aan... Kan serieus echt niet wachten op het vervolg!

Extra half sterretje voor de lay-out van het boek: fan-tas-tisch! De rode draad van de lappenpop loopt door in de kaft maar óók in het boek. Zeer leuk gedaan! 4 voor het verhaal, 1/2 voor de lay-out.