Sarah Pekkanen werd geboren in New York City en woont in Chevy Chase, Maryland met haar gezin. De journaliste en columniste kwam via haar beroep in contact met Greer Hendricks. Het klikte zo goed tussen hen dat op het moment dat Greer Hendricks haar werk bij de uitgeverij stopzette, ze besloten samen een boek te schrijven.
Greer Hendricks publiceerde enkele essays en was redacteur van honderden boeken waaronder ook de boeken van Sarah Pekkanen.

Het hoofdpersonage in ‘De vrouw na mij’ is een vrouw die getrouwd is met de uiterst aantrekkelijke en welgestelde man Richard. Hun huwelijk is echter niet zo gelukkig als het lijkt en zij scheiden. Op het moment dat zij verneemt dat haar ex-man gaat hertrouwen begint het verhaal van ‘De vrouw na mij’.

Flashbacks geven de lezers meer informatie maar zorgen ook voor de nodige spanning. Er wordt geschreven vanuit verschillende perspectieven wat het thrillergehalte nog meer doet verhogen. Je wordt voortdurend op het verkeerde been gezet. De schrijfsters spinnen draden die dadelijk weer worden doorgeknipt. Het verhaal laat de lezer geen minuut los. De term pageturner is hier zeker op zijn plaats.

De schrijfstijl die de schrijfsters hanteren is aangenaam en vlot. Een boek dat je niet snel zal vergeten.