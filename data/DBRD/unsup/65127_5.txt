Nog geen jaar na het verschijnen van haar veelbelovende debuutroman Vuurkoraal komt Annet de Jong al met de opvolger. Dossier Tobias is de titel van dit meeslepende boek, dat op fascinerende wijze beschrijft hoe het verlegen jongetje Tobias het slachtoffer wordt van de echtscheiding van zijn ouders, en meer nog: van het Haags Kinderontvoeringsverdrag. Want in plaats van een richtlijn blijkt juist dit verdrag een bron voor juridische onenigheid en internationaal getouwtrek te zijn, met alle gevolgen van dien.
Dossier Tobias is in twee opzichten een oorspronkelijke thriller. In de eerste plaats omdat De Jong haar boek deels baseerde op een waargebeurd verhaal uit haar directe omgeving. Daarnaast is ook de structuur van Dossier Tobias zeer origineel: de auteur voorziet de lezer zeer gedoseerd van de ingrediÃ«nten die uiteindelijk uitmonden in een uitermate verrassende ontknoping. Zij doet dit tegen verschillende decors en in zeer uiteenlopende vormen: brieven, rechtzaken, biechtgesprekken, een vakantieverslag, een kamerdebat, sessies bij een kinderpsycholoog... Stukje bij beetje ontdekt de lezer hoe de vork in de steel zit.
Wie nu mocht denken dat Dossier Tobias een technisch en zakelijk boek is, heeft het mis. De stijl van de Telegraaf-journaliste is, net als in Vuurkoraal, uiterst vlot en ondanks het zware onderwerp soms zelfs opvallend lichtvoetig. Het resultaat is een regelrechte pageturner die de lezer (of althans: deze lezer) bij zijn kladden pakte en bij de strot greep. Spannend en goed geschreven: wat kan een thrillerlezer zich nog meer wensen? Behalve meer van dit soort boeken dan natuurlijk...