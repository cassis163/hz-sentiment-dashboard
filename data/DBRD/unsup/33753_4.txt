Eva is de centrale hoofdpersoon in ‘Niets zeggen’. Eva is getrouwd met Rob en samen hebben zij twee kinderen; Thijs van drie en Annelot van zes. Annelot is meervoudig gehandicapt en een enorme zorg. De zorg voor Annelot vreet Eva op en trekt een wissel op het huwelijk tussen haar en Rob. In het verleden is Eva al eens psychisch ingestort ten gevolge van een postnatale depressie en dat blijft haar achtervolgen. Haar naasten zijn met regelmaat bang dat ze een terugval krijgt. Die zorg is niet geheel ongegrond, want Eva cijfert zich geheel weg voor haar gezin en met name voor Annelot. Feitelijk staan haar leven en carrière als verslaggever al jarenlang ‘on hold’.

“Het leven speelde zich nu af in de woonkamer op de bank, zittend met Annelot en spelend met Thijs. Vriendinnen en familieleden kwamen langs, maar wanneer had ze gevreeën, gedronken, feest gevierd, gewoon geleefd? Ze wist het niet meer.”

Op enig moment gaat Eva, na jaren van uitsluitend zorg, een weekendje weg met haar oude studievrienden, Michelle, Richard én de innemende Jeroen. Met deze Jeroen heeft Eva ooit een kortstondige affaire gehad. Het weekend loopt echter uit op een deceptie en Jeroen blijkt niet de persoon die Eva uit het verleden kent. Jeroen is overigens niet de enige met een ‘dubbele agenda’…
Eva komt in een hachelijke situatie terecht en raakt verstrikt in een web van leugens, intriges, chantage en crimineel gedrag. Is Eva’s leven in gevaar? Je leest het in ‘Niets zeggen’.

“Ik heb overal m’n mannetjes zitten en alles komen ze van je te weten Eva. Alles wat je doet. Met NSB-ers heb ik geen genade. Ik heb maar één signaal nodig en ik ben zo bij je. Je beseft toch wel wat ik hier in mijn jaszak bij me heb hè?’ Hij keek naar z’n rechterjaszak en ze zag de loop van een revolver in zijn jaszak blinken.”

Was het vorige boek van Rensen –‘Op zoek naar haar verleden’, voornamelijk een feelgood roman, ‘Niets zeggen’ is een ware thriller en Rensen bewijst ook dit genre prima te beheersen. Rensen stelt haar vlotte schrijfstijl ten dienste van een spannende en zeer geloofwaardige thriller waarin niets is wat het lijkt.

De spanningsopbouw is prima en wordt afgewisseld met roman-elementen die het (huwelijks)leven van de hoofdpersoon en de zorg voor haar gehandicapte dochter op verfijnde wijze beschrijven.

De auteur
Ingrid Rensen (1970) is zich de afgelopen tien jaar gaan richten op haar schrijverscarrière.
Eerdere werken van Rensen zijn: ‘We zouden samen fietsen en sprookjes lezen’, ‘Op zoek naar haar verleden’, ‘De perfecte relatie’, en ‘Moederdagboek’. Uitgebreide informatie over haar eerdere werken zijn te vinden op http://ingridrensen.nl.

Uitvoering
Uitgeverij Aspekt
ISBN 9789463383035
Paperback, 248 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/