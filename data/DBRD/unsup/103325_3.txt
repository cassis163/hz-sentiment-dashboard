Simon en Kat zijn beste vrienden zijn beste vrienden, maar toch heeft Simon Kat al een tijdje niet meer gesproken. Wanneer Simon de virtuele wereld Otherworld verkent, daagt ze ook op in het spel, maar in het echte leven slaagt Simon er niet in om te achterhalen wat er precies aan de hand is met haar. Na een vreemd ongeval blijkt Kat niet meer in staat te zijn om te bewegen of te communiceren en dan biedt het bedrijf achter Otherworld aan om haar te laten deelnemen aan een virtual reality experiment. Wanneer Simon ontdekt dat de plannen van het bedrijf niet zo deugdzaam zijn, smokkelt hij zichzelf de virtuele wereld in om op zoek te gaan naar Kat.

De virtuele wereld waarin een deel van het verhaal zich afspeelt bevat de standaardelementen zoals bizarre steden, vreemde monsters en vijandige, natuurlijke omgevingen. Auteurs Segel en Miller doen hun best om daar originele elementen aan toe te voegen en een fantasierijke wereld te scheppen. De ene keer slagen ze daar al beter in dan de andere. Een groot stuk van het verhaal speelt zich bovendien af in de gewone wereld waarin Simon het moet zien op te nemen tegen The Company en het bedrog moet zien te ontmaskeren. Er wordt veel afgewisseld tussen de twee settingen. Dit werkt soms verademend, maar haalt zo nu en dan ook de vaart uit het verhaal.

Leuk is de onderliggende humor van het boek. Het is niet te uitgesproken en zorgt eerder voor wat zachtjes gniffelen dan bulderlachen. Toch verleent het dat beetje extra aan het verhaal. De plot is ermee gebaat dat die zichzelf niet al te serieus neemt, ondanks het feit dat Segel in het voorwoord zegt dat er bij virtual reality een zeker gevaar op de loer ligt voor de maatschappij.

Het is geen diepgravend verhaal, wel mooi op maat van de doelgroep. Er zit voldoende actie in, spanning en een romantisch elementje. De rol van Kat had iets groter mogen zijn. Nu is ze een soort nevenfiguur waaraan een deel van de plot is opgehangen. In het vervolgdeel is ze hopelijk van meer betekenis.

Er is binnen Otherworld nog ruimte voor verbetering, toch weten Segel en Miller te boeien. De complexiteit is op maat van de YA-lezer en vraagt wat inlevingsvermogen zonder grote denksprongen te maken. Het is een geslaagde start van een nieuwe reeks die in het tweede deel nog mag groeien wat betreft maturiteit en intensiteit.