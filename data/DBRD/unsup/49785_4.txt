Micha Meinderts werd bij zijn geboorte bestempeld als meisje, zelf dacht hij daar al sinds zijn vroegste herinneringen anders over. In Amerika begint hij zijn transitie van vrouw naar man en in 2014 verandert hij officieel van naam en geslacht terug in Europa. In zijn roman Aldus Sybren vertelt Meinderts het verhaal over een jongeman die probeert zijn leven opnieuw vorm te geven.

Hoofdpersonage Sybren (vroeger Brechtje) deelt de onzekerheden over het nieuwe leven met de lezers op een kwetsbare en eerlijke manier, dat maakt het boek van Meinderts zo ontwapenend. Het verhaal van Sybren wordt af en toe onderbroken voor een terugblik naar het verleden, het verhaal van Brechtje. Opvallend is dat deze passages in de derde persoon enkelvoud geschreven zijn, daar waar in de rest van het verhaal een ik-perspectief wordt gehandhaafd. Dit is duidelijk geen toeval, Brechtje is een andere persoon voor Sybren.

“Verbaasd keek Brechtje langs haar lijf naar beneden. Ze zag weinig verschil tussen haar spijkerbroek en die van de andere clubleden, maar nu ze erover nadacht had ze haar nieuwe vriendinnen nooit in een houthakkersbloes zien lopen.”

Veel dialoog en korte zinnen maken de schrijfstijl van Meinderts vlot, daarmee is deze roman ook zeer geschikt om te lezen voor jongeren. Zowel volwassenen als YA-lezers zullen van dit boek genieten en er (waarschijnlijk) wat van leren. De eerlijke manier waarop de twijfels en moeilijkheden die bij de transitie horen beschreven worden maakt het gemakkelijker om Sybren te begrijpen.

Buiten complicaties op het werk, ongemakkelijke gesprekken waar dan ook en ingewikkelde vriendschappen staat vooral het liefdesleven van Sybren centraal in het boek. Ook hier komen vooral de onzekerheden van Sybren naar boven, maar de relatie met Olivier is vertederend en als lezer zou je het hoofdpersonage op dat soort momenten een schop onder de kont willen geven.

Meinderts heeft zijn transitieverhaal toegankelijk geschreven en dat moet je hem in dank afnemen, voor iedereen die meer begrip of inzicht wil krijgen in het leven van transgenders of voor de lezers die op zoek zijn naar een romantisch verhaal. Bij Aldus Sybren zit je in alle twee de gevallen goed.