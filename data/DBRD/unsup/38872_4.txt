Na de plotselinge dood van haar man probeert Inge, naast haar ongeloof en verdriet, haar zonen zo goed mogelijk verder op te voeden. Finn is zijn hele pubertijd al zoekende, eerst gothic, daarna rookte hij wiet en nu wil hij zich bekeren tot de islam. Dit zorgt voor spanningen binnen het gezin, vooral zijn jongere broer Olaf kan hier weinig begrip voor opbrengen en de pesterijen tijdens het eten zijn niet bevorderlijk voor de sfeer in huis. Inge raakt de grip op haar zoons steeds meer kwijt en staat voor moeilijke beslissingen. Hoe ver ga je als moeder om je kinderen te beschermen?

Het grootste gedeelte lees je vanuit Inges perspectief en soms vanuit de jongens, zo komen de personages goed tot leven. Op de mooie kaft van dit boek staat vermeld dat het een roman is maar de nodige spanning ontbreekt zeker niet in dit boek, het leest als een spannend boek. Het is een vlot en goed geschreven verhaal, echt een boek van deze tijd. Door de actuele onderwerpen zal dit boek zeker een groot lezerspubliek aanspreken.