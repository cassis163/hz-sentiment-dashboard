Rebel is inmiddels het vierde boek in de 100 serie en wordt door Clarke, Wells, Glass en Bellamy verteld. Het verhaal begint vredig. Er wordt door de kolonisten en de aardbewoners gezamenlijk een Oogstfeest voorbereid, maar schone schijn bedriegt.

Bellamy en Wells lijden aan Post Traumatisch Stress Syndroom, als gevolg van wat beiden eerder is overkomen.

Hevig trillend en bezweet ontwaakte hij dan uit dromen over vuurpeletons, blinddoeken, het bloedstollende geschreeuw van Clarke en Octavia.

En het enige waar hij aan dacht was: meer. Meer pijn. Meer werk. Als hij maar werd afgeleid van die donkere, kwellende gedachten. Als die verschrikkelijke herinneringen maar werden verdreven.

Tijdens het oogstfeest wordt de groep overvallen door “de Beschermers” en worden onder andere Wells, Octavia en Glass gevangen genomen. Ook worden al hun voorraden voor de winter gestolen. In één klap is hun thuisbasis niet meer zo veilig. De verschillen in hoe ze met hun ontvoering om gaan zijn groot: ieder probeert op zijn eigen manier te overleven. Wells gaat het spelletje meespelen. Octavia is een en al verzet en Glass lijkt wel gehersenspoeld.

Moeders zijn sterk. Ze geven niet zomaar toe aan de grillen van hun kinderen. Ze voeden hen op; zorgen ervoor dat ze uitgroeien tot hun beste zelf.
Sorens ogen landden op Glass. Deze keer keek Glass niet weg. Ze kon het contrast tussen Sorens warmte en het geweld van de Beschermers niet bevatten. Ze had met eigen ogen gezien hoe hun kamp was aangevallen. Ze had gezien hoe ze Luke bijna hadden vermoord. Maar terwijl ze Sorens geruststellende woorden aanhoorde, voelde ze haar woede langzaam wegsmelten.

CONCLUSIE
Ik heb weer genoten van de schrijfstijl van Kass Morgan. Het boek leest net als de vorige delen lekker weg en je hebt het zo uit. Door deze serie ga je je wel beseffen hoe goed we het hier hebben. Toch blijf ik wel met een paar vragen zitten. Hopelijk worden die in een volgend deel beantwoord. Kass Morgan heeft aangegeven dat ze nog genoeg verhalen te vertellen heeft over De 100, mocht daar vraag naar zijn. Ondertussen hoop en wacht ik gewoon op deel 5!