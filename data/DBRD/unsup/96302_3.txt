‘Blijf bij mij’ is het eerste boek dat ik van deze schrijfster in handen krijg. Je leest het goed, personages die anderen reeds langer in hun hart hebben gesloten zijn voor mij nog steeds onbekenden. Ik had dan ook een beetje schrik dat dit een probleem zou worden tijdens het lezen van dit boek maar gelukkig kan je dit verhaal ook perfect losstaand lezen. Al kan ik jullie wel alvast verklappen dat ik na het lezen wel benieuwd ben geworden naar de twee voorgangers uit deze reeks.

Zeggen dat Calla geen leuke jeugd heeft gehad is het perfecte voorbeeld van een understatement. Ze deed er dan ook alles aan om dat verleden achter zich te laten en te werken aan een betere toekomst. Tot ze onverwachts ontdekt dat haar rekeningen zijn leeggehaald. Het ergste is nog wel dat haar moeder degene is die niet enkel haar geld heeft uitgegeven maar ook nog leningen op haar naam heeft afgesloten. Hierdoor ziet haar financiële situatie er plots rampzalig uit.

Er zit niets anders op dan terug te keren naar de plek waar ze is opgegroeit, haar moeder op te zoeken én hopen dat er nog iets van haar geld te redden valt. Haar terugkeer levert haar echter iets helemaal anders op …

Alsof een rampzalige jeugd nog niet voldoende materiaal was voor een getormenteerd leven, lijkt de schrijfster Calla steeds maar meer hindernissen toe te werpen. Niet van die kleine verwaarloosbare problemen, maar uiterst gevaarlijke situaties. Gelukkig staat ze er dankzij Jax niet alleen voor. Calla is niet bepaald een feministisch personage, maar dat kan ik haar wel vergeven. Ik denk immers dat je dat feminisme snel wil opgeven wanneer iemand als Jax klaar staat om je te helpen.

Calla heeft de gewoonte om afstand te bewaren. Het is voor haar een vanzelfsprekende routine geworden om zich ietwat af te zonderen van anderen maar Jax laat zich niet zomaar op zij schuiven. Hij is onverzettelijk, een echte volhouder én af en toe maakt hij fouten. Tja, niemand is perfect, maar Jax lijkt wel perfect te zijn voor Calla.

Ik kwam echter wel enkele foutjes tegen tijdens het lezen. Enkele keren ben ik halverwege een zin gestopt om ze vervolgens opnieuw te lezen terwijl ik dacht ‘Staat dit er nu echt?’ Uiteraard wel een beetje jammer maar daar blijft het wel bij wat opmerkingen betreft. Ik begrijp nu immers de vele enthousiaste reacties op de boeken van deze auteur. Ze zijn gewoon erg leuk leesvoer. Met een combinatie van humor, drama, romantiek, spanning en erotiek weet Jennifer L.Armentrout de aandacht van haar lezers wel vast te houden.