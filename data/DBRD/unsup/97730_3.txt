De achterflap is summier waardoor de beschrijving niet helemaal recht doet aan het verhaal. Het klopt dat Annabelle Thorley overgeleverd is aan haar egocentrische broer Thomas, maar zijn ego is niet de enige reden dat Annabelle weggaat. Ze vlucht omdat hij haar wil dwingen om met iemand te trouwen zelfs wanneer zij aangeeft dit niet te willen. Thomas is wanhopig vanwege geldgebrek en heeft een kwade dronk waardoor hij steeds dreigender wordt jegens Annabelle. Haar veiligheid is in gevaar dus ze moet wel vluchten.

Die dag heeft ze per toeval kennis gemaakt met Owen Locke en kwam er zo achter dat hij uit Fellsworth komt, een plaats waar haar oom en tante wonen en waar haar oom directeur is van een school. Owen helpt haar graag en zodoende belandt ze in Fellsworth. Haar oom is blij om haar te zien en neemt Annabelle onder zijn vleugels. Ze zal echter wel moeten leren om zichzelf staande te houden in dit kleine plaatsje. Het is geen Londen en ze is niet langer een dame op stand. Annabelle heeft veel te leren en om haar te helpen mag ze aan het werk als aankomend lerares. Met haar familie en beginnende nieuwe vriendschappen om zich heen begint Annabelle haar nieuwe leven.

Het is een fijne, historische roman welke gemakkelijk wegleest. Wel is het voorspelbaar en van begin af aan is duidelijk welke personages je sympathie verdienen. Annabelle blijft eigenlijk het hele verhaal naïef en iets meer verdieping in haar band met Hannah of haar vriendschap met Jane had meer aan het verhaal toegevoegd. Ladd valt soms in herhaling wat het verhaal op die momenten eerder afremt dan dat het iets toevoegt.

Dit gezegd hebbende wil ik ook benadrukken dat ik het boek met veel plezier heb gelezen. In mijn vrije momenten pakte ik het er graag bij omdat ik wilde weten hoe het verhaal van Annabelle verder ging. Ladd zet de sfeer van de tijd en omgeving goed neer en hoewel je door haar naïviteit Annabelle soms door elkaar wilt schudden, leef je ook met haar mee en voel je bewondering voor haar vermogen tot aanpassen.

Ik pak graag nog eens een boek van Ladd op om zo even weg te dromen in een andere wereld