Het boek claimt te lezen als een spannend jongensboek, dat vind ik nu niet meteen. Maar het is wel een mooi fair verhaal, de droom van een jongeman, waar je nog wat van opsteekt en dat leest als een goed geoliede trein!

Begin april 2016 ging ik destijds met een chocolade vriendin naar de speciale vertoning van de film Tony’s. Na afloop van de film was er gelegenheid tot vragen stellen en bij het verlaten van de zaal kreeg iedereen de bekende rode plak chocolade mee. Sindsdien koop ik geregeld chocolade van Tony’s Chocolonely. Nu eet ik bij voorkeur witte chocolade en dat is nou net de kleur waar de meeste cacaoboter in zit en deze is het lastigste om in zijn geheel van ‘bean to bar’ fair te verkrijgen. Tegenwoordig zijn er gelukkig wel steeds meer chocolade initiatieven die een positieve bijdrage aan de wereld willen maken.

Terug naar dit boek, ik kocht het als e-book nadat ik bij de lokale boekhandel gestuit was op een etalage vol Tony’s Chocolonely ter promotie van het boek. Zoals wel vaker gebeurt bij een e-book, het zakt naar beneden op je e-reader en je vergeet het bijna. Totdat ik ineens bedacht dat het perfect was voor de maand april voor de challenge ‘lees eens wat anders in april’.

Het is een flink boekwerk ruim 300 bladzijden en ondanks dat het fijn leest lag mijn tempo toch iets lager als normaal bij een thriller of feelgood verhaal het geval is.
Het boek is in drie delen verdeeld, het eerste deel beslaat de periode 2003-2007 de tijd van Teun van de Keuken van het programma de Keuringsdienst van Waarde. Het 2e deel de periode 2007-2014 toen Henk-Jan Beltman aan het roer kwam en het 3e en tevens laatste deel de periode van 2014 – tot heden.

Omdat ik de film al gezien had, had ik bij sommige stukjes een aha belevenis, maar zoals wel vaker bij een boek, dat gaat veel dieper dan een film. Gesprekken, ideeën, de aangifte van Teun tegen zichzelf het komt allemaal uitgebreid aan bod. De reep die begon als een grapje en uitgroeide tot iets groots. Toen kwam het moment dat Henk-Jan aan boord kwam. Af en toe vond ik hem in het verhaal best wel een irritant mannetje, hij zichzelf ook schijnt. Met Henk-Jan aan boord komen er meer repen, groeit Tony’s Chocolonely uit tot een groter bedrijf en worden ook de daarbij aanwezige problemen aangestipt. Het laatste deel is ook het heden en de toekomst, de chocoladefabriek, a la the chocolate factory van Charlie die Henk-Jan graag gebouwd ziet worden. En wat jij zelf kan doen om te helpen, bijvoorbeeld door serious friends te worden met Tony's help je hen om hun missie te verspreiden. Dat laatste heb ik natuurlijk meteen gedaan. Het volgende wat in de planning staat is een bezoek brengen aan hun winkel aan de Oudebrugsteeg in Amsterdam en een voorraad chocolade in te slaan.

Conclusie: dit boek is een absolute aanrader om te lezen hoe het in de wereld van de cacao gesteld is en hoe Tony’s zijn best heeft gedaan deze beter te maken.