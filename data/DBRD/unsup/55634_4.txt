Niels Oxen, de hoogst onderscheiden Deense soldaat ooit, heeft genoeg van het drukke leven in de stad en beslist om samen met zijn hond Mr White in een uitgestrekt Deens bos te gaan wonen. Maar dan wordt een voormalig ambassadeur vermoord en wordt Niels tegen wil en dank de spil in het onderzoek naar een serie mysterieuze moorden. Zijn partner in crime is Margarethe Franck, die net als Oxen aan posttraumatische stress lijdt. Hun doel is duidelijk : bewijzen dat Niels niet de dader is, maar ook de echte daders opsporen en hun motieven ontrafelen. (In werkelijkheid is het iets gecompliceerder, maar dat valt nauwelijks uit te leggen zonder te veel van de inhoud prijs te geven).

Wat volgt is een ontzettend boeiend en spannend verhaal, wat zelfs een historisch tintje krijgt. Het boek neerleggen is nauwelijks een optie. Complimenten ook aan de vertaler, dit boek is een voorbeeld van hoe het moet. Geen massa storende spel- of taalfouten, maar een vlotte Nederlandse tekst.

Jens Henrik Jensen heeft met 'De Hondenmoorden' het eerste deel in de Oxen-trilogie afgeleverd. De auteur is daarbij niet aan zijn proefstuk toe, want na een standalone als debuut schreef hij al de Kazanski-trilogie en de Nina Portlandtrilogie (slechts gedeeltelijk naar het Nederlands vertaald).

Goed opgebouwde verhaallijnen en een kristalheldere plot ondanks de vele personages. Aanrader voor wie van spannende actiethrillers houdt. Dikke vier sterren.