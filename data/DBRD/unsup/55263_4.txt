De auteur Jesse Loncraine heeft korte tijd als journalist gewerkt in Londen en Kenia en houdt zich nu bezig met het maken van documentaire over genocide en oorlogsmisdaden. Hiervoor reisde hij naar Kenia, Oeganda, Congo en Libanon.

Over In het Veld.
Journalist Orin Perth ontmoet Christine Lokeka in een dorp waar de militie van een warlord zojuist een heel dorp overvallen heeft. Veel doden en ontvoerden. Christine’s man is omgekomen en haar zoon Paul is ontvoerd. Orin schrijft over deze intrieste gebeurtenis een artikel. Vervolgens wordt Orin zelf ontvoerd.
Orin’s moeder Liz, was voorheen ook journaliste. Zij is ongeneeslijk ziek, maar wil ten koste van haar eigen gezondheid Orin opsporen. Zij vertrekt kort na haar operatie naar het gebied waarvan zij denkt Orin te kunnen vinden.
Vinden Christine en Liz hun zoon terug?

In het veld is een boek met veel personages. De beschrijving op het achterblad noemt twee moeders die hun zoon kwijt raken. Dit zijn de hoofdpersonages. Echter een derde moeder komt, weliswaar op de achtergrond, ook aan de orde. Ook zij kampt met haar problemen en roept de hulp in van haar zoon. Deze zoon Daniel speelt in dit boek ook een rol. Hier speelt een actueel onderwerp ook een rolletje. Levensbeëindiging. Een dilemma voor Daniel.
Wat aangrijpt is de gelatenheid van de moeders over hun eigen lot aan de ene kant, terwijl zij veel over hebben voor hen. Liz doet er alles aan om haar zoon te vinden. De keuzes die zij daarbij maakt zijn onvoorstelbaar zwaar. Terwijl ze nog maar net een operatie achter de rug heeft en eigenlijk nog herstellen moet, wil zij haar zoon vertellen dat zij niet lang te leven heeft. Haar zoon Orin daarentegen maakt ook keuzes, maar of die nu zo verstandig zijn?
Zowel Orin als Paul komen in aanraking met afschuwelijke situaties, die heel koelbloedig beschreven zijn. De emoties worden vrijwel niet beschreven, maar zijn voor de lezer wel voelbaar. Het grijpt aan.
Paul die als kind ontvoerd wordt, maakt een enorme ontwikkeling door. Door het boek heen krijg je een goed beeld van wat hij doormaakt en hoe hij van een kind verandert in een jongen die in staat is te moorden en zichzelf staande weet te houden in het kamp waar hij vastgehouden wordt. Hoe hij omgaat met de generaal die hem Kikker noemt. Heftig wat hij daar meemaakt.
Heel duidelijk komt de journalistieke kennis van de auteur naar voren.
De verhaallijn is mooi opgebouwd en uiteindelijk komen alle personages op de juiste plek te vallen. Wat ook nog best gezegd mag worden…na het boek gelezen te hebben, krijgt de tekening op de voorkant van het boek nog veel meer betekenis.
Een reis door een wereld waarin dilemma’s, gruwelijkheden en dapperheid elkaar afwisselen.