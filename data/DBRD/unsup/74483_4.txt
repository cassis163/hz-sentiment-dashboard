Nadat ik de hele Frieda Klein-serie van Nicci French had geluisterd en gelezen, had ik zin in een nieuwe serie om te luisteren. En omdat een aantal boeken van Cilla & Rolf Börjlind op de hoge stapel 'nog te lezen' lagen en de recensies lovend waren, besloot ik dit eerste deel op te pakken. En dat was geen verkeerde keuze!
'Springvloed' komt mooi en goed op gang. De personages zijn levensecht en worden heel mooi getypeerd: de ietwat onzekere Olivia Rönning, de daklozen met hun sores, de witteboordencriminelen met hun geheimen en de hele entourage om deze mensen heen. Hun levens komen bij je binnen en je wandelt zij aan zij met ze mee; de erfenis van het scenario-schrijvende verleden van de auteurs. Heel filmisch ontrolt de plot zich voor je ogen. Het is levendig, verwarrend, boeiend. Wie was de jonge vrouw die 27 jaar geleden werd vermoord op Nordkoster? Wat verbergt mijnmagnaat Magnuson? Wat is de rol van escortdame Jackie Berglund? En hoe past de dakloos geworden politiecommissaris Tom Stilston,die indertijd het moordonderzoek naar de jonge vrouw op Nordkoster leidde, in het geheel?

Het boek is erg goed opgebouwd en hoewel het hier en daar een tikje ongeloofwaardig is - bijvoorbeeld de rol van Olivia bij het politie-onderzoek - boeit het van begin tot eind. Het onverwachte einde en de gevolgen die dit heeft voor de hoofdpersonen maken dat ik niet kan wachten om deel 2 direct te gaan downloaden. Ik ga gelijk door!
Compliment trouwens voor de prettige voorleesstem.