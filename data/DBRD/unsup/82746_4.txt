Bruyninckx vertelt in zijn boek het verhaal van de jonge Vlaamse zakenvrouw Angélique (Angèle) Dams die, kort na het uitbreken van de Tweede Wereldoorlog, een riskante transactie sluit. Ze wordt verraden en belandt in een gevangenis in Keulen. Tijdens een zwaar bombardement loopt Angèle een ernstige bloeding op en krijgt toestemming om in België te herstellen. Zij pakt daar haar oude leven weer op. De angst beheerst echter wanneer zij wordt gesommeerd terug te keren naar Duitsland en Angèle neemt een beslissing die dramatische gevolgen zal hebben.

“Wat later zit ik in mijn cel een brief te schrijven aan Von Zachelt. Ik vertel hem van het bombardement, van mijn bloedingen en van de weigering van Kapp om mij te behandelen. Ik besluit mijn brief met: U heeft mij zelf aangeraden u te schrijven mocht er iets zijn. Ik doe nu een beroep op u!”

Angèle Dams vertelt haar gehele levensverhaal aan Ed Bruyninckx. Zij heeft dan inmiddels een vergevorderde leeftijd bereikt. De twee spreken hiertoe talloze uren met elkaar. Bruyninckx vat het verhaal van Angèle Dams in woorden en geeft het de titel Frau Angela mee. Het resulteert in een indrukwekkend boek over gevangenschap, verraad en onrecht in oorlogstijd.

“Met één sprong is de officier bij mij en smakt me tegen de muur. Ik val op mijn knieën. Hij sleurt me recht en duwt me met mijn gezicht tegen de muur. Mijn armen worden ruw de hoogte ingeduwd. De officier tovert een knuppel tevoorschijn en een ware stortvloed van slagen komt op mijn lichaam terecht.”

Bruyninckx hanteert een plezierige en vlotte schrijfstijl en laat geen onderdelen uit de levensgeschiedenis van Angèle Dams ongemoeid, hetgeen het een aangrijpend, emotioneel maar vooral ook eerlijk verhaal maakt. Bovendien heeft hij de –uiterst verstandige- keuze gemaakt het verhaal te vertellen door de hoofdpersoon zelf; in de eerste persoon dus. Daarmee komt het verhaal nóg meer binnen en is er geen enkel gevoel van afstand.

Een bijzonder debuut van deze Bruyninckx die, naar ik hoop, nog menig boek zal schrijven.

Over de auteur
Ed Bruyninckx (Mortsel, 1947) studeerde aan de Rijksnormaalschool van Lier en was gedurende 30 jaar directeur in het basisonderwijs. Hij publiceerde eerder een drietal dichtbundels die enthousiast werden ontvangen. Daarnaast is hij auteur van tientallen toneelstukken en sketchbundels. Frau Angela is zijn romandebuut.

Uitvoering
Uitgever: Isjb Uitgevers
ISBN: 9789081935258
Paperback, 165 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/