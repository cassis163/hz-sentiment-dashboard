Religie versus wetenschap! Een onbeslisbare strijd die al eeuwen loopt, dát is wat auteur Dan Brown probeert te verklaren in zijn tweede thriller-roman, “het Bernini mysterie”. “Wel of niet geloven is geen oordeel vellen over de literatuur die reeds bestaat. Het is buiten, als we onder de sterrenhemel liggen, het goddelijke binnenin voelen.”

De start van een Groot mysterie:

Dan Brown, ons vooral bekend van “De Da Vinci Code” is een Amerikaans schrijver van thrillerfictie en fact-fiction boeken. Browns interesse in cryptografie en zijn passie voor symbolen en complottheorieën, zijn de inspiratie geweest voor een reeks fictieve verhalen die mooi voor een historische achtergrond geplaatst kunnen worden.

In 2004 brak Brown internationaal door met zijn vierde thriller-roman “De Da Vinci Code” Een literaire bom die maandenlang op nummer 1 stond in de bestsellerlijsten, en in 2006 onder dezelfde titel werd verfilmd. In de schaduw van dit verhaal staat een boek dat eigenlijk helemaal niet moet onderdoen voor zijn opvolger. “Het Bernini mysterie” is uitgebracht in 45 andere talen, heeft zelf een week op nummer 1 gestaan en is in 2009 verfilmd onder de Engelse noemer “Angels and Demons”, met Tom Hanks en Ewan McGregor in de hoofdrol.

Het boek vertelt het verhaal van Robert Langdon, wanneer deze Hoogleraar kunstgeschiedenis – die daarbovenop Harvard semioticus is - wordt aangewezen een mysterieus symbool te analyseren – gebrand in de borst van een vermoorde fysicus - ontdekt hij een bewijs van het ondenkbare: de wederopstanding van een eeuwenoud geheim genootschap, gekend als de illuminatie… Deze zou uit de schaduw zijn opgestaan om de laatste fase van een legendarische bloedwraak tegen de katholieke kerk te verwezenlijken. Nu blijkt dat er midden in het hart van het Vaticaan een tikkende tijdbom zit verstopt. Antimaterie afkomstig uit het Zwitserse CERN staat op ontploffen wanneer Langdon naar Rome vliegt om daar krachten te bundelen met Vittoria Vetra, een prachtige en mysterieuze, Italiaanse wetenschapster.

Langdon en Vetra volgen een 400-jaar oud pad richting het hol van de Illuminatie. Onderweg worden ze geconfronteerd met een jacht op symbolen door gesloten crypten, gevaarlijke catacomben, verlaten kathedralen en zelfs het hart van de meest beveiligde kluis ter wereld.

Een manier van uitdrukken…

Het verhaal begint met een proloog en bevat overigens twee plattegronden: een van het hedendaagse Rome en Vaticaanstad. Ook zijn er de hoofdstukjes genaamd feiten, opmerking van de auteur en een dankbetuiging.

Het verhaal is chronologisch geschreven vanuit een auctorieel vertelperspectief. Er is sprake van tijdvertraging omdat de evenementen plaatsvinden in ongeveer 24 uur, omdat alles zo nauwkeurig wordt beschreven lijkt het echter zoveel langer te duren.

Historische feiten en fictie wisselen elkaar af, wat typisch is voor Brown. De thematiek van het verhaal past perfect in ons 21-eeuws, westers gedachtegoed. De strijd tussen Religie en wetenschap is daarbij al eeuwenoud en niemand heeft er tot nu toe een universeel antwoord op kunnen geven.

Wat Brown waarschijnlijk met zijn boek wilt duidelijk maken is dat er zoveel geheimen en mysteries zijn om te ontrafelen, te veel om allemaal te kunnen verwerken. Als het ene is ontdekt, komt er later wel weer iets nieuws bij, wat op zijn beurt nog meer vragen oproept.

Hij vertelt ons dat we kunnen geloven, als we dat willen, maar dat we God, de schepping, het eeuwige… of hoe je het ook wilt noemen, nooit zullen kunnen begrijpen. “Er is nl. geen echt conflict tussen wetenschap en religie, de wetenschap is gewoon nog te jong om alles te begrijpen.”

Met zijn boek wilt Brown vooral de lezers bereiken die bereid zijn na te denken over diepere kwesties dan de dagelijkse gang van zaken. We kunnen vooral veel van onszelf en van onze cultuur leren uit dit boek. Wanneer we “Het Bernini mysterie” hebben gelezen, hebben we het gevoel dat er meer is, dat we een tikje wijzer zijn geworden....

Door de ogen van een “peinzer”

Ook dit boek van Brown is weer heel vlot geschreven en zit boordevol mysterieuze grondslagen die het zeker de moeite waard maken te lezen. De 461 pagina’s tellende reus kan sommige lezers misschien afschrikken, maar eenmaal verwikkeld in het verhaal, is het boek moeilijk neer te leggen.
Brown weet de spanning er goed in te houden, “Het Bernini mysterie” kan de lezers boeien van de eerste letter tot het laatste punt. Het wekt de indruk dat we werkelijk ín het verhaal zitten. Wanneer iemand de dood van een kardinaal zo intens kan beschrijven, dat ik me geraakt voel bij elke hap lucht die er wordt genomen, dan zeg ik chapeau! Verdrinken is, samen met verbranden, blijkbaar een van de meest pijnlijke, meest trage en zenuwslopende manieren om te sterven. Dat een overgang van aardbewoner naar hemelvaarder zo mooi verwoord kan worden, midden in een strijd onder water, is voor mij persoonlijk bewonderenswaardig.

Eeuwenoude geheimen van zowel het Vaticaan als van de illuminatie worden blootgelegd, telkens wanneer je denkt het mysterie opgelost te hebben, wordt er een nieuwe wending aan het geheel gegeven. Aan suspense en emotie dus geen gebrek!

Het boek is ook verdomd goed doordacht en moet zeker niet onderdoen voor zijn opvolger “De Da Vinci Code” bijvoorbeeld. Al deze wetenschappelijke waarheid getuigt van een grondige research, wat voor velen al een prestatie is op zich. Dit boek geeft ons het gevoel dat we iets wijzer zijn geworden dan voorheen, je gaat nadenken over zaken waar je eerder niet eens bij stilstond…

Dat feiten en verbeelding zo goed kunnen alliëren bewijst Brown keer op keer, maar zoveel feiten en verwijzingen zijn tegelijk ook een nadeel. Men kan nogal snel alles wat in het boek staat als waarheid aannemen, en dat is natuurlijk niet het geval. Het blijft een fictief verhaal, wat de onoplettende lezers weleens zouden kunnen vergeten.

Al bij al slaagt Brown er keer op keer in zijn lezers te blijven boeien, een ontspannend én leerrijke thriller, die je een reis naar Rome bespaart en die je doet nadenken over die eeuwige strijd tussen Darwin en God. Een briljant boek dat ik iedereen aanraad te lezen, een boek dat we misschien zelfs opnieuw durven lezen.

Door: Nobele Nomi