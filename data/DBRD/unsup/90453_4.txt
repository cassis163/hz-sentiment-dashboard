Donkere wolken verzamelen zich boven de rivier de Lek als het vrachtschip van Alfred Fentenaar het kribbaken ziet. Nog acht seconden nog zeven, nog zes, en dan komt ie. Onweer en bliksem zorgen voor een omslag in zijn hoofd, dan gaan zijn gedachten terug naar die avond, zestien jaar geleden, die vreselijke avond, het begin van een jarenlang verlangen naar zijn verdwenen tweelingbroer. Wordt Roel gevonden?

“Roelof was er het beste in. Roelof, zijn broer, beste vriend, wederhelft in goed en kwaad, maar hij was er niet meer. Hij was er nu al lang niet meer, in ieder geval niet zichtbaar.”

De tekst op de achterzijde van dit boek is net zo mysterieus en ongrijpbaar als het verhaal zelf. Het vergt dan ook de nodige concentratie van de lezer om de context van het verhaal te doorgronden. Het is het echter waard deze moeite te betrachten want dan ontwaart zich een verhaal over verlies, vriendschap en bijzondere gebeurtenissen.

De schrijfstijl van Oosterling is vrij uniek. De auteur ziet kans om haar verhaal in nevelen te hullen. In eerste instantie moet je daar als lezer aan wennen, maar wanneer dat eenmaal is gebeurd, is het een bijzondere ervaring. Je graaft, je proeft en weegt en allengs komen de verbanden en verhaallijnen aan de oppervlakte. Het verhaal is geschreven in de eerste persoon, waardoor de emoties, gevoelens en verwarring van de ik-figuur goed over het voetlicht komen.

“Net als nu overviel hem steeds vaker een gevoel van eenzaamheid, zelfs depressiviteit. Hij herkende het uit de tijd dat Alfred opgenomen was na het verlies van zijn tweelingbroer. Die eenzaamheid begreep hij niet, hij, die altijd mensen om zich heen had, altijd dames die hem in hemelse sferen wisten te brengen, net zoals hij dat bij hen bereikte.”

De beschrijvingen van de lokale beelden, geuren en geluiden weet Oosterling overigens fraai te verwerken in haar verhaal en geven een extra dimensie. Kortom, wellicht is voor ‘Bliksem’ geen bestsellerstatus weggelegd, maar de lezer die ‘out of the box’ wil, zal genoegen beleven aan dit boek.

Over de auteur

Cobi Oosterling vat haar liefde voor het schrijven op tijdens een cursus Schrijfproeverij bij de Cultuurfabriek in Gorinchem. Na enkele korte en lange verhalen schrijft zij nu romans.

Eerdere producties van Oosterling zijn kinderboek De Takkenflat en roman De Wandelstok. Haar dagelijkse leven, de mensen om haar heen en de dieren in de natuur rondom haar boerderij inspireren. Alle boeken van Cobi Oosterling zijn verkrijgbaar via de webshop van www.heelnederlandleest.nl en via cobi.oosterling@gmail.com.

Uitvoering

Uitgegeven in eigen beheer

ISBN 978-90-828528-1-3

Paperback, 158 pagina’s

Over Hanneke Tinor-Centi

Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.

http://ht-c-communicatie.nl/