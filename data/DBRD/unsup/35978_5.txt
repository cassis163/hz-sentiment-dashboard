Het boek Juni leest als een stap terug in de tijd. Het verhaal ademt pure nostalgie in dit streekgebonden familiedrama. Gerbrand Bakker schetst in een fraaie schrijfstijl het sobere milieu van de familie Kaan in de Wieringerwaard. Bij de eerste keer lezen had ik moeite met 'in het verhaal komen'; de tweede keer ben ik er echt voor gaan zitten. Het wisselende perspectief en de twee tijdlagen (17 juni 1969 - 21 juni 2008) vereisen concentratie en nauwkeurig lezen. Pas dan ontvouwt het meeslepende en intrigerende verhaal zich in verfijnde nuances.