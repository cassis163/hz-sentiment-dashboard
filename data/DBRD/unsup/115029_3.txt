Matthew Sobol is ernstig ziek. Zijn overlijden is een startschot voor een aantal vreemde gebeurtenissen. Willekeurige mensen worden op een gestructureerde, geplande wijze vermoord. De Recherche onderzoekt de moorden en al snel blijkt dat Sobol zijn talenten heeft gebruikt om een daemon op internet te bouwen. Die daemon is zo machtig dat het kan heersen over de wereld. Rechercheur Sebeck neemt de zaak op zich, maar een onverwachte wending zorgt ervoor dat hij als schuldige van de moorden wordt aangewezen. Hij krijgt de doodstraf en de problemen lijken opgelost te zijn.
Daemon is een typische techno-thriller, een thriller in een specifiek subgenre, een genre waar je van moet houden. Het boek is daarom minder geschikt voor een breed publiek. Lezers die in de techniek werken en die interesse hebben voor het internet, zullen het boek fascinerend en interessant vinden. Alle denkbare mogelijkheden op het gebied van techniek zijn namelijk verweven in het verhaal. Voor leken is het boek echter veel te technisch en ongeloofwaardig. Het zal veel niet in techniek geïnteresseerde lezers boven de pet gaan waardoor men geneigd is voortijdig af te haken.
De schrijfstijl van Suarez is overigens prettig. Qua zinsbouw en woordgebruik is het boek toegankelijk en leest lekker weg. De vele technische passages daargelaten. De krantenberichten zijn een leuke toevoeging, die zorgen voor afwisseling en een ander perspectief. Het personage van Sebeck is goed uitgediept en de lezer kan zich met hem identificeren. Andere personages zijn soms te lang uit beeld en blijven daardoor niet hangen.
Spanning opbouwen en vasthouden is iets wat Suarez bijzonder goed heeft gedaan. Door de vaart in het verhaal blijft het boeiend en houdt hij de lezer in zijn greep. Naar het eind toe is er zelfs nog een verrassende wending. Helaas is het slot erg vreemd en onvolledig.
Kortom: Daemon is met name geschikt voor een specifieke doelgroep. Voor de in de moderne techniek geïnteresseerde lezer is het een aanrader, voor de techniekhaters is het boek minder geschikt, tenzij men de horizon eens wil verbreden.