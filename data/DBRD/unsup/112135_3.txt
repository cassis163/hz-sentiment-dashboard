Sla het boek De Real Meal Revolutie open en je ziet overal de naam Banting. Het Banting-Manifest, wat gaat Banting voor jou doen, basisingrediënten van banting, bantingbrood en bantingmayonaise. Bij bantingmayonaise staat: ‘bijna alle soorten mayonaise uit de supermarkt worden gemaakt met plantaardige olie, en dat is vloeken in de kerk als je aan banting doet.’ Wat is dat? Aan banting doen? En hoe verhoudt zich dat tot de titel van het boek De Real Meal Revolutie?

In 2014 was het boek een besteller en werd het benoemd tot Het Boek van het Jaar in Zuid-Afrika. Er hebben drie schrijvers aan dit boek gewerkt: Tim Noakes (wetenschapper), Jonno Proudfoot (chef-kok) en Sally-Ann Creed (diëtiste). Allen hebben zij hun eigen reden om mee te werken aan een boek waarin voor eens en voor altijd de mythe dat vet slecht voor je is, doorbroken moet worden. De schrijvers willen ons uitleggen dat niet vet de boosdoener is voor onze huidige ongezonde levensstijl, maar de koolhydraatverslaving. Laten zij nu niet de enige zijn die dat op dit moment prediken; suiker is tenslotte onze huidige duivel.

In 1862 ging Wiliam Banting naar een arts omdat hij obees was en wilde afvallen. Deze arts schreef hem een simpel dieet voor: zonder koolhydraten. Andere artsen en schrijvers gingen met dit dieet aan de haal waardoor de bij Banting gevolgde aanpak aan alle medische opleidingen de norm werd om obesitas te behandelen. Dat bleef zo tot de de Tweede Wereldoorlog. Daarna nam de commercie de voedselbranche over en werd suiker hét middel om voedsel aantrekkelijker, en dus verkoopbaarder, voor ons te maken.Wat de auteurs van De Real Meal Revolutie willen is dat wij terug gaan naar de tijd voor alle suikers. Vandaar de naam Banting. Terug naar eten zonder koolhydraten.

In het eerste deel van het boek wordt er in korte stukjes tekst de geschiedenis, het concept en de achtergrond uitgelegd. Er worden mooie schema’s in het boek weergegeven, die zijn voorzien van de kleuren rood, oranje en groen voor welke producten je wel en niet mag eten. Een lijst die eruit springt, is de lijst met praktische tips. Alleen punt 1 roept al grote twijfels op:
Doet ons dit niet sterk denken aan calorieën tellen? Is er in dit boek niet gewoon sprake van een nieuw hip dieet? Is men na Atkins, Sonja Bakker en de Voedselzandloper gewoon weer toe aan een nieuw dieetboek?

In het tweede gedeelte van het boek volgen er tweehonderd pagina’s met heerlijk uitziende gerechten. Mooie foto’s begeleiden de recepten. Je ziet hier dus veel groenten, fruit, vlees en vis. Geen peulvruchten en quinoa want ook die zijn gif, volgens de auteurs. In het laatste gedeelte wordt in een kleiner lettertype de wetenschappelijke onderbouwing gegeven van het Banting dieet. 

Van de teksten in dit boek raak je niet gemotiveerd; je raakt er zelfs verward van. Je mag het in het eerste deel absoluut geen dieet noemen, maar alles in het boek ruikt naar een nieuwe dieetvorm. Laat je inspireren door de recepten en vergeet de teksten!