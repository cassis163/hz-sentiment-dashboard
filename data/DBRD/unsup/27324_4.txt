Hoewel Audrey en vele andere dames van de leesclub me al maanden 'lastigvielen' met gefangirl over Our Chemical Hearts of het visjesboek, had ik dit boek waarschijnlijk niet opgepakt als ik hem niet van Young & Awesome had ontvangen. Daar wil ik heel eerlijk in zijn; contemporary is niet een genre dat ik vaak oppak. Maar omdat ik graag naar het diner met schrijfster Krystal Sutherland wilde gaan, begon ik bijna meteen na ontvangst in Sterrenstof en ik was aangenaam verrast.
Sterrenstof gaat over Henry, een jongen die nog nooit verliefd geweest is. Totdat hij Grace ontmoet. Grace is vreemd; ze draagt jongenskleren en loopt met een kruk. Het is vanaf de eerste seconde duidelijk dat ze een groot verdriet met zich meedraagt. Toch kan Henry niet anders dan als een blok voor haar vallen. Als je geen risico durft te nemen voor de liefde van je levenâ€¦ wanneer dan wel?

Sterrenstof was niet alleen heel grappig door de vele verwijzingen naar Twilight en Harry Potter, maar wist me ook diep te raken. Het is een puur en eerlijk verhaal over hoe liefde niet altijd bestaansrecht heeft. Ik kon me goed identificeren met het hoofdpersonage Henry. Tegen het einde zat ik huilend in de trein - dus de emoties kwamen goed binnen. Geen boek dat tot mijn favorieten zal gaan horen of dat ik over een half jaar nog in detail zal kunnen navertellen, maar wel een boek dat me met haar puurheid enorm wist te raken.

Op Oog op de Toekomst lees je hoe ik Vlaamse Stoemp at met Sterrenstof-schrijfster Krystal Sutherland.