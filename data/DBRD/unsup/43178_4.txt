Iris Boter heeft al veel populaire jeugdboekentitels op haar naam staan en daarmee allang bewezen een talentvol schrijfster te zijn. De papegaai in de kast is het vierde deel van haar leuke jeugdboekenserie De DierenRidders. Deze avontuurlijke boeken zijn los van elkaar te lezen.

In dit deel gaat het vriendengroepje De DierenRidders Amy’s oma verrassen. Nu oma Loes opgenomen is in woonzorgcentrum Zonnehof moet ze haar papegaai (meneer van Hamelen) weg doen, er mogen namelijk geen dieren in Zonnehof verblijven. Amy heeft een idee waardoor meneer van Hamelen toch bij haar oma kan wonen. Amy’s vrienden helpen haar graag bij haar plan. Helaas loopt Amy’s plan niet helemaal zoals ze in gedachten had, maar ze krijgen hulp uit onverwachte hoek. Meneer Gerrit verblijft ook in de Zonnehof en heeft een oogje op oma Loes hij helpt de kinderen dan ook graag om hun plan te verwezenlijken.

Dit avontuurlijke verhaal is zowel grappig als spannend, maar vertelt gelijk ook over wat een opname in een woonzorgcentrum, verzorgingshuis of verpleegtehuis voor impact kan hebben. Gelukkig houdt Iris Boter het wel luchtig. Het boek is dan ook vooral erg leuk om uit voor te lezen en ideaal voor jonge lezers (vanaf ongeveer zeven jaar) om zelfstandig te lezen.

Het boek is van een goede kwaliteit met mooie duidelijke letters, een harde kaft en stevige glanzende pagina’s. In het boek vind je bovendien, net als in de eerder verschenen delen, mooie zwart-wit illustraties van Mark Janssen. Mark Janssen heeft al veel boeken mogen voorzien van zijn mooie tekeningen en terecht!