De cover van Nemesis is donker en toont een ME helm, een wapenstok en een geweer op een glimmend zilverblauwe kaft. Hiermee valt hij zeker op in de boekhandel. De gebruikte afbeelding past niet helemaal goed bij het verhaal, dat minder heftig is dan deze afbeelding doet vermoeden. Op de achterflap staat een intrigerende tekst over de inhoud die je als lezer nieuwsgierig maakt naar het verhaal dat je te wachten staat met daarnaast een krachtige foto van de Waal. De heftige proloog waarmee Nemesis opent trekt je als lezer direct het boek in en maakt je nieuwsgierig naar wat er nog volgt. De plotwendingen zijn geloofwaardig echter zijn minder heftig dan de cover doet vermoeden. Bij momenten piekt de spanning in Nemesis echter er is geen sprake van een constant hoge spanning. De Waal diept zijn personages niet uit, hij heeft ieder personage vorm gegeven aan de hand van één kernwoord en gezamenlijk vormen zij dan een team waarin alle karaktereigenschappen een rol hebben. Hierdoor laat hij het volledig aan de lezer over om zich een beeld te vormen en dat moet je als lezer maar net prettig vinden. In de laatste pagina’s van het boek trakteert de Waal nog even op wat flinke actiescènes meer helaas is het open einde wel wat onbevredigend. Toch weet de Waal met Nemesis een boek neer te zetten dat leest als een trein en met scenes die zeer geschikt lijken voor het beeld word je als lezer absoluut vermaakt. Nemesis is een boeiende thriller en zeker de moeite van het lezen waard.