Caraval is nog niet afgelopen. Ook al is Donatella ontsnapt aan haar vader en heeft ze haar zus gered, ze heeft een gelofte afgelegd. Als zij de ware identiteit van meester Legende weet te achterhalen krijgt zij de informatie over haar moeder waar ze al zo lang naar op zoek is. Het enige wat ze hoeft te doen is de nieuwe Caraval voorstelling te winnen. Maar dat is makkelijker gezegd dan gedaan…

Was jij ook zo benieuwd hoe Stephanie een vervolg op Caraval zou vormgeven? Het eerste deel was verrassend, maar deel twee moest ik even inkomen. Zeker het begin nam wat tijd in beslag, al die verschillende persoanges, intriges en bijzonderheden. Maar op een gegeven moment kwam de wereld van Caraval weer tot leven.

Het verhaal leest erg snel, gedeeltelijk door de korte hoofdstukken, geen perspectiefwisselingen en door het feit dat het verhaal is opgebouwd in ‘delen’. Na een tiental hoofdstukken begon er weer een nieuw deel, een nieuwe dag van Caraval. Dit zorgt ervoor dat er veel vaart in zit. De hoofdstukken dienen als dagen, die een soort leidraad in het verhaal vormen.

Soms werden er wat veel details of gedachten/afwegingen gegeven wat de snelheid weer een beetje uit het verhaal haalde. Sommige informatie leek een beetje overbodig. Het gaat namelijk om de vraag: wie is die meester legende? Je bouwt als lezer verschillende vermoedens op en de auteur weet je goed in het gewisse te laten. Ondanks dat ik zelf al heel snel doorhad wie de meester legende was. Dat neemt verder niet weg dat de hele opzet van het verhaal, het spel en alle bijkomstigheden op wonderbaarlijke wijze zijn uitgewerkt, samen passen en een prachtig verhaal vormen. Het eerste deel was vooral verrassend en bijzonder en deel twee gaat verder met intriges en vragen opwekken. Dus als je van een uitdaging houdt, is dit wel iets voor jou.