Een Nederlandse NAVO-diplomaat verdwijnt tijdens een undercoveroperatie. Met hem raakt ook een vlindergids met gecodeerde informatie over Russische aanvalsplannen spoorloos.

Dit is het begin van een spannende actuele thriller die je meeneemt in het ongewisse van de huidige situatie. Wat doen IS, Poetin en andere landen eigenlijk? Wie praat met wie en wat weten wij nu echt. De NAVO is nauw betrokken bij verschillende plannen en hun agenten spellen rollen die je niet verwacht.

De samenwerking is voor mij heel herkenbaar. Het harde van Hartman en de feiten van Ross komen goed naar voren. Toch weet je niet helemaal zeker wie nu wat geschreven heeft. De vele personages zijn soms verwarrend. Dit is zeker in het begin lastig. De spanning en het verhaal komen meteen op gang. Je wil gewoon doorlezen en niet meer stoppen.

De actuele themaâ€™s worden goed gebruikt. De MH17 is mooi en discreet in dit verhaal verwerkt. We vragen ons allemaal af wat Rusland betekent in deze en de kijk van Ross en Hartman is heel goed mogelijk. Het plot is goed bedacht. Langzaam kom je tot een eindpunt. Het eindpunt had voor mij wat langer mogen zijn. Voor mijn gevoel werd het nu snel afgehandeld.

Het einde geeft ruimte voor een vervolg. Toch is Doodskopvlinder echt een gesloten verhaal. Het is klaar. De personages kunnen zeker nog eens gebruikt worden. We willen meer lezen over Adam en Carrie. Deze samenwerking smaakt naar meer.

Doodskopvlinder is een echte aanrader . Een pageturner die je deze zomerdagen niet uit je strandstoel zal halen.