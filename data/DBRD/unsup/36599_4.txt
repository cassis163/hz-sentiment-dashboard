Hédi Fried (1924) is schrijver en psycholoog. Ze werd geboren in Sighet, Roemenië. Tijdens de Tweede Wereldoorlog werd dit Hongaars grondgebied. De Hongaarse overheid leverde de Joodse bevolking uit aan Duitsland. Hédi Fried werd na een kort verblijf in een getto op transport gesteld naar Auschwitz In mei 1944 kwam ze daar aan,samen met haar ouders en zusje. Haar ouders werden meteen vergast, de zusjes kwamen in het kamp terecht. Zij overleefden zowel Auschwitz als Bergen-Belsen en na de bevrijding zijn ze naar Zweden overgebracht. Beide zussen hebben daar een gezin gesticht en wonen er nog steeds.

Hédi Fried is haar verhaal gaan vertellen op scholen en heeft enkele boeken geschreven. Zij zet zich in voor de bestrijding van racisme en antisemitisme. In de dertig jaar dat zij op middelbare scholen en universiteiten over de Holocaust heeft verteld, zijn haar vele vragen gesteld. In dit boek geeft zij antwoord op die vragen. Vragen die ik kreeg over de Holocaust stond op de shortlist van de August Prijs 2017, in de categorie Beste Zweedse non-fictieboek van het jaar.

In antwoord op de gestelde vragen geeft Hédi Fried een verslag van haar eigen verhaal en betrekt daar de meer algemene geschiedenis bij. Ze geeft een openhartig inkijkje in het dagelijkse leven in het kamp, maar gaat ook in op vragen over verwerking, vergeving, geloof en dergelijke. Ook grotere thema’s omtrent de Holocaust komen aan bod, zoals het waarom, hoe te voorkomen en welke rol scholen daarin kunnen spelen.

Door de korte hoofdstukken met wisselende vragen is het, ondanks het zware onderwerp, toch een luchtig boek gebleven. Dat is ook te danken aan de optimistische aard van Hédi Fried die uit de antwoorden blijkt. De vraag-en-antwoord-vorm maakt dat dit boek anders leest dan een chronologische vertelling en het maakt ook de vertaalslag naar het heden en de toekomst. Er zijn natuurlijk al vele boeken verschenen over de Holocaust en toch is het belangrijk dit verhaal te blijven vertellen.