Het Engeland van Jane Austen door Karin Quint

Een reisgids maar dan leuker. Als niet-Janeite (fanatieke Austen-fan) kan ik zeggen dat het waar is wat ze op de achterflap beweren, het is ook een leuk boek voor de ‘alleen maar’ anglofiel. Je hoeft geen hardcore fan te zijn die Austen pelgrimages wil maken.

De gids heeft een handig formaat, een duidelijke layout, een index en bevat bovendien mooie foto’s en overzichtelijke kaarten.

Je ziet direct dat Quint een echte Janeite is, ze weet het kleinste detail uit de boeken en het echte leven van Jane. Alsook uit de recente series en films die ondertussen zijn verschenen.
Ik was bijvoorbeeld al eens in Lyme Regis maar had geen idee dat daar een Jane Austen tuin was (zonder het gestolen Jane borstbeeld). En Darcy’s vijver, daar wil ik ook wel eens naartoe.

Quint geeft tips voor dingen om te bezichtigen, bezoeken, ontdekken. Bij haar tips staan ook adressen en openingsuren. Ze laat je weten waar je kan slapen, waar je goed kan eten en ze is zelfs eerlijk over waar het niet zo boeiend is.

Mijn reizen naar Engeland gaan nooit meer hetzelfde zijn en ik weet nu al dat we nog een keer of honderd terug zullen moeten gaan want er valt nog veel moois te ontdekken.