Wat als je alles anders kon doen? Wat zou je veranderen? En zou het werken?

Zoë kent Ed al sinds hun studententijd. Ze woonden in het zelfde huis. Hoewel ze elkaar altijd al leuk vonden, krijgen ze pas veel later een relatie. Alles klopt; ze zijn gelukkig, passen goed bij elkaar en niets lijkt een lang en gelukkig leven in de weg te staan, maar langzamerhand komen er haarscheurtjes in hun gelukkige bubbel.

Op de dag, waar dit boek om draait, is Zoë geïrriteerd en kortaf tegen Ed. Waarom gaan de dingen zoals ze gaan? Achteraf heeft ze heel erg spijt van bepaalde opmerkingen. Zou alles anders zijn gelopen, wanneer ze aardiger was geweest?

Het lijkt erop dat Zoë de kans krijgt om het over te doen. Cruciale momenten in haar leven met Ed beleeft ze opnieuw en voorzichtig probeert ze het lot te keren.

Het boek leest lekker weg. Gedurende het verhaal leef je mee met Zoë, die zo haar best doet om haar Ed bij zich te houden. Doordat zij gebeurtenissen in hun leven opnieuw beleeft, besef je hoe belangrijk het is om eens stil te staan bij wat je hebt, in plaats van door te rennen naar je volgende afspraak. Hoe onbelangrijk kleine irritaties uiteindelijk kunnen zijn. Dit geldt niet alleen voor Zoë’s relatie met Ed, maar ook met haar ouders, zusje en haar beste vriendin.

Zoë merkt hoe lastig het is om bepaalde patronen te wijzigen, ook als je weet waar het pad je uiteindelijk voert. Als lezer hoop je op het einde, waar het boek naar toe lijkt te werken.

‘Als je weggaat is’ een feelgood, die je af en toe stil doet staan bij je eigen leven, die mij op het einde ontroerde.