Soms komt er een verzoekje dat je een gat in de lucht laat springen. Dat gevoel had ik toen Lis Lucassen me vroeg of ik haar nieuwe New Adult wilde proeflezen. Ik nam me voor elk hoofdstuk rustig te bekijken en even te laten bezinken en faalde jammerlijk. Want ‘Grenzeloos’ is met zo’n vaart geschreven dat je wel móet doorlezen. Dat je na elk hoofdstuk verder wilt om te kijken welke keuzes de hoofdpersonen maken en of het toch echt wel goed komt met ze. Waarbij je op een gegeven moment stuit op zo’n waanzinnige plotwending, dat je vergeet dat je kritisch zou gaan lezen en alleen maar woorden wilt verslinden. Tot het boek uit is, de laatste letter gelezen en je een mailtje stuurt om te vragen of je deel twee ook eerder mag hebben.

Lis Lucassen brengt je namelijk geen standaard liefdesverhaal. Hoofdpersoon Becca komt uit een zwaar gelovig gezin en probeert te ontdekken wie zij is door aan een Amerikaanse campus te gaan studeren. Aan het begin van het verhaal stap je direct samen met haar haar studentenkamer binnen. Onzeker en voorzichtig, maar blij dat ze de stap gezet heeft om Nederland voor een poos te verruilen voor de Verenigde staten.

Thor, de quarterback van het football team van de universiteit heeft zo zijn eigen geschiedenis. Net als zijn vrienden, een uiteenlopende groep mensen, met elk een eigen verhaal, waarin diversiteit een grote rol speelt zonder de aandacht af te leiden. Lis weet elk karakter feilloos een eigen gezicht en stem te geven. Voor Thor val je ongetwijfeld als een blok. De manier waarop hij Becca ‘Dutch’ noemt, liet me keer op keer glimlachen. En ook al mag het eigenlijk niet, Becca kan niet anders dan smoorverliefd worden op deze aantrekkelijke sportman.

Natuurlijk draait het in een New Adult ook om de erotiek. Lezers die al bekend zijn met de boeken van Lis, weten dat zij de steamy scènes precies goed gedoseerd in haar verhalen weet te verweven, waardoor je meeleeft en meevoelt met Becca en Thor en hen naar elkaar toe ziet groeien op een manier die zij beiden niet voor mogelijk houden.

Dit boek geeft je echter geen makkelijk happy end. Dit is een verhaal met een gigantische plotwending. Eén waarvan je rechtop gaat zitten en hoopt dat de schrijver toch iets anders heeft bedoeld. Wat dan helaas niet zo blijkt te zijn, maar direct ook heel nieuwsgierig maakt naar het volgende deel van de serie.

Dat is uiteindelijk ook de enige vraag die ik Lis heb gesteld: Wat gebeurt er met…? Moet hij niet een beetje meer vertellen? Waarop ze antwoordde: ‘Ja, dat moet hij. In het volgende boek.’ Daar zie ik dus nu al naar uit.

Met Grenzeloos heeft Lis Lucassen zichzelf overtroffen. Hitte, Razend en Zomer las ik met veel plezier, Grenzeloos was de overtreffende trap. De perfecte combinatie van goed uitgewerkte karakters, een aantrekkelijk verhaal en een flinke dosis liefde en erotiek. Gelukkig komt er een vervolg, want ik weet zeker dat iedereen die dit boek leest, veel meer wil weten over de mensen op de campus, die Lis heeft gecreëerd.