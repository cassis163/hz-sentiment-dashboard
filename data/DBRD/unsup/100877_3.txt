Recensie 7 Dagen van Deon Meyer.

Het nieuwste boek van Deon Meyer, 7 Dagen, vertelt over Bennie Griessel, kapitein van de SAPS, de South African Police Services.

Op het bureau van de SAPS komt een beangstigende e-mail binnen: een sluipschutter laat weten dat hij elke dag op de politie zal schieten.
Hij zegt dat hij dat net zo lang zal blijven doen tot de moordenaar van Hanneke Sloet opgepakt wordt.
De zaak van de moord op de advocate Hanneke Sloet is echter gesloten zonder opgelost te zijn wegens gebrek aan bewijs.
De sluipschutter laat in zijn e-mails weten dat SAPS wel degelijk weet wie de moordenaar is, maar dat zij die moordenaar beschermen.

Terwijl de tijd doortikt tot de volgende aanslag op een politieman, werken Bennie Griessel en de SAPS op volle kracht om uit te zoeken wie de sluipschutter is en om hem te stoppen.
Daarnaast wordt er naarstig gezocht naar nieuwe aanwijzingen inde zaak Hanneke Sloet, die heropend is.

In het boeken lopen twee verhaallijnen naast elkaar.
Aan de ene kant lees je mee met de schutter en uitvoering van zijn plannen.
Anderzijds volg je Bennie Griessel die naast de klopjacht op de schutter ook nog zijn persoonlijke problemen te bevechten heeft.
Hij is zelf alcoholist, nu al jaren nuchter, en probeert uit alle macht te voorkomen dat zijn vriendin aan de alcohol ten order gaat.

Griessel is een sympathiek persoon, waarvan je graag wilt weten hoe alles verder loopt.
Een prettig te lezen boek, vol met spannende wendingen en een onverwachte ontknoping.