Een echte must have, dit boek! Ik wist al een tijd van het bestaan af, maar wachtte op de Nederlandse vertaling. Tot dat moment kende ik alleen de cover en wist ik dat het verhaal over Willem Tuffer ging, een jongen in een rolstoel. Toch ging van deze informatie al zoveel kerstmagie uit, dat ik enorm blij werd toen ik erachter kwam dat het boek er ook eindelijk in het Nederlands is.

Helena is nog iets te jong voor dit boek. Het verhaal is erg mooi dus wil ik het zeker gaan voorlezen wanneer ze iets ouder is, maar zoals je kunt zien is het ook een vrij dik boek en zoveel concentratie voor dit verhaal opbrengen zal nu nog lastig zijn.

Geen probleem, als volwassene heb ik er ook van genoten! Het blijft een kinderboek dus of het je als volwassene zonder kinderen om je heen genoeg kan bekoren weet ik niet, maar het boek zit werkelijk waar vol kerstsfeer en ademt magie. Daarnaast weet Fletcher nog meer lagen toe te voegen in dit prachtige boek. Naast ontspannen genieten van een mooi en kerstig verhaal, worden er ook serieuze lessen in meegenomen. Neem Willem Tuffer die niet kan lopen en daardoor in een rolstoel zit. Zijn vader is gek op kerst en schaamt zich hier niet voor waardoor hij er nog weleens anders bij loopt dan andere vaders en dan is er natuurlijk nog de Kerstmisaurus zelf. Allemaal zijn ze een beetje anders maar ook mooie personages. Brenda Kwel is een gemeen meisje bij Willem in de klas maar ook achter haar gaat een verhaal schuil, net zoals bij de Jager en zijn hond Bullebak. Dit boek gaat over anders zijn, verder kijken dan de oppervlakte en bovenal over acceptatie.

Ik kwam volledig in de kerstsfeer met dit boek, de schrijfstijl is beeldend en wordt geweldig ondersteund door de hele vormgeving en de prachtige tekeningen van De Vries. Er is aandacht voor de details en dat maakt zeker een verschil. Al het rijmen van de elfen vond ik minder aantrekkelijk en had van mij niet gehoeven, maar dat is ook het enige puntje van kritiek dat ik zou kunnen noemen. Ik kijk nu al uit naar de decembermaand waarin ik Helena kan gaan voorlezen uit dit prachtige boek. 5 kerststerren zijn dik verdiend!