Tot de bodem is een zeer veelbelovend debuut! Het boek begint een beetje langzaam maar toch voel je dat je een goed boek in handen hebt en kan je moeilijk stoppen met lezen. De onderliggende spanning is zeer duidelijk aanwezig.
Nederland heeft nog een paar sterke vrouwelijke auteurs (Saskia Noort, Esther Verhoef, Simone van der Vlugt, etc.) maar Le Roy kan je met hen niet vergelijken. Le Roy heeft een heel eigen en aparte stijl en haar boeken lezen bijna vanzelf. De pagina's volgen elkaar snel op en het verhaal is spannend en bovenal heel geloofwaardig geschreven. De combinatie van waargebeurde feiten en fantasie maken van Tot de bodem een zeer goed boek.
Het boek telt meerdere verhaallijnen die uiteindelijk op magistrale manier met elkaar worden verweven. Violet Le Roy schuwt ook de moeilijke thema's niet: pedofilie, moord en homoseksualiteit komen allemaal aan bod in dit debuut.
Een minpunt is dat setting iets te gedetailleerd wordt omschreven. Ook zijn er een paar gebeurtenissen toegevoegd die weinig met het verhaal te maken hebben.
Maar erg storend is dit niet. Tot de bodem is een veelbelovend debuut dat doet uitkijken naar meer!