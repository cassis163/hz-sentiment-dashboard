Adam Miller zoekt in 1946, in opdracht van de Amerikanen, in Duitsland naar oorlogsmisdadigers. Tijdens zijn verlof bezoekt hij zijn moeder, die na de oorlog is teruggekeerd naar Venetië. Hier ontmoet Adam, naast zijn moeders verloofde Gianni Maglione, de joodse Claudia met wie hij een amoureuze relatie begint. Dan wil zijn moeder met Gianni trouwen. Adam heeft echter zo zijn bedenkingen. Hij is bang dat Gianni achter het geld van zijn moeder aanzit. Is hij wel wie hij zegt dat hij is? En wat is er in de Tweede Wereldoorlog in Venetië gebeurd? Gianni wordt helemaal verdacht als Claudia hem aanwijst als de man die haar en haar vader heeft verraden en naar een concentratiekamp heeft gestuurd. Adam probeert het verhaal achter de oorlog in Venetië, te reconstrueren met het doel de oorlogsmisdadigers van Venetië aan te pakken.
Over Alibi hoeven niet veel woorden vuilgemaakt te worden, het is gewoon "Een voortreffelijk goed geschreven historische thriller". Overweldigende locaties en beeldende karakters zijn het kenmerk van de auteur. Weinigen kunnen in een paar zinnen zo'n duidelijke wereld scheppen. Zo ook de beschrijvingen van een Venetië net na de oorlog (1946). Een stad waarvan lijkt of de tweede wereldoorlog er aan voorbij is gegaan. Maar is dat ook zo? Kanon weet de sfeer van die periode voortreffelijk neer te zetten. Al is Alibi niet Kanon's beste boek, toch laat Alibi weer duidelijk zien dat de boeken van deze auteur van een uitermate hoog niveau zijn. Al zijn boeken spelen af rond de Tweede Wereldoorlog, de (na) oorlogse waarheid. Het is dan ook niet verwonderlijk dat zijn vorige boek is verfilmd (De goede duitser), ook dit boek heeft genoeg in zich om verfilmd te worden.