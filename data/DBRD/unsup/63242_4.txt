Annette van Luyk vertelt in ‘Een perfecte illusie’ het verhaal van Ellen. Ellen is een gescheiden vrouw van begin 50, die via internet in contact komt met de aantrekkelijke Amerikaanse John. Ondanks het feit dat hij zo nu en dan wat mysterieus doet en het er telkens ‘net niet’ van komt om een afspraak te arrangeren, valt Ellen als een blok voor haar digitale charmeur. Zij gaat zelfs, tegen beter weten in, zover dat ze hem geld stuurt in de hoop daarmee te bewerkstelligen dat ze haar John kan ontmoeten. Wanneer uiteindelijk blijkt dat John in het geheel niet bestaat, maar zij al die tijd contact heeft gehad met Solomon, een Ghanese dating fraudeur, besluit zij terug te vechten. Ze komt echter terecht in een uiterst gevaarlijke situatie.

Van Luyk heeft gekozen voor een actueel thema. Datingsites worden tenslotte steeds meer gebruikt en daar zijn ongetwijfeld mooie relaties uit voortgekomen. Van Luyk schetst in ‘Een perfecte Illusie’ echter de andere kant van de medaille; het gevaar in contact te komen met een oplichter.

Van Luyk legt een heerlijke schrijfstijl aan de dag. Vooral de hoofdpersoon is prima gekarakteriseerd. Ondanks de naïviteit waarmee Ellen de digitale relatie met John aangaat, kun je toch begrip voor haar handelen opbrengen. Als lezer kun je je gemakkelijk met haar identificeren waardoor je met haar meeleeft en eerst haar verliefdheid en daarna haar strijd met haar meevoelt.

Zodra de desillusie van Ellen eenmaal een feit is, weet de auteur de spanning goed op te bouwen. Het is weliswaar geen alledaags gegeven dat een bedrogen vrouw zelf achter de dader aangaat maar toch wordt het verhaal nergens ongeloofwaardig. Liefhebbers van de boeken van Suzanne Vermeer zullen dit boek bijzonder waarderen!

‘Een perfecte illusie’ is een fijn boek met een combinatie van romantiek en spanning die prima in balans is. Aanrader!

Over de auteur

Annette van Luyk (1962) komt uit Den Haag. Na de middelbare school studeert Van Luyk Culturele Antropologie in Utrecht en daarna Communicatie in Amsterdam. Na haar studie gaat zij vliegen bij de KLM. Na 20 jaar als stewardess en als purser beëindigt Van Luyk haar vliegende carrière. Zij gaat aan de slag als Teammanager in de thuiszorg en volgt daarna een oude droom: acteren. Nu heeft Van Luyk haar debuutroman geschreven. Inmiddels woont Van Luyk met haar man en honden in Italië.


Uitvoering

Uitgeverij De Fontein

Paperback, 304 pagina's

ISBN nummer: 9789026144165

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent. http://ht-c-communicatie.nl/