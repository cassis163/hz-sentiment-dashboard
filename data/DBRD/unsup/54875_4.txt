Lysette van Geel, De vlucht van Omid.
•
Aanrader.
•
Een waargebeurd verhaal over de reis van Omid uit Iran naar Nederland dat helaas nog steeds actueel is.
•
Dit mooie jeugdboek met interesse gelezen. Zoveel ellende, onderdrukking, angst en onbegrip als je op de vlucht moet, onderweg bent en dan in het koude, totaal andere Nederland arriveert.
•
In het kort: Omid en zijn zus zijn ziek, dure medicijnen moeilijk verkrijgbaar. Een vluchtplan wordt gemaakt, vader kan niet mee, een gevaarlijke reis wordt ondernomen, dreiging, het gezin komt in Nederland aan, wordt ondergebracht op een boot voor asielzoekers, taal en contact is moeilijk totdat... lees het graag zelf.
•
Het boek vanaf 10 jaar is mooi vormgegeven met een verduidelijkende landkaart en een bijpassend nawoord. De auteur heeft in drie delen het schrijnende verhaal van Omid Aghondi met overtuiging verteld. Welke 10-jarige kan zomaar zijn vader, oma en huisdier achterlaten om later ook nog tot het besef te komen dat je ze nooit meer zal zien?
•
Dit verhaal is ook een verhaal van hoop. Van veerkracht. Van moed. Van toekomst.
Dit verhaal verdient het om gelezen te worden. Ook door volwassenen.
•
Ik ben blij dit prachtige boek t.z.t. te kunnen toevoegen aan het rijtje Deborah Ellis, Sluier over Kabul; Bette Elias, Weg; Corine Naranji, Zahra en Alles is anders. De kinderen van groep 7 en 8 vragen hiernaar als er eentje eenmaal in deze verhalen is begonnen. Over leeftijdsgenoten. Begrip voor elkaar hebben, krijgen we ook door lezen of juist door lezen.
•
Graag lees ik een volgend verhaal van Lysette van Geel misschien weer in samenwerking met Omid Aghondi? Er valt zoveel te vertellen.