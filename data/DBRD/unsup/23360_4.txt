Afgelopen zaterdag (15/7/17) kwam de Dundenker van Frank Norbert Rieter uit. Ik ging naar de boekpresentatie omdat ik Frank ken uit het Fantasy-wereldje. Hij schreef meerdere kort verhalen in jaarboeken en bundels maar het meest onder de indruk was ik van zijn verhaal Kiki, een sf verhaal. Hierbij vielen mij zijn prettige schrijfstijl, levendige fantasie en levensechte personages op. Het is een van de betere fantasy verhalen die ik gelezen heb. Met name de sfeer van Kiki hoopte ik in zijn debuut terug te vinden. Gelukkig werd ik hierin geenszins teleurgesteld. De Dundenker kent een aangename vertelstem. Heerlijk.

De Dundenker heeft al voor het uitkwam een award gewonnen. Dat ging zo: de Coffeecompanie schreef ism Xander Uitgeverij een wedstrijd uit voor beste Novelle. En Rieter won. En terecht. Nou ja, in hoeverre ik dat kan beoordelen want ik heb alleen deze inzending gelezen, maar het is een “award-waardig” verhaal.

De Dundenker gaat over de dikke staatssecretaris Alois Hartman. Een karakter dat Rieter overigens vaker heeft gebruikt en die in zijn verhalen een ontwikkeling doormaakt. In deze novelle is hij dus opgeklommen tot staatssecretaris. Tijdens de verkiezingen was hij goed bezig. Hij viel af. En hoe.
Helaas is daar na de verkiezingen niet veel meer van over en al tijdens de formatie komt hij weer gigantisch aan. Het verhaal begint als Alois op de weegschaal gaat staan. Hij is zo verbaasd en gekwetst en verdrietig en boos en (als u zelf een kilootje teveel heeft weet u, net als ik hoeveel emoties er door je heen kunnen gaan in een luttele seconde) om een lang verhaal kort te maken flikkert hij de weegschaal uit het raam.
Even voelt hij zich opgelucht maar vanaf dat moment gaat het snel bergafwaarts met de staatssecretaris.

Dit soort verhalen lees ik voor de sfeer en de taal. Novelles zonder prachtig taalgebruik zijn het lezen mi niet waard. Het zijn de zinnen die je op het verkeerde been zetten of de grappen die een glimlach op je gezicht toveren en de subtiele levensles die het in zich herbergt. Dit alles vind je in deze novelle gelukkig allemaal terug. Dat maakt dit een mustread. De dundenker is een eigentijds en actuele vertelling met een prachtig onderhoudende vertelstem.