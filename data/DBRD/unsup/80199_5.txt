Winterson is een schrijfster waarvan je de boeken het best in de originele taal kunt lezen. Wat een prachtige Engelse woorden en zinnen. Ik houd van haar brede halen en levendige verbeeldingskracht. Tegelijk universeel en in het hier en nu. Poëtisch en soms bijna mythologisch, neemt Winterson de lezer mee op een werkelijk schitterende reis door een tastbaar Kerstlandschap.
Ik ben geen groot liefhebber van korte verhalen omdat er meestal een paar tussen zitten die tegenvallen. In dit boek zijn alle verhalen goed. Juweeltjes vind ik ‘Snowmamma’ en ‘The Mistletoe Bride’. En dan de recepten die tussen de verhalen door uitgeschreven staan. Ook die zijn het lezen waard. Aan ieder recept zit namelijk een stukje historie of een herinnering aan een gebeurtenis of een persoon. Deze ‘verhalen’ zijn minstens zo leuk, met als alleraardigst die waarin Ruth Rendell voorkomt.
Dit boek heb ik twee jaar geleden gekregen van Sinterklaas en tijdens de afgelopen Kerstdagen heb ik het met veel plezier gelezen.