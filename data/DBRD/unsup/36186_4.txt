De groene hand is een spannende boekenreeks voor kinderen vanaf ongeveer acht jaar om zelf te lezen. De reeks is ook prima geschikt om met beginnende lezers, samen te lezen. Inmiddels zijn er drie delen verschenen van de serie. In het eerste deel lees je alles over het begin van de geheime club De groene hand. In dit tweede deel, Het beeld van Raban beleeft de club een spannend avontuur. Er is een beeld verdwenen dat lange tijd op het kerkhof heeft gestaan en de vijf vrienden gaan op onderzoek om uit te vinden waar het beeld is gebleven. Ze belanden daardoor in een mysterie en ontmoeten een paar vreemde snuiters.

Net als het eerste deel is ook Het beeld van Raban een boek dat vlot wegleest. Je duikt gelijk in het avontuur en moet gewoon weten hoe het afloopt. Dat de groep kinderen in het boek bestaat uit zowel jongens als meisjes, maakt het boek voor beiden erg boeiend. Heb je het eerste boek niet gelezen dan is dat niet erg, het verhaal is prima te volgen en staat echt los van het verhaal uit het eerste deel. Wil je meer weten over de vijf vrienden en waarom ze een club begonnen, dan is het natuurlijk wel het allerleukste om eerst het eerste deel ook te lezen. De boeken doen erg denken aan de jeugdboekenserie De Vijf! Net zo avontuurlijk, net zo spannend. Met in elk deel weer een leuk en origineel verhaal. De boeken uit de groene hand serie zijn te leuk om ze niet te lezen. Ideaal ook om klassikaal door te nemen. Maar, als je een deel hebt gelezen wil je de rest ook lezen, je bent gewaarschuwd!