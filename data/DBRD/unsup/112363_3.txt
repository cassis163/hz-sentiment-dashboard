Staat er een man of een vrouw afgebeeld op de kaft? Een mooi begin voor een boek over het evenwicht van de vrouwelijke en mannelijke energie. Dit evenwicht is door de eeuwen heen verstoord en nu is de tijd aangebroken om dit evenwicht weer te herstellen.

Pamela Kribbe beschrijft haar channelings met Maria Magdalena. Wie niet bekend is met channeling krijgt een korte introductie en op de persoonlijke website van Pamela Kribbe wordt dit nog eens heel uitgebreid beschreven.

In het eerste deel wordt zowel de vrouwelijke als de mannelijke energie besproken. Pamela gaat is gesprek, door vraag en antwoord, met Maria Magdalena. Waarom is het evenwicht zo verstoord? Hoe herkennen we deze energie? Maar vooral, hoe kunnen we terug in balans geraken. Dit deel leest niet zo vlot. Vele herhalingen scheppen eerder verwarring.

In het tweede deel komt er meer rust. Maria Magdalena spreekt de lezer rechtstreeks aan. Door oefeningen, die goed worden beschreven, leer je jezelf kennen en leer je omgaan met je energie.

Als lezer miste ik achtergrondinformatie over Maria Magdalena. Over haar leven en haar verwantschap met Jezus wordt er weinig verteld.

Dit boek is niet zo eenvoudig. Het is eerder geschreven voor mensen die bekend zijn met esoterie en kennis van channeling is ook een pluspunt. Toch kan iedereen wel iets herkenbaars terugvinden in dit boek en er een wijze les uit halen.