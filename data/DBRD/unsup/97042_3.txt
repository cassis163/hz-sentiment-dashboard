‘Sterrenhemel’ is het eerste boek van de Amerikaanse schrijfster Colleen Hoover dat in Nederland is uitgebracht. Het is een New York Times-bestseller en een zogenaamde new adult.

In het boek staat Sky (17) centraal. Ze is op vijfjarige leeftijd geadopteerd door Karen, die haar erg beschermd opvoed. Er is geen telefoon in huis, geen mobieltje, geen internet en geen televisie. Bovendien krijgt Sky thuisonderwijs. Ze is blij dat ze het laatste lesjaar toch op school mag doen. Sky is een stoere meid die nooit huilt en nooit halsoverkop verliefd wordt. Denkt ze, totdat ze Dean Holder ontmoet. Hij maakt indruk, maar ze probeert hem een poos op een afstand te houden. Toch komen ze elkaar steeds weer opnieuw tegen. En bad guy Dean is vasthoudend.  

In eerste instantie vond ik het boek vrij langdradig en nogal vreemd. Sky en haar vriendin Six die steeds jongens in hun slaapkamer laten. En dan de alternatieve opvoeding van Karen. Het duurde een flink aantal bladzijden voordat het boek mij een beetje in zijn greep kreeg. De geheimen die Dean voor Sky achterhoudt, haar zoektocht naar het verleden en de hartverscheurende waarheid. Langzaam vallen alle puzzelstukjes in elkaar. Ook door de terugblikken naar dertien jaar eerder.

Hoover heeft een indrukwekkend en romantisch verhaal geschreven. Soms overdreven Amerikaans, soms over de top klef en daarna weer zeer realistisch en gruwelijk. Maar zonder meer een leuk boek om te lezen met goede plotwendingen.