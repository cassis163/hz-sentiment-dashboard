Topcrimineel Fred Duijster wordt dood gevonden in zijn woning. Hij is op een gruwelijke wijze vermoord. Zijn woning is zwaar beveiligd en uitgerust met bewakingscameras. Daarop is te zien dat er slechts één persoon in de woning is geweest. Rechercheur van der Camp meent hem te herkennen: de beruchte crimineel Rafaël du Mez, bijgenaamd Raaf. Deze Raaf houdt vol dat hij onschuldig is.
Zijn zus Elvira schakelt advocaat Sjoerd Guikema in. Die ziet het in eerste instantie niet zitten om Rafaël te verdedigen omdat hij gespecialiseerd is in civiel recht. Uiteindelijk besluit hij het toch te doen omdat hij gecharmeerd is van Elvira.

Dit is het achtste deel uit de serie over politiedistrict Heuvelrug. Net als de vorige boeken van deze auteur is dit boek ook weer razend, bloedstollend spannend. Het leest als een trein. Steeds komt er weer een nieuwe wending in het verhaal waardoor je door blijft lezen.
Dit boek verschilt van de andere boeken doordat er beurtelings geschreven wordt vanuit het perspectief van de politie en van de advocaat. Doordat Sjoerd ook bepaalde ontdekkingen doet in deze zaak, wordt het verhaal extra spannend. Een aanrader voor de liefhebbers van dit genre.