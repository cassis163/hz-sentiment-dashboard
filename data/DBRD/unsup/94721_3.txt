Het eerste wat de Indiër Ajatashatru Lavash Patel zei toen hij in Frankrijk aankwam was een Zweeds woord. Is dat niet kras?
Ikea.
Dat zei hij met gedempte stem.
Daarna trok hij het portier van de oude rode Mercedes achter zich dicht en wachtte, als een braaf kind met zijn handen op zijn zijdezachte knieën.
De taxichauffeur wist niet zeker of hij het goed had verstaan en draaide zich om naar zijn klant, waardoor de houten kraaltjes van zijn stoelhoes kraakten.
Op de achterbank van zijn voertuig zag hij een lange, knokige bonenstaak van middelbare leeftijd, met een matbruin gezicht en een geweldige borstelsnor. Zijn ingevallen wangen waren bezaaid met putjes, overblijfselen van een venijnige acne. Hij had verschillende ringen in zijn oren en lippen, alsof hij de hele boel na gebruik had willen dichtritsen. Hé, da's handig! dacht Gustavo Palourde, die er een gouden remedie in zag tegen het constante geklets van zijn vrouw.
Het glanzende grijze zijden pak, de rode stropdas, die hij niet eens had gestrikt maar alleen vastgespeld, en het witte overhemd, alles vreselijk gekreukeld, wezen op een urenlange treinreis. Vreemd genoeg had hij geen bagage. (blz. 11)

Ajatashatru is vanuit India naar Frankrijk gevlogen om het nieuwste model spijkerbed bij IKEA te kopen. In India zijn geen winkels van IKEA. Hij is fakir en heeft de mensen uit het dorp waar hij woont laten betalen voor zijn reis. Hij heeft hen verteld dat hij het spijkerbed nodig heeft omdat hij last van zijn rug heeft. Eigenlijk liegt hij hen voor en wil hij het spijkerbed zien te verkopen. Hij neemt een taxi naar de IKEA en gaat op zoek naar het spijkerbed. Het spijkerbed zou 99 euro kosten, maar dat was een aanbieding en die is net afgelopen. Het bed moet ook besteld worden en is er pas de volgende dag. Ajatashatru heeft maar 100 euro bij zich. Hij moet op zoek naar een manier om aan meer geld te komen en zorgen voor een overnachting. Hij laat zich insluiten in de winkel. Als hij 's avonds stemmen hoort verstopt hij zich in een kast. Deze kast wordt even later ingepakt en op transport gezet. Waar gaat de fakir nu naar toe? Zal hij op tijd terug zijn om de volgende dag het vliegtuig terug naar India te nemen met zijn nieuwe spijkerbed?

Lees de rest van mijn recensie op Ikvindlezenleuk