Deze verhalenbundel moet het niet hebben van grootse en meeslepende gebeurtenissen, maar krijgt zijn glans door de bijzondere verhalen over gewone mensen in buitengewone omstandigheden. Waar sommige schrijvers verhalen over verre oorden en onbekende werelden, blijft Leen van der Schueren juist dicht bij huis. Zij zoomt in op de buurman en maakt ons met haar rake observaties en humor deelgenoot van een leven dat misschien niet eens zoveel van het onze verschilt. Van het eerste verhaal vind ik vooral de vorm goed gekozen: een briefwisseling waarvan we slechts van een kant mee mogen lezen. Van de overige verhalen zijn vooral 'Leon' en 'Delphine' blijven hangen vanwege de goede opbouw en de plot twist aan het einde. Al met al een verrukkelijke bundel, geschreven door een geboren verteller. Goed voor urenlang leesplezier!