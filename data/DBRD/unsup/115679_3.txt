Van Simone van der Vlugt las ik al eerder een aantal van haar thrillers. Ook begon ik ooit aan haar historische roman Jacoba, dochter van Holland om vervolgens halverwege te stoppen. Ik kwam er gewoonweg niet doorheen. Met haar historische roman De Lege Stad besloot ik nog eens een poging te wagen. Hier kwam ik dan weer wel doorheen. Misschien dat het onderwerp me meer aansprak, maar De Lege Stad blijkt een mooi boek.

De boek speelt zich af in Rotterdam tijdens de Tweede Wereldoorlog. De pasgetrouwde Katja probeert haar leven zo goed mogelijk vorm te geven. Totdat Rotterdam op 14 mei 1940 wordt getroffen door een zwaar bombardement. Een deel Katja's familie komt om. Katja neemt samen met haar man de zorg op zich van de overgebleven broertjes en zusjes. Hoe verder de oorlog vordert, hoe moeilijker het wordt om het hoofd boven water te houden.

Het boek beslaat de volledige vijf jaar van de tweede wereldoorlog. Het vormt daarmee een mooi overzicht van de gebeurtenissen ten tijde van de oorlog. In het verhaal komen alle mogelijke verhaallijnen aan bod. Kies je voor de kant van de NSB of kies je voor het verzet. De personages vormen daardoor wel een duidelijk verwachtingspatroon. Maar dat doet niets af aan het verhaal.

Het feit dat het boek de volledige oorlog beslaat, zorgt er wel voor dat het verhaal wel een hoge snelheid heeft. Dit is niet erg voor de leesbaarheid van het boek. Het wordt nergens langdradig. Maar het zorgt er wel voor dat er heel erg veel informatie in het verhaal komt. Er wordt ook heel veel gebruik gemaakt van tijdsbepalingen. Het is vaak 'twee weken later' of 'de volgende maand'. In dat opzicht was het misschien beter geweest om het boek af te laten spelen binnen een kleiner tijdsbestek.

Maar al met al is dit wel een goed boek. Het is spannend en het leest lekker weg. Voor liefhebbers van romans over de tweede wereldoorlog is dit zeker een aanrader.