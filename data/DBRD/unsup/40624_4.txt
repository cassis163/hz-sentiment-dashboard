"In den beginne was de Oude eenzaam. Daarom maakte hij twee metgezellen voor zichzelf. De eerste noemde hij Namsara. De tweede noemde hij Iskari. Waar Namsara blijdschap en liefde bracht, bracht Iskari dood en verderf."

Asha is een drakenjager en is de dochter van de drakenkoning. Op jonge leeftijd raakt ze verminkt toen ze jaagde op Kozu, de Eerste Draak die de sta Firgaard in brand stak. Sindsdien zien mensen haar als een brenger van het kwaad: de Iskari. Door te trouwen met de commandant van het leger van haar vader, Jarek, kan ze de gemoederen sussen. Jarek is alleen een tiran en Asha doet er alles aan om de verloving met hem te verbreken door weer op jacht te gaan naar Kozu.

Fantasy is niet altijd het genre wat ik graag lees, maar ter voorbereiding op Yalfest 2019 wilde ik ook dit boek een kans geven. Een boek over draken klonk origineel en ik moet toegeven dat dit verhaal mij goed is bevallen.
Een geheel nieuwe wereld heeft Ciccarelli geschapen, het voelde alsof ik rondliep in een stad uit de oudheid, maar dan wel met een vleugje fantasy. Asha lokt de draken met oude verhalen om ze vervolgens te doden. Oude verhalen over De Oude, een god, en over eerdere Namsara’s en Iskari’s. Verhalen met een boodschap, die Asha nodig lijkt te hebben bij het doden van de Eerste draak.
Tijdens de jacht ontrafelt Asha alleen een eeuwenoud geheim over het lot van de Iskari en de laatste Namsara. Een geheim dat groter blijkt te zijn dan ze in eerste instantie dacht.

Je hebt weinig nodig om in het verhaal te komen, de schrijfstijl van Ciccarelli is zo fijn dat je direct door wilt lezen. Er is voldoende actie tussen de rustigere scènes door en dat is fijn. In het begin moest ik even wennen aan verschillende begrippen zoals skrals en draksors, maar op de helft van het boek was het duidelijk en las het boek als een trein. De oude verhalen worden ook in het boek beschreven en persoonlijk vond ik dit een fijne toevoeging aan het verhaal. Het maakt het complete verhaal over Asha duidelijker, maar ook zijn de verhalen zelf mooi geschreven.

In het begin vond ik het verhaal voorspelbaar. Er is iets met de hoofdpersoon, er blijkt uiteindelijk meer aan de hand te zijn, ze vindt ondertussen iemand leuk en op het einde komt het allemaal goed. Het boek bleek uiteindelijk helemaal niet zo voorspelbaar te zijn en dat vind ik positief. Uiteindelijk zat er een goed verhaal achter en was dit ook nog goed uitgewerkt.
Dit boek zou ik niet (snel) lezen als de auteur niet naar Nederland zou komen en ik ben blij dat ik het een kans heb gegeven. Een vlot lezend en origineel verhaal waardoor ik nieuwsgierig ben geworden naar het tweede deel!

3,5/4 sterren