Ster van Acht van Jennifer Murgia is het eerste deel van de Angel Star duologie. Een romantisch young adult boek met een paranormaal randje.

Teagan woont bij haar moeder en lijkt een gewone tiener. Ze gaat naar school, heeft een hartsvriendin Claire, ze wordt gepest door de knappe Brynn en haar vriendinnen en volgens Claire is ze toe aan een vriendje.

Teagan heeft nare dromen, eigenlijk heeft ze die al best lang. Ze schaamt zich er voor en als ze het met Claire probeert te bespreken maakt Claire er grapjes over en dus doet Teagan ook maar alsof ze het grappig vindt. Maar Teagan vindt het helemaal niet grappig. De dromen lijken zo echt, alsof er schaduwen in haar kamer bewegen en het lijkt wel of het steeds erger en echter wordt.

“Ik voelde zijn ogen nog steeds branden. Ogen met de kleur van een storm, pikzwart en onbevreesd, die me bestudeerden terwijl ik in mijn slaap zocht naar dromen die vrediger waren, normaler - maar nu was het voorbij. Ik was wakker” Jennifer Murgia

Dan verschijnt er een nieuwe, adembenemend mooie, jongen op school: Garreth. Garreth voelt zo vertrouwd, alsof ze hem altijd al gekend heeft. Ze valt als een blok voor hem en het lijkt alsof Garreth ook voor haar valt.

Garreth weet dat Teagan die duistere dromen heeft, hij doet er helemaal niet raar over en ze kan hier zonder schaamte met hem over praten. Net nu ze zich gelukkig voelt met Garreth komen de schaduwen steeds dichterbij en ook gedraagt haar vriendin Claire zich ineens erg raar. Teagan begrijpt niet wat er allemaal aan de hand is. Wat zijn die duistere schaduwen toch en waarom wordt ze er, op een rare manier, door aangetrokken? Wat is er toch met het cijfer acht? Teagan zal meer over zichzelf te weten moeten komen om de schaduwen te kunnen begrijpen.

Ster van Acht van Jennifer Murgia is een leuk young adult verhaal met aantrekkelijke hoofdpersonen, romantiek en paranormale elementen. Het zijn vooral die paranormale elementen en de strijd tussen licht en duisternis die zorgen voor de spannende verhaallijn. Jennifer Murgia heeft de speciale band die tussen Teagan en Garreth bestaat op een leuke manier in het verhaal verwerkt. Het verhaal wordt vanuit Teagan vertelt en de lezer wordt meegenomen in haar gedachtengang. Alle gebeurtenissen, en ook de wisselende gedachten van Teagan, komen in een rap tempo voorbij. Hierdoor blijft de spanning continu aanwezig in Ster van Acht. Dit is fijn maar de snelle wisselingen kwamen soms wat rommelig over en zorgden er op die momenten voor dat ik het gevoel kreeg dat ik een stukje gemist had, waardoor ik even de connectie met het verhaal verloor.

Dat neemt niet weg dat ik toch genoten heb van Ster van Acht en ik denk dat liefhebbers van dit genre zich zeker zullen vermaken met dit verhaal. Ik ben absoluut benieuwd hoe het verhaal van Teagan verder gaat in Cirkel van Oneindigheid. Ster van Acht van Jennifer Murgia is al met al gewoon een plezierig boek en krijgt van mij 3.5 sterren.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com