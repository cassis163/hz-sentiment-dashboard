‘Intelligent, verslavend, meeslepend en huiveringwekkend. Een briljante pageturner van grote kasse’, dit staat op de achterflap van het boek en dit is zeker niet gelogen.
Ik reis alleen is het geliefde debuut als misdaadauteur van de schrijver Samuel Bjørk. Volgends Wikipedia is Samuel Bjørk het pseudoniem voor de Noorse schrijver, toneelschrijver en singer/songwriter Frode Sander Øien. Ik reis alleen is het eerste boek uit zijn Munch en Kruger series, het tweede boek De Doodsvogel is ook net uitgebracht. Beide boeken zijn bestsellers in Noorwegen en West-Europa. Het boek ik reis alleen werd al eerder genomineerd in 2013 voor een award in Noorwegen.
Het verhaal is heel gestructureerd en zeer spannend waardoor je het moeilijk kan wegleggen. Het boek heeft verschillende verhaallijnen die allemaal verweven zijn. Kindermoorden, verwaarloosde kinderen, een christelijke secte, een ontvoering uit het verleden en een moeder in een verzorgingstehuis, ze lijken allemaal niet met elkaar te maken te hebben maar komen uiteindelijk allemaal samen.
Het verhaal begint turbulent, een wandelaar vindt het lichaam van een zesjarig meisje. Ze was met een springtouw opgehangen aan een boom. Ze had poppenkleren aan en een bordje rond haar nek waar opstond “ik reis alleen”. Voor het onderzoek naar deze moordzaak werd het team van Holger Munch weer in leven geroepen en Holger doet er alles aan om de uiterst slimme maar mentaal onstabiele Mia Kruger terug te halen uit haar zelfuitgekozen isolement waar ze op het puntje stond om zelfmoord te plegen. Mia realiseerde dat de zaak relaties had met de onopgeloste zaak van een paar jaar geleden waar Mia verantwoordelijk voor was. Ook probeert Holger uit te zoeken wat de kerkgenootschap te maken heeft met zijn erfenis die zijn moeder wilde wegschenken aan de kerkgenootschap en komt hierbij ook te weten dat de kerkgenootschap verbanden heeft met de zaak. De grote vraag van het boek is op wie de dader het echt voorzien heeft, door een misinterpretatie lijkt de dader weg te komen en het doden van nog extra kinderen te kunnen voortzetten maar langzamerhand word er wel duidelijk wat er speelt. Ook de overleden zus van Mia en de kleindochter van Holger worden betrokken waardoor het onderzoek heel persoonlijk word voor hun. Twee verwaarloosde broers ontdekken een christelijke sekte waar veel rare dingen over gezegd worden. Eén van de twee broers, Tobias trekt er alleen op uit om te gaan kijken wat er van de verhalen allemaal waar is maar dit had hij achteraf gezien beter niet kunnen doen.
Het verhaal is zeer goed gestructureerd, het begint bij het de eerste moord van de seriemoordenaar maar tijdens het verhaal kom je ook nog veel te weten over het verleden van sommige personages en voorgaande moordzaken. Het vertelperspectief van het verhaal is een meervoudig perspectief aangezien in het verhaal afwisselend gepresenteerd word vanuit verschillende personages, elk hoofdstuk wisselt het verhaal van personage. De hoofdpersonages waaruit het verhaal gepresenteerd word zijn Mia, Holger, Lukas (de jongeman die in de kerkgemeenschap werkt en ook iets met de zaak te maken heeft), Tobias (het twaalfjarige jongetje dat samen met zijn broertje verwaarloosd word door hun ouders en er alleen op uit trekt en ook vanalles te weten komt over de kerkgemeenschap). Dit meervoudige perspecteif maakt het verhaal ook spannender omdat je na een hoofdstuk, dat altijd eindigt met een cliffhanger, niet kan wachten tot het volgende hoofdstuk in perspectief van dat personage om te weten te komen wat er gebeurd is. Het boek heeft verschillende genres, namelijk thriller en detective aangezien het over een seriemoordenaar gaat die moorden pleegt en er detectives, Holger en Mia, op zoek gaan naar de dader. Ik vond de stijl van het boek zeer aangenaam. De auteur heeft een beschrijvende schrijfstijl, hij beschrijft alle interessante details over onder andere personages en over de lijken die gevonden zijn. Ik vind persoonlijk dat dit het boek spannender maakt en hierdoor kon ik mezelf ook beter inleven in het verhaal.
Ik vond het een zeer goed boek, zeker een aanrader voor thrillerliefhebbers. De spanning in het boek is zeer goed verdeeld, er zijn veel verrassende plotwendingen die de spanning erin houden. Het verhaal is ook heel origineel waardoor je nooit kan voorspellen wat er gaat gebeuren. De personages zijn heel goed voorgesteld waardoor je jezelf echt kan inleven in het verhaal. Eén van de beste thrillers die ik ooit gelezen heb. Ik ga zeker het tweede boek in de serie, de doodsvogel, lezen.