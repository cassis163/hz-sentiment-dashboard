Het Lied van de Lijster is de eerste thriller van Gerard Nanne en tevens het eerste deel over inspecteur Frank Benders en zijn assistente Paula van Es. Als een Poolse arbeider wordt vermoord begint het onderzoek van de politie naar de ware toedracht en kan de jacht op de dader beginnen. Veel aanknopingspunten zijn er echter niet, omdat de meeste arbeiders hun mond houden tegen de politie uit angst hun werk in de polder van West-Friesland te verliezen. Om toch informatie te kunnen verzamelen roept Benders de hulp in van de Poolse tolk Grazyna Sienkiewics, waarna er uiteindelijk een aantal te onderzoeken sporen zichtbaar worden. Zo zijn er tekenen dat een frauderend loonbedrijf met de zaak te maken kan hebben, maar het zou ook kunnen dat de oplossing van de moord is Polen gezocht moet worden.

Als debuut is Het Lied van de Lijster zonder enige twijfel geslaagd te noemen. Gerard Nanne heeft een mooie manier van vertellen en weet de aandacht voortdurend vast te houden. Hij geeft veel informatie over met name inspecteur Frank Benders, zodat zijn personage ook daadwerkelijk tot leven komt. De man is onzeker over zijn eigen kwaliteiten, maakt zich zorgen over zijn huwelijk, kan niet altijd even goed communiceren en piekert zich suf over alles wat met zijn onderzoek te maken heeft. De vergelijking met Kurt Wallander is snel te maken en het is dan ook niet vreemd dat Henning Mankell door Gerard Nanne een inspiratiebron wordt genoemd. Maar ondanks een aantal overeenkomsten heeft Nanne wel degelijk een eigen stijl van vertellen en blijven het verhaal en de personages daardoor absoluut origineel en authentiek.

Na een gedegen en overzichtelijk onderzoek moet Benders uiteindelijk naar Polen om de moord op de Poolse arbeider op te lossen. Beetje bij beetje komen een aantal draadjes bij elkaar en lijkt het duidelijk in welke hoek de moordenaar moet worden gezocht. Tot ergernis van zijn assistente doet hij veel van zijn speurwerk op eigen houtje en vertelt hij weinig over een deel van zijn vermoedens. De ontknoping van Het Lied van de Lijster is mooi bedacht en absoluut origineel. Het maakt van het debuut van Gerard Nanne een uitstekend boek en van Benders en van Es een aansprekend duo. Complimenten zijn dus zeker op zijn plaats.