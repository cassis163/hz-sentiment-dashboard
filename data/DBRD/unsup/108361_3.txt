Nadat het huwelijk van de ouders van Tommy op de klippen is gelopen, wordt hij opgevoed door zijn moeder, een oma die teveel drinkt en zijn oom Jassie, een garagehouder en tevens kruimeldief. Zijn vader is machinist op de grote vaart, die langzaam uit Tommy’s leven verdwijnt, maar die wel heeft beloofd dat hij Tommy op zal komen halen om naar Engeland te varen.

Tommy moet gaan nadenken over zijn toekomst na een uit de hand gelopen ruzie op school en hij besluit zijn droom achterna te jagen. De avond voor zijn vertrek heeft zijn moeder een BBQ voor hem georganiseerd waar de drank rijkelijk vloeit en uiteindelijk de overhand krijgt, waardoor er problemen ontstaan.

Tommy groeit op in een arbeidersklasse milieu waar veel drank en het plegen van kleine criminaliteit de normaalste zaak van de wereld is. Meestal blijft zo’n stigma kleven, tenzij het op wonderbaarlijke wijze lukt eraan te ontsnappen. Dat is de strijd die in dit boek wordt gevoerd.

Een diversiteit van personages komt voorbij en allen hebben ze wel iets wat niet helemaal in de haak is. Het maakt de strijd voor Tommy moeilijk, maar voor de lezers is het boeiend, want zie er maar eens aan te ontkomen.

Timo Bruijns heeft een vlotte, onderhoudende schrijfwijze die soms wat rauw overkomt, maar dat zal dan ook wel de bedoeling van de schrijver zijn. Het is tevens doorspekt met humor.

Een puntje van kritiek is dat het verhaal te veel aan de oppervlakte blijft. Met wat meer diepgang had dat voorkomen kunnen worden.

“Bloed is dikker dan water” is een goed debuut over de onderkant van de maatschappij waar wel of niet aan te ontsnappen valt.