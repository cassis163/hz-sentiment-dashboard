Verknipte Tegenstander is alweer het vijfde deel en het vervolg op Verminkte Toekomst in de VT-reeks met de Hoornse rechercheurs Sanne Philips en Luca Borra.
Sanne en Luca worden geconfronteerd met een aantal zaken die buiten hun jurisdictie vallen.
Tegelijkertijd wordt de hulp van Luca ingeroepen door zijn broer Gianni bij de verdwijning van de dochter en vrouw van een vriend.
Sanne probeert na een jaar van verlof, die ze nam om wat tijd met haar getraumatiseerde moeder Emma door te brengen, weer haar leven op te pakken.
Maar dan lijkt het verleden haar in te halen.

De cover is schitterend met de duiven die denk ik symbool staan voor het loslaten van het verleden, waar het in dit boek allemaal omdraait.
Ook heel mooi passend qua kleur bij het voorgaande boek, Verminkte Toekomst.

Verknipte Tegenstander begint met een citaat van William Shakespeare 'De hel is leeg, alle duivels zijn hier'
Na het lezen van het boek wordt het duidelijk hoe toepasselijk dit citaat is, want er komen wat verknipte duivelse figuren voorbij.
Veel personages van het vorige deel Verminkte Toekomst komen in dit boek ook weer langs, dus is het raadzaam om eerst deel vier, Verminkte Toekomst te lezen.

In Verknipte Tegenstander volgen we vanaf 1991 tot het heden dat zich in 2016 afspeelt Tys Adema, een jongen die thuis vanaf zijn 11e jaar al mishandeld wordt door zijn vader. Wanneer hij 18 is en de situatie uit de hand loopt besluit hij te vertrekken uit het ouderlijk huis.
Hij denkt zo een veiliger thuissituatie voor zijn jongere broertje en zusje te creÃ«ren.
Tys bouwt een nieuw en gelukkig leven op met leuk werk, zijn vrouw Nynke en zijn dochter Madison.
Tot het verleden hem inhaalt.
Ook Sanne wil het verleden achter zich laten maar wordt geconfronteerd met brieven gericht aan haar en brieven gericht aan haar moeder Emma, die afkomstig blijken te zijn van een oude bekende van hen, die nog in de gevangenis verblijft.
Op haar werk krijgt Sanne te maken met twee nieuwe collega's, Jasper Almelo en Lars Alexander.
Met de vrolijke Jasper kan ze het al snel goed vinden, maar met Lars is dat een stuk minder het geval. Ze kan hem ook niet goed peilen.
Tegelijkertijd wordt het eindelijk voor haar duidelijk met wie zij een relatie op wil bouwen.
Verschillende gebeurtenissen passeren verder de revue en wat de afzonderlijke verhaallijnen met elkaar te maken hebben wordt uiteindelijk duidelijk en dan vallen alle puzzelstukjes weer mooi op zijn plek, zoals Melissa Skaye dat zo goed kan bedenken en ze trakteert ons nog op een verrassende epiloog.
Melissa Skaye heeft een makkelijke en vlotte schrijfstijl en weet de spanning heel goed op te bouwen zodat je van het begin tot het einde geboeid blijft lezen en wegleggen geen optie is.
Ook nu heeft ze weer een topboek afgeleverd want Verknipte Tegenstander was een heerlijke spannende thriller, waar ik enorm van heb genoten, en ik kijk alweer uit naar deel zes van deze reeks.

4,5 sterren voor dit toppertje.