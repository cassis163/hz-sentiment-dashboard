Tineke Beishuizen is bekend van haar columns in de Libelle. Ze debuteerde in 2005 met de roman Als zand door mijn vingers en heeft al een aantal bestsellers en een kinderboek op haar naam staan.
Een zomer vertelt over een echtpaar Lennart en Bente en hun twee zonen Lars (17) en Ole (15). Lars en Ole zijn alleen achtergebleven op de camping in Frankrijk. Zeer tegen de zin van Bente. Zij wil haar kinderen veilig bij zich hebben, Lennart vindt dat ze dat best al kunnen.
(Zoals de omschrijving op de kaft: “Vaders willen dat hun zonen plezier hebben, moeders willen dat ze veilig zijn.”)
Lennart en Bente hebben hierover flinke ruzie, maar eigenlijk wordt duidelijk dat ze het contact met elkaar zijn verloren. Hun relatie is slecht maar ook het ouder worden en ingehaald worden door je eigen kinderen valt met name Lennart zwaar. Beishuizen beschrijft prachtig en pijnlijk de slechte huwelijksrelatie: ‘Ze waren gelukkig die dag. En daarna en daarna en daarna. Maar wanneer dan niet meer?” Het gevoel van verlies is er constant. En niet alleen een gevoel van verlies in de relatie en het ouder worden, maar ook het verlies van Lennarts broer en een leerling van Barbara (zij werkt als lerares). Tijdens het lezen wilde ik ze wel toeschreeuwen; pak elkaar even vast! Geef elkaar een knuffel…maar er is vooral onmacht….
Later las ik ook nog eens het voorwoord van Rutger Kopland: Wat wil je weten? Ik ben zo ver dat ik soms denk de kleinste stap, het geringste gebaar zullen genoeg zijn om me terug te zien…
Zullen ze het gebaar kunnen maken of drijven de gebeurtenissen van deze zomer ze nog verder uit elkaar?
Ondanks de zware thema’s heeft Tineke Beishuizen een prachtige roman geschreven, die je in een ruk wil uitlezen, met een verrassend plot. Een aanrader!
Dank aan uitgeverij Ambo Anthos voor het recensie exemplaar!