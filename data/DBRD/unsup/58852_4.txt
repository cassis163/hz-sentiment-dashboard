Het Jachtseizoen is het debuut van schrijver Mason Cross en een spannend eerste deel van een serie over Carter Blake. Het boek beschrijft de spannende klopjacht op seriemoordenaar en scherpschutter Caleb Wardell.

Bij een gewelddadige overval op een gevangenentransport weet crimineel Wardell te ontsnappen. Wardell is een levensgevaarlijke crimineel, want hij is scherpschutter en seriemoordenaar. Na zijn ontsnapping volgt een klopjacht door de FBI, waarbij zij worden bijgestaan door Carter Blake, een ervaren professional, die tegen betaling mensen zoekt die niet gevonden willen worden. De samenwerking tussen Blake en de FBI verloopt stroef, omdat Blake het liefst alleen werkt en niet van regels houdt. Toch bewijst Blake al snel dat hij het best de plannen van Wardell kan voorspellen en dat hij daardoor waardevol is voor de opsporing van Wardell. Samen met FBI-agent Elaine Banner gaat Blake op zoek naar Caleb Wardell. Door een inschatting te maken van zijn volgende stappen proberen ze hem voor te zijn en te pakken te krijgen. Het jachtseizoen is geopend!

De spannende klopjacht op Caleb Wardell wordt chronologisch beschreven vanuit de perspectieven van Carter Blake, Caleb Wardell en FBI-agente Elaine Banner. De gebeurtenissen volgen elkaar snel op en worden beschreven in korte hoofdstukken. Het boek zit vol actie met helikopters, schietpartijen en explosies. De spanning en actie in het boek worden in het tweede deel van het boek sterk opgebouwd tot een climax aan het eind.

Minder aan het boek is dat het karakter Carter Blake erg oppervlakkig blijft. Het boek is het begin van een serie, hopelijk wordt het karakter van Carter Blake in volgende boeken verder uitgediept, zodat het karakter Carter Blake meer gaat leven als hoofdpersoon in deze serie.

Een thriller vol actie en spanning, ik ben erg benieuwd naar het volgende deel in deze serie, met hopelijk een verdere uitwerking van het karakter Carter Blake.