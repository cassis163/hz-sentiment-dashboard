De Amsterdamse grachten zijn veel bezongen om hun schoonheid, maar ondertussen zijn ze met enige regelmaat sluipmoordenaars. Het gebeurt geregeld dat mannen tijdens het ledigen van hun blaas in de gracht, het evenwicht verliezen en in de gracht plonzen. Een aantal van hen sterft de verdrinkingsdood omdat ze of te dronken zijn om uit het water te klimmen of omdat ze ergens in verstrikt zijn geraakt.
In Een wolf in schaapskleren van De Waal & Baantjer kijken Van Opperdoes en Jacob om die reden als eerste naar de gulp van de jongeman die net dood uit het water van de Prinsengracht is gevist. De gulp is dicht, hetgeen werk aan de winkel betekent voor het rechercheursduo. In een van de zakken van de jongeman vinden ze een mobiele telefoon. Al bromt Van IJsselstein dat er vooral grachtenwater in de telefoon is, weet hij toch het 06-nummer en een lijst met gesprekken te achterhalen.
De bardame van café Lowietje, met wie de jongen als laatste had gebeld, wist niets over zijn voortijdige dood. Enkel zijn naam en het adres van het studentenhuis waar hij woonde.
Dankzij gedegen speurwerk komen Van Opperdoes en Jacob uit bij de Regelaar, een drugsdealer die zijn handel goed geregeld heeft en studenten inzet als onopvallende koeriers.
Net als in de andere delen uit de serie blijft De Waal ook in Een wolf in schaapskleren dicht op de actualiteit en heeft het verhaal een hoog realiteitsgehalte.
Daarnaast maakt hij deze keer ruimte voor een cameo. Café Lowietje is het café waar De Cock en Vledder in de televisieserie Baantjer na afloop van een opgeloste moord een cognakkie drinken. De Waal laat Opperdoes met warme gevoelens over Baantjer praten, over de goede rechercheur die hij was en over de manier waarop hij zijn processen-verbaal schreef. De schrijfstijl van De Waal is zo beeldend dat je Van Opperdoes en Jacob als het ware ziet lopen langs de Amsterdamse grachten en in de Jordaan.
De boeken van De Waal & Baantjer happen net zo lekker weg als de broodjes die beschreven worden. Verwacht geen diepe lagen, uitgebreide psychologische bespiegelingen over de aard van de mens of morele verhandelingen over Goed of Kwaad die de lezer moeten aanzetten tot diepgravende filosofische overwegingen. Niets van dit al, afgezien van hier en daar een mijmering van Van Opperdoes of een gesprek in de auto over het Leven in het algemeen en dit moordonderzoek in het bijzonder. Een wolf in schaapskleren is eenvoudigweg een goede politieroman over een oude en een jonge rechercheur die samen een moord oplossen. Ondertussen eten ze lekkere broodjes, vertelt Van Opperdoes verhalen uit de oude doos en is er ruimte voor een goede grap. Dit alles tegen het decor van een herkenbaar en realistisch ogend Amsterdam.
Kortom: Een wolf in schaapskleren biedt perfecte ontspannende spanning!