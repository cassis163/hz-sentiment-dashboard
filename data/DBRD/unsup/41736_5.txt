Titel : Meedogenloos – Deel 1
Auteur : Scott Bergstrom
Uitgeverij : Uitgeverij De Fontein
Aantal blz. : 363


Ik heb dit boek mogen lezen via de Hebban leesclub, dus bij deze een gemeende dank aan Hebban en Uitgeverij Fontein.
Bergstrom trekt je aandacht vanaf de eerste pagina. Vanaf pagina twee is het de beurt aan het hoofdpersonage Gwendolyn om de lezer volledig in haar macht te krijgen. Het boek heeft zijn titel niet gestolen, meedogenloos laat deze pageturner je door het boek razen.
Gwen, 17 jaar, rood haar en rode Dr. Martens, 5 talen machtig, een nobody. Haar moeder is zo’n 10 jaar geleden in Algiers overleden. En omdat haar (stief)vader diplomaat is bij Buitenlandse Zaken verblijft ze voor de zoveelste keer met hem in een ander land. Ditmaal volgt ze les aan Danton Academy in New York, een school die bekend staat als een school voor rijkeluiskinderen. Wanneer haar vader voor een werkopdracht naar Parijs vertrekt en na een ontmoeting plots verdwenen blijkt te zijn, verdwijnt ook haar enige houvast die ze nog had. Het enige dat hij vlak voor zijn vertrek bij de bovenburen heeft achtergelaten is een exemplaar van ‘1984’ van Orwell. Haar rustige leventje wordt grondig dooreen geschud, zeker als blijkt dat niets is wat het lijkt.
“Ik trek mijn jas strak om me heen en val in slaap, omringd door de doden.”
‘Meedogenloos’ valt direct op : een blauw kaft met zilverachtige glans. Een wazig gezicht op de achtergrond met een rechteroog dat opvalt doordat het je regelrecht aankijkt door een kogelgat. ‘Sensationeel debuut’ prijkt op de cover en dit valt met de volle 100% te beamen. De letters in het boek werden met blauwe inkt gedrukt wat het hele plaatje qua lay-out perfect maakt. De reden van deze kleurkeuze raakt je best als lezer, het geeft het boek nog meer gevoel.
Gwen ìs gewoon ‘Meedogenloos’, zij draagt het boek. Het hoofdpersonage kent een ware metamorfose van zodra haar oerinstinct de bovenhand neemt. Van een sullige tiener verandert ze plots naar een temperamentvolle doorzetter die niets of niemand uit de weg gaat.
Scott Bergstrom gebruikt mooie verwoordingen, zaken als ‘De ruitenwissers tangoën snel over de voorruit’ doen je als lezer glimlachen. En dat heeft het verhaal ook nodig, want met momenten is het soms een erg hard, rauw boek. Voor je het weet stap je als lezer een donkere harde wereld in en geeft de auteur je nauwelijks de tijd om rustig adem te halen.
Het boek begint in Amerika en doet vervolgens 3 Europese steden aan. Dit wordt meegegeven door telkens de stad aan te duiden aan het begin van een nieuw deel in het verhaal, maar ook worden er af en toe woorden uit de taal van het betreffende land gebruikt. Het blijft aangenaam en duidelijk om te lezen en geeft hierdoor de verschillende stukken steeds een apart cachet waardoor je de cultuur en sfeer van het gebied beter aanvoelt.
‘Meedogenloos’ slorpt je op, het doet je gruwelen, walgen, maar ook genieten. Als je houdt van een stevige YA of thriller is dit ècht Genieten (jawel, met een grote letter ‘G’), want er bestaan gewoonweg tè weinig superlatieven om deze YA thriller de hemel in te prijzen.
En nu aftellen maar naar het tweede deel en de verfilming door Paramount Pictures ! Dit eerste deel van de serie komt zonder enige aarzeling in mijn top 3 'beste boeken' van 2017

Spanning : 10
Schrijfstijl : 10
Plot : 10