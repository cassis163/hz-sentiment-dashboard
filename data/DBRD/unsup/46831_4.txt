Meedogenloos. Meedogenloos. Zijn nieuwe mantra. Het woord bevalt hem. Meedogenloos. Te lang is hij die lieve jongen geweest. Zijn moeder zei het vroeger zo godvergeten vaak dat hij dacht dat het wel waar moest zijn. 'Het is zo'n lieve jongen.' Niet meer. Nooit meer.

Als nabij de veerpont bij station Amsterdam Centraal een lijk wordt gevonden, duikt eindexamenstudent Kyra in de zaak als een uitgehongerde hond. De dode man is namelijk haar kunstdocent die is opgehangen, broek op de enkels, uitkijkend over het water. De gepassioneerde middelbarescholier droomt ervan bij de politie te werken en ziet dit als dé kans om kennis te maken met het echte werk. Daarbij loopt ze de politie maar wat graag voor de voeten en weet ze zich in de ogen van verantwoordelijk rechercheur Maud Mertens op te werken tot een betrouwbaar hulpje.

Hoofdpersoon Kyra is een sympathieke vrouw die mag oppassen dat ze met haar fanatisme geen burn-out krijgt. Ze is zo betrokken bij de 'zaken' en gaat er zo vol in op dat dat namelijk erg voor de hand ligt. De combinatie met (tevens hoofdpersoon) rechercheur Maud Mertens is prachtig. Mertens, die – zo blijkt uit de passages met Myrna, het jongste teamlid op het politiebureau – door een generatiekloof op een heel andere manier denkt dan jongere speurders, wordt mooi aangevuld door Kyra. Overigens zijn de personages in 'Galgenveld' zo goed uitgewerkt dat het leest alsof je er zelf bij bent.

Daar draagt de schrijfstijl natuurlijk erg aan bij. Isa Maron is een meester in het schrijven van realistische dialogen met een vleugje mysterieuze symboliek. Zo blijft de aandacht van de lezer getrokken en worden ook niet alle gedachten geëxpliciteerd. Die fijne, vlotte schrijfstijl in combinatie met de geweldige plot én de vele, prachtig in elkaar verweven verhaallijnen maken dat het boek de grootse mediacampagne meer dan waard is. Er wordt duidelijk naar het einde toegewerkt op een spannende, nagelbijtende manier, soms de lezer misselijk achterlatend. weet informatie perfect afgemeten te doseren, bijna alsof ze als kok een uiterst complexe sterrenmaaltijd bereidt waarbij de dosering en timing key zijn.

Galgenveld is een thriller met buitenlandse allure van een schrijfster die ik van nu af aan blijf volgen. Ik kan niet wachten op de rest van boeken in de reeks ‘De Noordzeemoorden’.