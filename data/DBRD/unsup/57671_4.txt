"Tering, krijg nou wat. Dat is die klootzak. Kijk nou toch. Die Ron de Herder. Zo dood als een pier."

De mooi zomer nadert zijn einde, wanneer de zestienjarige vakantiehulp van strandtent Ons te Scheveningen, Ties Helmer, geniet van zijn favoriete moment van de dag; een leeg strand, in alle vroegte en een verfrissende ochtendduik, krijgt hij de schrik van zijn leven. Hij stuit op het lichaam van een dode man in de branding.

"Maar ik zie hem liever dood dan levend."

Al snel blijkt dat het om de beruchte Haagse zakenman Ron de Herder, gaat. Ron was heel rijk en niet iedereen was even dol op hem. Ties is de laatste die hem levend heeft gezien. Stierf Ron een natuurlijke dood of werd hij een handje geholpen?

"Ze moest zich zo normaal mogelijk gedragen. Niemand, echt niemand mocht iets vermoeden."

De avond voorafgaand aan de gruwelijke vondst , was de Full Moon Party, bij strandtent Ons. Vriendinnengroepje Basic Instinct, bestaande uit Ellen, Kelly, Suus en Dayenne, kennen elkaar al 22 jaar en hadden hun vaste borrelavond en waren zodoende ook aanwezig. Een avond vol drugs, drank en gezelligheid.

"Te koud. Te nat. Zeevlam hè. IJzige mist van zee. Al de hele dag."

Technisch rechercheur in opleiding Michiel Koning wordt op de zaak gezet en al snel vallen de verdenkingen één richting uit. Maar klopt deze richting wel of zit hij op een fout spoor? Gaandeweg blijkt dat niets is wat het lijkt en dat ieder stuk voor stuk zo zijn redenen kan hebben.

"We hadden gezworen het er nooit meer over te hebben."

Iedereen blijkt zo zijn eigen geheimen te hebben in een wereld vol haat en nijd. Dan duikt er iets op uit het verleden wat voor altijd verborgen had moeten blijven en komt fictie tot leven. Ingehaald door het verleden is er geen weg meer terug…

"Eindelijk is mama’s script herschreven."

Recent las ik Zeevlam van Kiki van Dijk. Vanaf het moment dat ik dit boek in de brochure van de uitgever zag staan ben ik enthousiast.
Kiki van Dijk, een nieuwe naam in leesland. Wie Kiki van Dijk is, dat zal nog wel een poosje een vraagteken blijven, vrees ik. De auteur schrijft namelijk onder pseudoniem, achter dit pseudoniem houdt zich een bekende Nederlandse auteur schuil, maar wie? Ik ben er in ieder geval heel nieuwsgierig naar. Ik kreeg er een beetje een Saskia Noort gevoel bij de schrijfstijl. Pseudoniem of niet, dat maakt het verhaal niet minder goed, Zeevlam is voor mij een aangename eerste kennismaking met deze auteur.

Zeevlam heeft een prachtige cover, waarvan de details doorlopen tot de binnenkant van het omslag, welke perfect bij het verhaal past. Een dreigende zee en lucht, het naderende onheil. De titel is origineel en goedgekozen. De omschrijving op de achterkant van het boek maakte mij enthousiast om het boek te willen lezen.

De hoofdstukken van Zeevlam bestaan uit een datum en tijd en het verhaal speelt zich af in de periode van vrijdag 29 augustus 18.30 uur tot en met zondag 7 september 3.34 uur. De hoofdstukken zijn geschreven in wisselend perspectief vanuit hoofdpersonages Ellen en Ties.

Kiki van Dijk heeft een vlotte beschrijvende schrijfstijl, die lekker leest vanaf de eerste bladzijde. Ze vertelt heel uitgebreid hierdoor weet je al lezende een goed beeld te vormen over de karakters en de omgeving. Het boek had een verslavende uitwerking op mij, eenmaal begonnen met lezen kon ik het boek niet meer wegleggen en bleef maar lezen, ik zat middenin het verhaal en wilde weten hoe het precies in elkaar zat, wat resulteerde in het feit dat ik het letterlijk in een ruk uit heb gelezen.

Kiki heeft veel karakters in Zeevlam verwerkt, welke goed zijn uitgewerkt, ze hebben allemaal een geheel eigen spraakmakende persoonlijkheid.
De zestienjarige Ties, start na de zomervakantie met een rechtenstudie, is een allemansvriendje die niet tegen onrecht en valse beschuldigingen kan. En de eveneens zestienjarige Cato, dochter van Ellen, een echte onuitstaanbare puber die kan liegen alsof het gedrukt staat.
Ellen, Kelly, Suus en Dayenne, de Basis Instincts, ze kennen elkaar al vanaf dat ze eindexamen Havo deden, tweeëntwintig jaar geleden en zien elkaar iedere vrijdag op hun vaste borrelavond. Alle vier totaal verschillend en stuk voor stuk hebben ze ieder hun eigen problemen. Ze hebben samen al heel wat meegemaakt.
Ellen, ooit een gedisciplineerde vrouw, ziet haar leven aan haar neus voorbij gaan en ziet het niet meer zitten, ze moet alles op alles zetten om haar hoofd boven water te houden.
Eigenaar van strandtent Ons, Marc, voormalig wereldkampioen Freestyle, lang geleden en zijn rivaal Gert, bedrijfsleider van de Golden Beach, gunnen elkaar het licht in de ogen niet.
Zelfs de jonge politieagent in opleiding, Michiel Koning, die te pas en te pas opduikt, heeft een geheel eigen karakter mee gekregen.

Zeevlam heeft een leuke boeiende verhaallijn, met oplopende spanning, die je aan het boek gekluisterd houdt. Een lekkere Whodunnit, gaandeweg het verhaal dacht ik een aantal keer te weten wie de dader zou zijn en bleek er dan toch weer naast te zitten, ik heb de dader dus niet aan zien komen, al had ik wel een vermoeden in een bepaalde richting.

Zeevlam, lekkere zomerse thriller, waarin niets is wat het lijkt, ingehaald door het verleden wanneer fictie tot leven komt. Wie gaat er schuil achter het pseudoniem van Kiki van Dijk? Aanrader!