De Vlaming Bram Dehouck maakte als thrillerschrijver een blitzstart. Met De minzame moordenaar won hij zowel de Schaduwprijs voor het beste spanningsdebuut als de prestigieuze Gouden Strop. Een dik jaar later deed hij dat laatste nog eens over met Een zomer zonder slaap. Nu ligt zijn derde thriller in de winkel, Hellekind. In dit boek legt Dehouck het hartverscheurende dilemma van huisarts Chris bloot. De geboorte van zijn zoon Sam, nu elf jaar geleden, maakte hem en zijn vrouw Charlotte dolgelukkig. Maar de afgelopen jaren toonden aan dat er iets ernstig mis is met Sam. Dit schijnbaar lieve, blonde krullenkopje vormt een bedreiging voor al wie in zijn buurt komt. Chris ziet maar één oplossing: zijn zoon uit de weg ruimen.
Tussen woord en daad zitten een aantal praktische hindernissen. Een eerste stap is de ontvoering van zijn zoon, maar die wordt al meteen bemoeilijkt doordat Charlotte de politie inschakelt. Ze twijfelt geen seconde aan Chris’ moorddadige intenties. De race tegen de tijd begint en doorheen die tijd kom je meer te weten over Chris’ voorgeschiedenis, Sams afwijkende gedrag en de vervreemding tussen Chris en Charlotte. Je begint je af te vragen of Chris zich als huisarts niet te veel verdiepte in het onderwerp “psychopathie bij kinderen”. Of de brave man geen dingen ziet die er niet zijn, of die dingen dan toch alleszins verkeerd interpreteert. Het verhaal laat je niet los, kruipt onder je huid. De wanhoop van Chris is tastbaar, net zoals de angst van Charlotte. Als lezer val je zelf ten prooi aan vertwijfeling, want wie heeft het bij het rechte eind, Chris of Charlotte? Tegelijkertijd besef je dat dit boek weliswaar fictief is, maar toch een hoog realiteitsgehalte heeft. Hellekinderen, al is de term niet sympathiek voor kinderen van vlees en bloed, bestaan. Ouders van hellekinderen worden door sussende hulpverleners aan hun lot overgelaten en gaan er aan kapot, net zoals Chris kapot gaat aan de problemen met Sam.
Hellekind is een bijzonder boek. Enerzijds een spannende pageturner, anderzijds een heel gevoelig, intens boek dat tot nadenken stemt. Het heeft een verrassend plot, een goede dosis humor, sprankelende dialogen en beklijvende personages. (deze recensie verscheen eerder op ezzulia.nl)