De wederopstanding van de ETA, een reeks gruwelijke moorden en twee geheime diensten die elkaar de loef proberen af te steken. Voor een auteur genoeg interessante ingrediënten om een zinderende thriller af te leveren.
Na de introductie van een aantal lastige Baskische namen, gaat het verhaal los. Als spanningbrekers worden de bespiegelingen van de hoofdpersonen geïntegreerd. Het accent ligt in deze passages voornamelijk op de onzekerheid. Wikken en wegen; soms in gedachten, soms hardop. Heel herkenbaar. Omdat het boek een razend tempo kent, ervaar je deze korte gedeeltes als een noodzakelijke luwte, in plaats van een storend element.
Na tal van ontwikkelingen volgt een adembenemend slot waarin de auteur ook nog eens een spectaculaire plotwisseling opvoert.
Spaanse furie is een goed geschreven, supersnelle actiethriller met een dosis politiek en een vleugje humor. Het verhaal speelt zich af in maart en april 2007, waarmee de schrijver recht op de actualiteit zit. Een opmerkelijk gegeven, aangezien dit boek minstens een half jaar geleden is geschreven.
Met zijn (onderwater)actie behoort Goeken tot de (wereld)top in zijn genre. De schrijfstijl is prettig, hoewel hij zich soms vergaloppeert in bijzinnen die weinig toevoegen. Vandaar de vier, in plaats van vijf sterren. Weet zijn redactie hierin echter verbetering te brengen, dan valt er van deze auteur nog veel te verwachten.