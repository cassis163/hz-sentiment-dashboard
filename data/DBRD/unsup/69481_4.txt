Dit interessante, leuke boek blijft op de leestafel liggen om telkens een verhaal in te lezen als je het eenmaal in huis hebt. Andere momenten pak je het op om zomaar te genieten van de vaak paginagrote en kleurige tekeningen van Liset Celie.

Je leest niet zomaar over vogelfeiten. De auteur Camilla Dreef heeft persoonlijke herinneringen uit het dagelijks leven en haar reizen verweven met kenmerken en bijzonderheden over verschillende vogels. Bijvoorbeeld de groene papegaai, de koperwiek, de enorme condor of de buizerd die je vaker tegenkomt, de bekende tuinvogels of een lepelaar met een GPS-rugzakje.
Van alle genoemde vogels worden uiterlijke kenmerken verteld, wat ze eten, waar ze verblijven, hun standplaats, of ze bedreigd worden en natuurlijk de andere leuke weetjes met een bijpassende illustratie.
De auteur is biologe en vogelaar, ambassadeur van de Vogelbescherming en werkt mee aan tv-programma’s. De bijzondere boektitel heeft zijn oorsprong in een opdracht voor het programma In de Ban van de Condor. Het was de bedoeling om in een Georgisch bos zoveel mogelijk soorten spechten te traceren, ze lieten zich niet zien of horen. Later en dichterbij huis op de Veluwe hoort Camilla Dreef wel de zang van de schuwe zwarte specht en tevens de originele titel van dit boek: ‘Kwie-kwie-kwie-kwie-kwie’.

Het boek heeft een fijn formaat, stevig dik papier en de vormgeving is zeer verzorgd. De tekst is geschreven in de ik-vorm en leest vlot. Het uitgebreide voorwoord bevat veel anekdotes en vertelt over hoe een natuurmeisje vogelonderzoeker en vogelaar werd. Daarna een inhoudsopgave, een vogeltekening met uitleg en ongeveer 40 anekdotes. De goede afstemming van tekst en illustratie valt op.

Het kan zijn dat de doelgroep vanaf ongeveer 9 jaar een trefwoordenlijst of een lijst met genoemde vogels zal missen. Dit eigentijdse boek geeft de beginnende vogelaar voldoende informatie in de verhalen die per stuk goed van lengte zijn voor een leesmoment. Niet alle kinderen houden van leesboeken over voetbal of paarden en hebben liever weetjesboeken. Dit is zo’n boek dat het vloeiend lezen kan bevorderen en tevens aan de hang naar informatie kan voldoen. Een aanrader voor thuis maar zeker voor schoolbibliotheken.

Het gegeven kaartje achterin over ‘de jaarlijkse reis van onze trekvogels’ zal de geïnteresseerde lezer verder laten zoeken naar een meer uitgebreide vogelgids of routekaart en daardoor mogelijk een nieuwe hobby ontdekken. Als een boek een uitdaging kan zijn om de ontdekkingsreis aan te gaan voor zorg en interesse voor onze mooie maar kwetsbare (vogel) natuur zijn de auteur en de illustrator daarin goed geslaagd!