Šindelka wordt in zijn vaderland min of meer gezien als de Grunberg van Tsjechië: de beste schrijver van zijn generatie. 'Anna in kaart gebracht' is zijn eerste roman die in het Nederlands is vertaald. Je zou het boek kunnen beschouwen als een verhalenbundel, zij het dat de personen in die verhalen allemaal op een of andere manier verbonden zijn met de personen in andere verhalen. De flaptekst rept over een “fabelachtige mozaïekvertelling”. Caleidoscopisch is mijns inziens meer toepasselijk. Door de vele details kom je nauwelijks tot rust, je bevindt je in een achtbaan die alsmaar voort dendert. Na lezing van het boek ben ik benieuwd naar Anna: wie is zij nu werkelijk? Kan ik slecht kaartlezen of ben ik te veeleisend? Dat neemt niet weg dat 'Anna in kaart gebracht' een bijzondere leeservaring is, en een prettige kennismaking met de auteur Marek Šindelka.