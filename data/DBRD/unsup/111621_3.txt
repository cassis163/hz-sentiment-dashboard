De ontknoping is zoals de titel van dit boek al zegt, het slot van de ‘Endgame’-trilogie. Tot nog toe heeft niemand het raadsel uit de boeken weten op te lossen en de prijs van 10.000 euro mogen ontvangen. Gelukkig komt er wel een einde aan de zoektocht van de Spelers. De laatste stappen worden gezet om de Zonnesleutel te vinden en daarmee Endgame te beëindigen.
Er zijn nog maar een handvol spelers te volgen in dit derde deel van de ‘Endgame’-serie. Ondertussen hebben vijf spelers zich verzameld om het spel te stoppen, speelt alleen Maccabee nog voor winst en An Liu voor de dood. De doelen van het spel zijn dan ook sterk veranderd in vergelijking met het begin van de serie. In een strijd tegen de tijd doen de spelers er alles aan om de Luchtsleutel te redden van haar naderende einde, de Zonnesleutel onvindbaar te houden en de aarde te behoeden voor destructie terwijl de komeet Abaddon de aarde nadert.
Door het wegvallen van zoveel spelers is het derde deel in de Endgame-serie een stuk overzichtelijker geworden. Er zijn minder perspectieven om te volgen en dat zorgt ervoor dat de plot veel beter te begrijpen is. Doordat de vele verhaallijnen uit de vorige delen nu allemaal bijeenkomen, krijg je als lezer veel meer vat op de gehele plot. De schrijfstijl is ook in dit boek vergelijkbaar met de vorige delen. Elk personage heeft een typische manier van spreken, denken en handelen. Het is fijn dat dit een rode lijn is doorheen de boeken, waaraan je de verhaallijnen ook makkelijk kan koppelen. Het boek is wederom filmisch geschreven en heeft veel aandacht voor actiescènes. Doordat het boek niet alleen minder perspectieven heeft opgenomen maar daarnaast ook korter is, zorgt deze wijze van actief schrijven ervoor dat het verhaal in een sneltreinvaart wordt verteld. Het is dan ook een boek dat in een fijn tempo leest en daardoor moeilijk weg te leggen is totdat het uit is.
Ondanks dat dit boek op een makkelijkere manier leest dan de vorige boeken en de actiescènes eindelijk tot hun recht komen, worden de mankementen van de serie nog meer zichtbaar in dit deel. Er zijn namelijk heel veel onafgewerkte elementen in dit boek. De vorige delen openden allemaal interessante theorieën en geen daarvan is uitgewerkt. De motieven van Stella Vyctory en Nori Ko worden totaal niet besproken. Daarnaast blijven de motieven van de Makers vaag. Vooral ook omdat de lezer weinig over ze te weten komt. Als laatste handelen de personages soms anders dan ze afspreken te doen zonder hier een verklaring voor te geven. Zo bezoeken Sarah en Jago maar één monument in plaats van de twee die ze zouden bezoeken. Het verhaal maakt hierdoor een onafgemaakte indruk. Er blijven veel vragen onbeantwoord, waardoor het verhaal veel minder goed is dan het had kunnen zijn.
De belangrijkste vraag die het gehele boek wordt gesteld en ook het motief geeft voor de plot is: waarom moet Endgame gespeeld worden? Aan het einde van de serie weten we hier slechts een zeer beperkt antwoord op te geven en dat is jammer. Het is een onbevredigende afsluiting van de serie. Hoewel De ontknoping zeker beter leest en overzichtelijker is dan de vorige delen van de trilogie, is het ook het meest incomplete boek.