Wat een heerlijk boek is Mijn versie van jou. Echt een boek dat je als je er eenmaal aan begonnen bent, niet meer weg kunt leggen. Dit boek gaat over de 18-jarige biseksuele Tanner Scott die voor het werk van zijn moeder naar het stenggelovige Provo verhuist. Samen met zijn ouders heeft Tanner besloten om hier niet openlijk voor zijn geaardheid uit te komen. Niemand weet dus dat hij biseksueel is, zelfs niet zijn beste vriendin Autumn. Op zich prima zo. Over een half jaar gaat hij toch studeren ergens buiten de religieuze staat Utah. Maar dan wordt hij verliefd. Op Sebastian, de zoon van de bisschop.

Mijn versie van jou is vooral een verhaal over liefde en een verhaal over hoop. Als lezer leef je ontzettend mee met Tanner en met Sebastian en hoop je vooral heel erg dat de mooie relatie die tussen hen ontstaat echt een kans maakt, ondanks alle problemen waar ze tegenaan lopen. Want waar Tanner alle steun van zijn ouders krijgt bij zijn geaardheid, heeft Tanner thuis van jongs af aan meegekregen dat homoseksualiteit slecht is. Maar ondanks al die problemen lees je wel dat ze enorm veel om elkaar geven en ondanks alles een poging doen om iets van hun relatie te maken. Waar het voor Sebastian lastig is om met zijn geaardheid om te gaan, is het voor Tanner ingewikkeld om te zien hoe Sebastian worstelt met kiezen voor zichzelf en de liefde of de goede band met zijn familie behouden. Vooral in Tanner kon ik me vaak heel goed verplaatsen, omdat zijn gevoelens soms heel herkenbaar voor mij waren. Ik weet gewoon hoeveel pijn het kan doen om te zien dat de jongen waarvan je houdt zoveel gedoe moet doorstaan omdat hij een relatie met jou heeft en daardoor kwam het boek soms extra hard binnen. En dit lijkt me dan nog veel ingewikkelder worden wanneer het daarbij ook nog eens om twee jongens gaat zoals in Mijn versie van jou.

Wat ik zo mooi vind aan dit boek is dat beide kanten van het verhaal belicht worden. Zonder iets of iemand te bekritiseren. Er is veel ruimte voor uitleg over wat biseksualiteit precies inhoudt, wat mooi is want volgens mij is dit voor veel mensen nog steeds een beetje een vaag begrip. Ook wordt het leven in de strenggelovige gemeenschap goed beschreven zonder er commentaar op te leveren. Duidelijk wordt waar bepaalde denkbeelden vandaan komen. Daar kan je het natuurlijk prima mee oneens zijn, maar ik denk dat dit boek wel duidelijk maakt dat als je je hele leven met een bepaald beeld bent opgevoed, het lastig kan zijn om daar van los te komen. Zeker als je familie totaal niet achter zoâ€™n keuze staat.

Mijn versie van jou is misschien wel het mooiste romantische verhaal dat ik in lange tijd gelezen heb. Het is niet alleen maar positief, maar benadrukt ook de ingewikkelde kanten van liefde, wat het boek heel realistisch maakt. De auteur weet het verhaal goed van twee kanten te belichten. Dit is een prima boek op het gebied van diversiteit en zeker een aanrader als je bijvoorbeeld Simon vs. de verwachtingen van de rest van de wereld goed vond, want Mijn versie van jou heeft qua sfeer soms heel veel van dat boek weg.