Rechtsachter op het veld, een klein mannetje, armen gespreid, hoofd richting de hemel. Zo begon elke wedstrijd voor Christian Gyan. Prachtig om te zien. Kippenvel wanneer hij zo stond in een overvolle kuip en even een moment voor hem en God pakte. Gyan maakte deel uit van het Feyenoord elftal waar ik zo weg van was. Met Van Gastel, Van Vossen, Paauwe, Konterman en Van Wonderen had Christian Gyan een mooie aandeel in het elftal wat landskampioen werd in ’99 en hij was er zelfs bij toen Feyenoord in 2002 de UEFA Cup won.

Ergens in een doos moet het shirt nog liggen met de handtekening van Gyan, de foto met hem na de training en de handtekening op de spelers kaart. Ja, dat heb ik allemaal van deze mooie speler. Een prachtig persoon maar wat gebeurde er met hem na het voetbal? Ik weet dat hij in de haven is gaan werken maar meer ook niet. Waar menig voetballer niet aan moet denken draait Gyan zijn hand niet om voor een beetje werken. Hij moet wel want geld is er niet meer.

Wanneer Michel van Egmond een letter op papier zet dan weet ik dat het leest als een trein. Met King heeft hij dat weer bereikt. Is het altijd interessant? Nee, maar elk verhaal heeft zijn aanloop nodig en wanneer het zo lekker leest als Van Egmond het schrijft dan maakt het bijna niet uit wat er staat. Bijna want ja, het moet wel ergens naartoe gaan met het verhaal.

Het boek King gaat over voetballer Christian Gyan. Een klein mannetje uit Ghana die bij Feyenoord komt voetballen. Het boek bestaat uit twee delen; De voetballer en de ex-voetballer. Een kijkje in hoe het ging als voetballen en nu na het voetbal. Je leest over het begin van Gyan bij Feyenoord. Samen met landgenoot Alltey kwam hij naar Nederland, hij ging voetballen met Peter Bosz, Orlando Trustfull, Ed de Goey en legende Mike Obiku. Je merkt dat Gyan anders is, de mentaliteit is anders. Hij staat in dienst van anderen, respect voor de oudere spelers, de leiders en hij toont dat door in dienst van ze te staan. Zo droeg hij vaak de tas van aanvoerder Koeman. Hij leeft naar de bijbel en daar staat in “If you humble yourself I will raise you up”

Je leest over een optimist die mensen wil helpen terwijl dit hem zelf in de problemen brengt. Gyan is een mooi persoon waar menig mens vn kan leren. Ik vind dat Michel van Egmond een mooi beeld heeft gemaakt van de speler. Ik hoop dat hij beter wordt. Het zou tragisch zijn als hij door de tumor niet verder kan leven.