'Het meisje uit het noorden' is het eerste boek in een serie over Sasza Zaluska. Het is niet het eerste boek van de schrijver Katarzyna Bonda, maar wel de eerste die vertaald is naar het Nederlands. Het boek laat de lezer ervaren hoe de maffia in Polen zich infiltreert in alle uithoeken en connecties heeft binnen alle beroepsgroepen.

Sasza Zaluska is profiler en gevlucht uit Polen, maar na een aantal jaren toch weer terugkeert. Ze vlucht omdat ze een geheim met zich meedraagt, een alcoholverslaving heeft en daardoor een collega in gevaar heeft gebracht. Wanneer ze terugkeert is ze niet alleen. Sasza neemt haar zesjarige dochtertje Karolina mee die onderdeel is van haar geheim. De alcoholverslaving van Sasza lijkt onder controle, maar door een opdracht die ze krijgt van een anonieme opdrachtgever wordt ze toch weer aan het wankelen gebracht. Zal ze van de drank af kunnen blijven?

Sasza heeft een opdracht aangenomen. Zij moet achterhalen waarom de clubeigenaar van De Naald is vermoord en waarom zijn manager, Iza, gewond in het ziekenhuis ligt. Sasza probeert vanuit verschillende uitgangspunten, zowel in het heden als in de toekomst, erachter te komen wat er is gebeurd. Ze vraagt zich zelfs af of dit voorval te maken heeft met een zaak van twintig jaar geleden. De sterfgevallen van een broer en zus op dezelfde dag! Deze zaak is nooit opgelost en de clubeigenaar lijkt hier iets mee te maken te hebben, maar wat? Sasza bijt zich vast en laat niet meer los. Zelfs niet als blijkt dat ze op bepaalde fronten wordt tegengewerkt.

Door de vele Poolse namen en bijnamen in het boek leest het niet altijd even vlot door. Hier is door de schrijfster wel aan gedacht door een lijst toe te voegen met de belangrijkste personages, maar nog blijft het ingewikkeld in het begin. Dit heeft ook te maken met de wisseling tussen gewone namen en bijnamen. Eenmaal verder in het boek neemt het verhaal een duidelijke lijn aan. Je wordt meegenomen in de gedachtegang van Sasza. Hoe komt Sasza bij de personen die worden ondervraagd? Waarom brengt Sasza personen met elkaar in verband waar de politie nooit over na heeft gedacht? Sasza zet zich neer als een powervrouw die door gaat tot de waarheid boven tafel is. Zelfs wanneer het lijkt alsof anderen afhaken! Wanneer het boek in het begin lastig te volgen lijkt is het belangrijk om door te lezen. Het verhaal neemt je uiteindelijk mee en laat je niet meer los.

Het plot zit zo ingenieus in elkaar dat je pas op het allerlaatst duidelijkheid krijgt over de rol van alle personages. De korte hoofdstukken helpen om de rode draad te blijven zien. Hierdoor wordt er wel veel gewisseld tussen verschillende personages. Dit zorgt ervoor dat je goed je aandacht bij het verhaal moet houden. Op het eind, wanneer je denkt te weten hoe 'de vork in de steel zit' verschijnt er toch nog een interessante twist. Katarzyna heeft een ingewikkeld plot neergezet wat op het eind ontrafeld wordt, maar waarbij je ook met vragen achterblijft. Zullen deze opgelost worden in een volgend boek?