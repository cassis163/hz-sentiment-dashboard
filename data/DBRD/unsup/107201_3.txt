Deaver wisselt losstaande verhalen af met boeken uit de Lincoln Rhyme reeks, waar dit boek weer deel van uitmaakt.

Geneva Settle is een jonge, zwarte, voorbeeldige studente uit Harlem, die voor schoolwerk opzoekingen aan het doen is naar de geschiedenis van één van haar voorouders: Charles Singleton, een vrijgemaakte slaaf die zich net na de Amerikaanse burgeroorlog volop inzet voor de rechten van de zwarten, maar die op een gegeven moment beschuldigd wordt van diefstal van een groot bedrag aan geld. Geneva kan moeilijk geloven dat Charles de misdaad echt pleegde, en net als ze op het punt staat een volgende stap in haar onderzoek de zetten, wordt er een aanslag op haar gepleegd. Snugger als ze is en met een door het leven in de zwarte New Yorkse wijken aangescherpt overlevingsinstinct, is ze de dader te slim af. Amelia Sachs wordt naar de plaats van de feiten gestuurd om het forensisch onderzoek op zich te nemen, en zo komt het onderzoek in de handen van de aan zijn rolstoel gekluisterde onderzoeker Lincoln Rhyme, en kan de jacht op de verdachte en zijn eventuele opgrachtgever, van start gaan.

Een jacht die, zoals we van Jeffery Deaver gewoon zijn, verschillende onverwachte wendingen neemt. Maar in zijn pogingen om het verhaal spannend te houden, tapt Deaver dit maal te veel uit hetzelfde vaatje: een overvloed aan cliffhangers en insinuaties, die op de volgende bladzijden dan niet blijken gebeurt te zijn, maken dat het boek als geheel nogal ongeloofwaardig overkomt.
Ook de ontmaskering van de opdrachtgever, en de verklaring van hetgeen 140 jaar geleden gebeurde, komen vanuit het niets uit de lucht vallen en versterken de indruk dat deze plot maar met haken en ogen aan elkaar hangt.

Maar natuurlijk blijft Deaver een begenadigd verteller, en zijn kijk op de New Yorkse gemeenschap van de zwarte brothas & sistas, hun gewoonten en hun toekomst is verhelderend, en leest zeer vlot weg.

Kortom een aangenaam boek om te lezen, maar Deaver haalt niet het niveau dat we van hem gewoon zijn. Jammer.