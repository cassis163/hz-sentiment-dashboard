Wanneer de negentienjarige Kyra Slagter wordt wakker gebeld door haar broer Jarno met het bericht dat er een lijk bungelt nabij het IJ, weet ze dat dit de ultieme kans is. Kyra, met een fascinatie voor alles wat forensische wetenschap behelst, arriveert bij de potentiële plaats delict voordat de mannen in witte pakken gearriveerd zijn. Wanneer ze haar iPhone tevoorschijn haalt om wat filmbeelden te maken, wordt ze gestoord door een agent die de plaats delict wil gaan afzetten. Wanneer Kyra het dode lichaam voor de laatste keer aanschouwt, beseft ze dat ze deze man eerder heeft gezien.

Rechercheur Maud Mertens wil het liefst dat de jongvolwassene die haar plaats delict bevuilt, wordt weggehaald, zodat zij ongestoord haar werk kan doen. Echter claimt de jongvolwassene dat zij het slachtoffer kent: het is haar docent Kunst, Marc Gaullier. Tijdens het onderzoek komt rechercheur Mertens in aanraking met de personen rondom Gaullier en duiken er schrikbarende feiten op rondom de dood van Gaullier. Hoewel ze in eerste instantie Kyra als een getuige beschouwt in het onderzoek rondom Marc Gaullier, beseft ze dat de negentienjarige wellicht van meer op de hoogte is. Maar Kyra is tegelijkertijd bezig met het oplossen van een geheel ander mysterie: de verdwijning van haar oudere zus Sarina.

Isa Maron publiceert met ‘Galgenveld’ het eerste deel in het vierluik rondom de Noordzeemoorden. Hoewel in dit boek de ondertitel van deze reeks nog niet duidelijk kenbaar wordt gemaakt, speelt Maron wel met bepaalde hints die zij gedurende ‘Galgenveld’ uitzet. Toch heeft ‘Galgenveld’ wel een aantal verhaallijnen die niet worden afgerond, en naar alle waarschijnlijkheid in één van de volgende delen toegelicht zullen worden
.
Marons schrijfstijl kenmerkt zich door de afwisseling van korte, wervelende zinnen en een prima spanningsopbouw. Rauwe en lugubere scènes wisselen (duidelijk een thriller voor lezers met een sterke maag!) zich af met de persoonlijke levens van Maud Mertens en Kyra Slagter. Vooral dit laatste personage maakt een interessante ontwikkeling door, en komt door haar gepassioneerde houding dichtbij de lezer. Het samenspel van de personages Maud Mertens en Kyra Slagter is bij vlagen ongeloofwaardig, maar samen vormen ze een interessant duo binnen het Nederlandse thrillergenre. Het is jammer dat de plot van ‘Galgenveld’ zich uiteindelijk baseert op een reeks toevalligheden, waardoor de puzzelstukjes aan het einde wel erg snel in elkaar vallen. Hoe dan ook kijk ik uit naar de publicatie van het volgende deel van de Noordzeemoorden, omdat ik erg benieuwd ben hoe Maron de ontwikkeling van bepaalde personages gaat aanpakken.