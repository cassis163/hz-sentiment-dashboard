Alleen al om de buitenkant zou je dit boek toch oppakken en bekijken? (en meteen kopen!) Wat een plaatje! Wel een heel kwetsbaar plaatje overigens, zo met die echte knipkunst op de voorkant; dat beschadigt snel als je niet oppast. Bij de herdruk misschien een doorzichtige plastic omslag eromheen? ;)
Niet alleen vanbuiten is dit boek een kunstwerk om te zien, ook vanbinnen is het zo kleurrijk en staat het vol sprookjesachtige knipkunst van Geertje Aalders. Zó ontzettend knap gedaan!

Je leest in dit sprookjesboek 20 Arabische sprookjes, verteld door Rodaan Al Galidi. 20 verhalen in Oosterse sferen, die helemaal tot leven komen door de knipkunst van Geertje. Verhalen over goed en kwaad, koningen en koninginnen, liefde en vriendschap, geloof en geluk, oases en woestijnen… Verhalen vol mooie woorden, wijze lessen én met humor. Verhalen van alle tijden en alle culturen. Echt een hele leuke verzameling sprookjes, op een fijne toegankelijke manier verteld. Een sprookjesachtig mooi geheel!