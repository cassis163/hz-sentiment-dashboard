Onder president Donald Trump doet Amerika afstand als leider van de vrije wereld. De koerswijziging en de gevolgen ervan liggen onder de loep bij Ivo H.Daalder en James M. Lindsay in De Lege Troon. Een vastgoedmakelaar hijst zichzelf op die troon, doet afstand van de verantwoordelijkheid voor democratie, veiligheid en rechtvaardigheid. Met immense gevolgen.

De auteurs leggen de gedachtewereld bloot van een man die zich met de slogan ‘America First’ verwijdert van het beleid van zijn voorgangers. Die bondgenoten choqueert door handelsverdragen op te zeggen met een arrogantie zonder weerga. Een president die zijn adviseurs het liefst zoekt in de kring van jaknikkers die niet worden gehinderd door grote kennis van zaken. Een wereldmacht, overgeleverd aan retoriek in plaats van feiten. In het zadel geholpen door de fouten die werden gemaakt in Irak en Vietnam. Een wereldorde, gebaseerd op overleg, wankelt, zo maken de schrijvers duidelijk. Een president van de grote/grove woorden, die zijn ongenuanceerde meningen de sociale media in slingert.

Het levert heimwee op naar het Amerika dat Europa na de Tweede Wereldoorlog op de been hielp met het Marshall plan, Japan in het gareel kreeg en Zuid-Korea uit de handen van een potentaat hield. De president van het grote geld komt als een geboren egotripper uit de tekst. De koers gelegd op het recht van de sterkste, spierballentaal van een machtshebber die zijn speelveld niet kan overzien. Blind voor wat bondgenootschappen de wereld brachten. Een wereldleider met 55 bevriende naties maakt de weg vrij voor Rusland (5 bondgenoten) en China (met slechts één: Noord Korea.)

Hoe dat in elkaar steekt wordt gedegen verklaard. Trump-van-staal lapt de TTP aan zijn laars, kan met de grootste moeite van het opblazen van de NAFTA worden afgehouden en doet laatdunkend over de NAVO. Het Rusland van Poetin krijgt de kans op een presenteerblaadje om het vrije westen te splijten; China ontwikkelt zich tot een economische reus.  Geholpen door een president die onmachtig is de reikwijdte van zijn beslissingen te overzien. Die eerst schreeuwt en pas reageert wanneer de bondgenoten hem op de rampzalige gevolgen wijzen.

America First; een deel van Amerika voelt zich gekieteld en loopt er achteraan. Maar datgene wat de media er over naar buiten brengen zou een kantelpunt kunnen betekenen. Waarbij het de vraag is of de schade van dit beleid zich op korte termijn laat repareren. Terugkijken met veel gebral over ontmoetingen met Kim Jong-un die niets concreets opleveren. De vrije wereld griezelt bij de gedachte dat de vlezige hand van deze Trump het dichtst bij de Rode Knop zit. De nonchalance over de bedreigingen van ons klimaat niet minder. Zuid-Korea drijft af richting China, het opzeggen van het verdrag met Iran tergt Europa. Poetin springt met geslepenheid in het gat.

Het opzeggen en aanvallen van handelsverdragen heeft als gevolg dat het tekort op de Amerikaanse handelsbalans met 13 procent is gestegen. De handelsbalans met China hangt schever dan ooit tevoren. De nieuwe verkiezingen zijn niet alleen voor Amerika, maar voor de gehele vrije wereld van het grootste belang. Trump neemt op de verkeerde manier een bondgenoot bij de hand: door er hard in te knijpen. Een boek dat gidst door de grote mondiale problemen van deze tijd. Na hun eerste gezamenlijke boek America Unbound: The Bush Revolution in Foreign Affairs is dit een nieuwe spraakmakende analyse van het handelen van een wereldleider.