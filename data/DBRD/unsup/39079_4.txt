Alice Feeney is schrijver en journalist en werkte 15 jaar bij de BBC als verslaggever, nieuwsredacteur en producer. Soms lieg ik is haar thrillerdebuut, en wat voor eentje. Hier raak je wel stil van.
“Ik weet weer wat er is gebeurd- ik zat niet achter het stuur met kerst en het was ook geen ongeluk. Ik ben weggeweest, ik weet niet hoe lang, maar ik ben weer terug en……”

Je hebt weleens boeken waarvan je denkt dat ze een bepaalde kant op gaan, waarbij je vanaf het begin het idee hebt dat het wel zo zou gaat lopen. Nou, dan heb je “Soms lieg ik”nog niet gelezen, want in dit boek wordt alles op de proef gesteld, je vertrouwen, je fantasie en vooral je geduld. De auteur triggert alles in de lezer, nog niet eerder was ik zo bevangen door een verhaal, omdat ik echt geen idee had waar het heen ging, en hoe het in elkaar zou kunnen steken. Alice Feeney bezit een krachtige schrijfstijl en een zeer interessante fantasie welke je meerdere malen op het verkeerde been zal zetten. Er hangt een mysterieuze sfeer in het verhaal, je vertrouwen wordt danig op de proef gesteld, want elk personage heeft wel iets geheimzinnigs, iedereen is verdacht en je hebt echt geen idee wat je kan verwachten.
“Ik heb fouten gemaakt en daar krijg ik nu de rekening van gepresenteerd”
Met dit thriller debuut weet Alice Feeney zich in de kijker te spelen, het verhaal heeft iets ongrijpbaars, iets duisters, iets onheilspellends, je blijft erin lezen want je wilt weten hoe het zit. De schrijfster maakt mij erg nieuwsgierig, hier wil ik meer van lezen.