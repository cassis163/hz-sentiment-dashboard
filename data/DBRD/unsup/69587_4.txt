Alleen al door de knallende cover stond dit boek op mijn wensenlijst, geweldige kleur! Ik heb de mazzel gehad Getelde dagen te mogen lezen voor het I <3 lezen review team van Boekerij en daar ben ik heel blij mee, want niet alleen de cover en korte inhoud zijn geslaagd, het hele boek was dat.

In eerste instantie denk je na het lezen van het eerste hoofdstuk, “Dag 0”, al een beetje te weten hoe het verhaal afloopt, het verhaal dat je vervolgens vanaf dag 71 aftellend naar dag 0 te lezen krijgt. En zelfs halverwege het boek denk je “ok, wat valt er nu verder nog te vertellen?”. Nou, genoeg kan ik je zeggen! Geweldig gedaan van de auteur, want je zit steeds op het verkeerde spoor. Ik ging helemaal mee in de liefde, de haat en de wraakgevoelens tussen de hoofdpersonen en hun wantrouwen jegens iedereen om hen heen. Doordat de verhaallijn wisselt tussen “hij” en “zij” krijg je een kijkje in het hoofd van zowel Laurens als Remie, wat het verhaal extra spannend maakt. Want al denk je alle informatie te krijgen…

Getelde dagen is spannend van begin tot eind en een zeer knap in elkaar stekend verhaal, wat ook nog eens heerlijk vlot wegleest. Een echte aanrader voor een zomerse dag, of eigenlijk iedere dag ;-)