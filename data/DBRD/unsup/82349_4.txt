Het Deense eiland Kenning wordt opgeschrikt door een brute moord. De vermoorde vrouw blijkt één van de ‘witte heksen’ te zijn die zich momenteel op de plaatselijke camping bevinden. Rechercheur Torben wordt samen met zijn verloofde Lisbeth op de zaak gezet. Zijn ex-vriendin Nina raakt ondertussen ook bij de moord betrokken, omdat ze steeds vreemde dromen heeft waarin deze witte heksen voorkomen. Daarnaast gebeuren er steeds rare dingen bij haar Bed and Breakfast. Heeft dit iets te maken met de moord?

De combinatie van deze twee verhaallijnen – een spannende moord en de romantische verwikkelingen tussen Torben en Nina – zorgt voor een fijne thriller. Je leest het verhaal door de ogen van Nina, afgewisseld met een alwetende verteller die verschillende personen op het eiland volgt. Dit zorgt voor een afwisselend verhaal. Het is niet constant spannend, maar er gebeuren genoeg interessante dingen op het eiland, waardoor je het boek moeilijk weg kunt leggen.

De laatste adem is een vervolg op het boek De beproeving, maar kan prima als losstaand verhaal gelezen worden.