In 1987 debuteerde de Amerikaan Scott Turow met Presumed Innocent (NL: De aanklager, 1990). Vele miljoenen exemplaren gingen over de toonbank en het verhaal werd met veel succes verfilmd met Harrison Ford als Rusty Sabich. Door het grote succes wordt Turow door velen beschouwd als de grondlegger van de rechtbankthriller. Een genre dat in de jaren negentig door o.a. het succes van die andere Amerikaan, John Grisham, zou uitgroeien tot het meest succesvolle genre.
Turow schreef in de jaren die volgden nog een aantal thrillers waarvan de meeste zich afspelen in het fictieve Kindle County uit De aanklager. Ook keerden af en toe bekende namen terug, bijvoorbeeld Rustys advocaat Sandy Stern in Het bewijs (The Burden of the Proof). Maar het zou ruim twintig jaar duren voordat Turow met een vervolg op zijn succesdebuut zou komen. Onschuldig (Innocent) draait evenals het boek uit 1987 om Rusty Sabich, eenentwintig jaar na de bloedstollende rechtszaak waarbij de aanklager werd aangeklaagd voor moord. Rusty is inmiddels al jaren een gerespecteerd rechter in Kindle County. Maar als op een zekere avond zijn vrouw overlijdt, begint de ellende voor Rusty opnieuw wanneer hoofdaanklager Tommy Molto  ooit de aanklager in de zaak tegen Rusty  op verdachte zaken stuit. Waarom heeft Rusty vierentwintig uur gewacht met het inseinen van de politie? Waarom worden alleen zijn vingerafdrukken gevonden op de medicijnen die de oorzaak zouden kunnen zijn van het hartfalen van zijn vrouw? Samen met plaatsvervangend aanklager Jim Brand bijt Molto zich vast in de zaak met de bedoeling Rusty eindelijk zijn verdiende straf te geven voor de twee dode vrouwen in zijn leven. Met de geslepen advocaat Sandy Stern aan zijn zijde moet Rusty voor de tweede keer zijn onschuld aantonen terwijl langzaam maar zeker al het bewijs tegen hem lijkt te getuigen.
Onschuldig is een meer dan waardig vervolg op het boek waarmee de auteur wereldfaam kreeg. Evenals in De aanklager weet Turow de lezer op bijna onvergelijkbare wijze aan het verhaal en de personages vast te ketenen. De psychologische diepgang is fenomenaal, neem daarbij de bijna constante spanningsboog, de zeer verzorgde schrijfstijl en de vele onverwachte plotwendingen en we kunnen vol overtuiging zeggen dat dit boek behoort tot de ultieme top van het genre. Een klassieker in de dop.