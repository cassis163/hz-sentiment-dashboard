Dit was weer een Kinsey avontuur zoals ik die graag lees. Spanning vanaf de eerste bladzijde, updates over de levens van niet alleen Kinsey, maar ook van haar 'huisbaas' Henry, restauranthoudster Rosie en haar verloofde en hun familie.
Als vriendendienst gaat Kinsey onderzoeken waarom een overleden buurman niet met militaire eer kan worden begraven. Hij vertelde altijd verhalen over de periode die hij in het leger had doorgebracht tijdens WO II. Bij navraag blijkt zijn naam onbekend bij de autoriteiten. Kinsey graaft wat verder, ontmoet de man, die het appartement van de overledene zou willen huren, maar die niet helemaal lijkt te zijn, wie en wat hij beweert te zijn. Als deze man dan op een avond in elkaar geslagen wordt bij het appartement dat hij wilde huren, gaan alle alarmbellen rinkelen. Al snel wenste Kinsey, dat ze deze vriendendienst maar niet had gedaan. Ze moet uren vliegen, en haar banksaldo heeft hevig te lijden onder de kosten van de vliegtickets en de verblijfskosten, bovendien lopen er duistere en gevaarlijke lieden rond.
Kinsey houdt van het oplossen van raadsels en die zijn er in deze zaak ruim voldoende. De ontknoping lag erg voor de hand en zag ik al bladzijden lang aankomen, maar dat bedierf mijn leesplezier toch niet.