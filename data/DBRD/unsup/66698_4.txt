Een tijdje geleden ontdekte ik deze jonge uitgeverij via Twitter. Omdat ik best nieuwsgierig was naar hun boeken en werkplannen besloot ik om de site eens te gaan bezoeken. Daaruit leidde ik af dat Uitgeverij Rood nog een jonge uitgeverij was en dat tot nu toe hun eerste boek hadden uitgeven, met een prachtige cover!
Omdat ik de korte inhoud erg interessant vond en ze recensie-exemplaren weggaven, besloot ik - weliswaar wat later - toch nog een gokje te wagen en een mailtje te sturen.

Ik was dolgelukkig toen ik een antwoord kreeg en het boek naar mij werd opgestuurd in ruil voor een éérlijke reactie. (Hierbij wil ik dus zeggen dat alles wat ik nu over dit boek zal vertellen ook écht is zoals ik het heb ervaren).

Om te beginnen wil ik Uitgeverij Rood feliciteren met hun eerste boek en krijgen ze van mij complimenten voor de prachtige cover! Als je alleen daar naar kijkt, merk je meteen op dat het een fantasyverhaal is en dat vind ik net mooi. Het is een simpele kaft, maar wekt toch interesse en nieuwsgierigheid. Stiekem vind ik fantasy-kaften ook veel mooier op deze manier, want een model vind ik veel minder passen. Ook de titel vind ik erg mooi. Hij geeft in het begin eigenlijk niet veel prijs over het verhaal - wat dus voor veel vraagtekens zorgt - maar bevat toch ook dat fantastische element dat gewoon aanwezig móét zijn bij dit soort boeken.

Het eerste wat mij opviel aan dit verhaal was het feit dat het ergens niet meteen fantasy-achtig aanvoelt. Ja, er komen zeker magische wezens in voor, maar dat is pas later in het boek. In het begin voelt het een beetje aan als een feelgood-roman waarin een meisje haar filmster in het echt tegenkomt en dolverliefd probeert zijn aandacht te trekken.

Een mooi gegeven; Jason is niet je standaard droomprins. In het begin van het verhaal merk je dat hij eigenlijk vrij arrogant is en vaak ook onbeleefd tot respectloos overkomt. Voor mij maakt dat hem tot een écht personage; hij is niet perfect en heeft zo ook zijn eigen problemen, die hij nodig moet leren oplossen. Na een tijdje wordt hij wel leuker (en stiekem zie ik hem ook wel zitten).
Ook Sansa is een leuk hoofdpersonage en ik kan haar echt als een vriendin zien. Zij is net zomin perfect en is best triest omdat ze het gevoel heeft nooit haar eigen leven te hebben geleid. Een klein minpuntje was het feit dat ze niet echt als een 21-jarige overkwam, eerder als een puber van een jaar of zestien. Dat merk je ook wel aan haar denkwijze, waarbij ze soms nogal simpel reageert of niet erg diepzinnig overkomt. Gelukkig verandert dat in de loop van het verhaal en ontwikkelt zij zich tot een jonge en zelfstandige vrouw. Dat vind ik prachtig aan dit verhaal.

De verhaallijn is ook origineel. Oké, er zijn een paar elementen waar je misschien bij kan zeggen dat ze niet bijster vernieuwend zijn, maar zo gaat dat nu eenmaal. Boeken kunnen niet altijd perfect zijn, en in ieder onderwerp kan je wel een ander verhaal herkennen. Toch vind ik het erg goed gevonden van de schrijfster om de twee personages samen op te sluiten in een herenhuis, omgeven door duistere wezens. Zeker als je achter de boodschap van het hele boek komt; prachtig!

Het verhaal leest lekker snel weg en de pagina's zijn niet erg groot, waardoor je vlot doorheen het boek gaat. Ik was echt verbaasd toen het uit bleek te zijn, want ik had het gevoel dat ik helemaal niet lang bezig was. Dat is ook leuk voor mensen die graag lezen, maar het toch liever houden op iets dunnere boeken, of verhalen die sneller lezen. Soms vond ik dat gebeurtenissen wel te snel werden opgelost, alsof het allemaal niet zo heftig was als het leek. Dat is een klein aandachtspuntje.
Qua schrijfstijl kan ik niet zeggen dat de schrijfster eruit springt, maar het is wel aangenaam om te lezen. Soms is het taalgebruik een beetje makkelijk, of kinderlijk, maar dat schakelt iets later weer om. Het leest gewoon vlot weg, zo makkelijk is het.

Soms had ik wel het gevoel dat ik een jeugdfantasy in plaats van een YA aan het lezen was, dus het was een beetje zoeken. Dit boek wordt bestempelt als een fantasy-roman, maar ik zou toch voor een iets jongere leeftijdscategorie gaan. Voor mij is dit boek nog net een YA, omdat er toch een paar intiemere stukjes inzitten die kleinere lezertjes echt nog niet hoeven te lezen.

Hieruit kan ik concluderen dat De kleur van mijn dromen een fijne Fantasy-roman is die vlot leest, een prachtige boodschap bevat en een geslaagd debuut is. Ik kijk al uit naar meer!

Ik dank Uitgeverij Rood voor dit recensie-exemplaar en kijk al uit naar meer boeken van deze uitgever! Succes nog in de toekomst!