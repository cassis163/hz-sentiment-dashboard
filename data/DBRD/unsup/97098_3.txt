'Wees onzichtbaar' van Murat Isik is zeker één van de meest gelezen en besproken romans op Hebban over de laatste 15 maanden.

Dit gegeven heeft mij er uiteindelijk ook toe aangezet om zelf dit boek eens te gaan lezen.
Na lezen, kan ik me echter niet aansluiten bij de overwegend (zeer) positieve recensies en waarderingen., die ik hier op Hebban aantref.

Toegegeven: Murat Isik hanteert een vlotte schrijfstijl in een alledaagse taal, wat het boek makkelijk leesbaar maakt.
Maar... het mist voor mij een echte verhaallijn en daardoor ook spankracht.
Het is meer een nogal afstandelijke 'observatie' van een reeks gebeurtenissen in het leven van Metin, een Turkse jongen uit de Bijlmermeer.
De veelal korte hoofdstukken, die vaak losstaan van elkaar, zijn telkens vrij losse momentopnames uit het leven van dit gezin.
Ook had het boek gerust wat korter gekund (600 blz/kleine druk). Nu krijg je soms te veel 'van het zelfde' en wat overbodige uitweidingen.

Positief is dat we een goed inzicht krijgen in de immigratie problematiek van een gezin, dat worstelt met haar aanpassing aan de Nederlandse samenleving.

Hoewel geschreven vanuit het standpunt van Metin is dit niet de grote 'coming of age' roman geworden.

Mijn waardering ligt ergens tussen 3 en 4 sterren, maar uiteindelijk is het toch maar drie geworden.
De minpunten maken dat het voor mij geen 'vier' verdient in mijn beoordelingsranking .