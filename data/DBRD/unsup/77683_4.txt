Dit is dus deel 3 van een trilogie. Zelf heb ik alle drie delen van die trilogie direct na elkaar gelezen (in een kerstvakantie enkele jaren terug). En dat was toch wel heel fascinerend.

Alle drie boeken geven een gefragmenteerd beeld van de levensloop van Jonas Wergeland, en van zijn poging om zijn eigen identiteit en het hele Noorse culturele landschap te herscheppen via een serie gedramatiseerde tv-documentaires. Die (fictieve) documentaires geven dan een nieuw en rijk beeld van steeds weer een andere beroemde Noor, en daarmee van het land Noorwegen, maar tussen de documentaires door zoekt Wergeland ook via allerlei verhalen naar een nieuw en rijk beeld van zijn eigen bestaan. In elk deel worden daarom allerlei gebeurtenissen uit Wergelands leven vanuit meerdere perspectieven verteld.Waarbij soms Wergeland zelf de verteller is en soms iemand anders die dan ook meteen een andere invalshoek kiest.

Maar die trilogie doet daar nog weer een schepje bovenop: in elk deel wordt een heel andere insteek op het leven van Wergeland gekozen, zodat gebeurtenissen die in deel I onbelangrijk waren in deel II of III juist heel belangrijk worden, of dat een gebeurtenis in deel I totaal anders geinterpreteerd wordt in deel III. De moraal lijkt dat over elk leven op oneindig veel manieren kan worden verteld, dat elke levensloop oneindig veel totaal verschillende en zelfs tegengestelde verhalen en interpretaties mogelijk maakt, en dat ieder leven dus oneindig rijk is. Als je maar het talent hebt om al die verschillende verhalen te zien. Als je maar de fantasie hebt om zelfs triviale voorvallen met elkaar te verweven in een bont geschakeerd verhaal.

Zo af en toe vond ik de trilogie ook wel wat overspannen en irritant. Maar die moraal (zie boven) vind ik wel heel mooi, eigenlijk, en diverse passages (zoals de beschrijvingen van de door Wergeland gemaakte gedramatiseerde documentaires) vond ik wel heel meeslepend geschreven. Een aanrader dus!