De Twaalf gaat verder waar De Oversteek eindigde. Babcock wordt aan het einde van het eerste deel vernietigd, maar dat was natuurlijk niet de enige viraal die bezig was met het ten onder laten gaan van de wereld. Er worden missies opgezet om de andere van De Twaalf ook te vernietigen, zodat de ondergang van de wereld kan worden gestopt en er weer opgebouwd kan worden naar de wereld van vroeger.

Op de kaft van het boek zien we een meisje van ik denk ongeveer 17 jaar. Het is in dezelfde stijl als het eerste deel van deze trilogie. Beetje sepia-kleuren, de titel is wit en de rest in blauwe letters. Bovenaan staat een quote van Stephen King ‘Een van de grote werken uit de Amerikaanse fantasyliteratuur’. Ik vind het een aantrekkelijke kaft en ik zou het zeker oppakken in de winkel. Wat ik wel jammer vind is dat ze weer een quote van Stephen King hebben genomen, want ik weet zeker dat er meer auteurs zijn die een goed woord over hebben voor dit boek/deze boeken!

Het begin van het boek begint met een korte samenvatting van het eerste boek ‘De Oversteek’. Het is slechts een samenvatting van 5 pagina’s, waar het eerste boek 994 pagina’s telt. Dus het is een erg summiere samenvatting, maar wel even fijn om alles weer een beetje op te frissen. Je hebt alles weer enigszins helder voor ogen en je kan de rest invullen met je geheugen. Een handige manier om het boek te starten voor als je het eerste boek al gelezen hebt, maar heb je het eerste boek niet gelezen dan zal het te kort door de bocht zijn.

Wat een heerlijke schrijfstijl heeft Cronin toch. Persoonlijk vind ik het erg prettig lezen en ik vlieg dus door de pagina’s heen. Zijn omschrijving van alles is gedetailleerd, waardoor je helemaal in het verhaal komt te zitten. Je ziet alles voor je en waant je een personage van het verhaal.

Een klein minpuntje dat ik dan nog kan vinden is dat ik sommige stukjes met Amy niet helemaal snap. Ze lijkt zich soms te bevinden in een droomwereld, maar dat volg ik dus nog niet helemaal. Misschien dat dat allemaal wordt uitgelegd of naar voren komt in het laatste deel van de serie!

Het boek bestaat uit verschillende delen die zich elk afspelen in een andere tijd. Dit wordt aan het begin van het deel aangegeven, wel met een tijdsaanduiding waar je even over na moet denken, en loopt niet chronologisch. Daardoor moest ik soms een paar keer terugbladeren of het deel waar ik aan begon eerder of later was dan het deel waar ik net mee klaar was.

In dit tweede deel leer je een aantal nieuwe personages kennen en komen er ook verschillende verhaallijnen/personages bij elkaar. Wat ontzettend knap gedaan en geweldig leuk! Je begrijpt weer iets meer van het verhaal en het maakt het hierdoor zoveel aantrekkelijker en plezieriger om door te lezen. Je wil weten hoe alles in elkaar past en waar alles toe gaat leiden. Wel werden er een aantal personages geïntroduceerd waar je vervolgens niets meer van hoort. Vond ik jammer, maar misschien hebben die nog een betekenis en komen die nog terug in het derde deel.

Uiteindelijk geef ik de Twaalf 4.5 sterren. Ik vind het echt een heel leuk verhaal, een aantrekkelijke schrijfstijl en een interessante indeling van het boek. Paar kleine minpuntjes, maar dit vind ik niet de aftrek van 1 hele ster waard. Al met al; lezen deze trilogie!