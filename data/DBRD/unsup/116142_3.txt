Uitvaartondernemer Paddy Buckley rijdt per ongeluk de broer van de meest beruchte maffiabaas van Dublin dood. Zijn laatste uren lijken geteld… Of toch niet?

De laatste dagen van Paddy Buckley schept al voor het lezen hoge verwachtingen. Op de voorkant prijkt een knalrode sticker die het boek aanprijst als een verhaal ‘voor de fans van The Sopranos’.Dit zijn nogal grote schoenen om te vullen voor een debuterend schrijver. Toch weet de eerste helft van het boek deze verwachtingen op sommige punten waar te maken; de krankzinnige situaties waarin Paddy terecht komt en de spitsvondige dialogen maken van hem een innemende hoofdpersoon. Hoe redt hij zich bijvoorbeeld uit een onprofessionele amoureuze ontmoeting met een cliënte? De situatie wordt nijpend als zij tijdens hun romantisch samenzijn komt te overlijden. Massey weet deze, en andere absurdistische gebeurtenissen, geloofwaardig neer te zetten.

In de war over de eventuele consequenties van zijn seksuele escapade rijdt Paddy Donal Cullen aan, de broer van de beruchte crimineel Vincent Cullen. De volgende ochtend belt de familie Cullen de uitvaartonderneming met het verzoek de begrafenis te regelen. Vanaf het moment dat Vincent erachter komt dat Paddy niet alleen de man is die de begrafenis regelt, maar ook de moordenaar van zijn broer, verandert het boek van een zwartkomische roman in een actiethriller. De titel van het boek doet vermoeden dat Vincent erin slaagt om de moordenaar van Donal een kopje kleiner te maken. Helaas maakt de proloog al duidelijk dat Paddy het verhaal kan navertellen. Deze wetenschap haalt vooral de spanning uit de uiteindelijke confrontatie met Vincent.

Het is verrassend dat Paddy zich beroept op spirituele praktijken om uit de handen van de meest angstaanjagende maffioso van Dublin te blijven. Door zich los te maken van zijn lichaam is hij letterlijk in staat om een situatie vanuit een andere hoek te bekijken, een out of body experience. Het lichaam van Paddy functioneert op deze momenten los van zijn geest; hij is in staat om de situaties waarin hij belandt op deze manier te beschouwen en op te lossen. Massey had Paddy beter met beide benen op de grond kunnen laten staan. Een uitvaartondernemer heeft immers elke dag al te maken met mensen die het aardse voor het hemelse verruilen.