Peter James is bekend door zijn thrillers met hoofdinspecteur Roy Grace als hoofdpersoon. Met zijn boeken heeft hij tientallen prijzen gewonnen. Ultiem bewijs is geïnspireerd door ene Harry Nixon, die dertig jaar geleden met James contact opnam en vertelde dat hij bewijs had dat God bestaat. James vond dat Nixon oprecht overkwam en wat hij te zeggen had, intrigeerde hem. James besloot er een boek over te schrijven. Daarvoor deed hij veel literatuuronderzoek en sprak hij met religieuze leiders over welke gevolgen een dergelijk bewijs zouden hebben voor gelovigen. Hij leefde er zelfs vijf dagen als monnik voor op Athos. Het verhaal is fictie en niet het relaas van Nixon.  

Ross Hunter, getrouwd met Imogen, is onderzoeksjournalist. Terug van reportages die hij in Afghanistan maakte, wordt hij benaderd door Harry Cook. Cook vertelt Ross dat hij het ultieme bewijs heeft dat God bestaat. Hij verduidelijkt dit met een verhaal rond de afstandelijke relatie die Ross met zijn overleden broer Rick had. Hoewel Ross niet erg gelooft in de beweringen van Cook, weet Cook hem toch zover te krijgen om diens aanwijzingen te onderzoeken. Daartoe geeft Cook hem de coördinaten van de plaats waar Ross een belangwekkend relikwie kan vinden. Hoewel Cook bij zijn zoektocht bijna het leven laat, raakt de ambitieuze Ross in de ban van het idee dat hij met een groot artikel zijn carrière een boost kan geven. Tijdens zijn zoektocht blijken er heel wat andere belanghebbenden bij de mogelijke vondsten van relikwieën op te duiken die de niet opgevende Ross het leven zuur maken. Door helemaal te focussen op zijn werk levert dit Ross niet alleen gevaar, maar ook huwelijksproblemen op.

Het is een ingewikkeld verhaal met een heel scala aan personages die allerlei complotten smeden. Er zijn namelijk heel wat verhaallijnen die parallel lopen aan het hoofdverhaal over de speurtocht van Ross. Niet altijd is even duidelijk wat het belang van sommige van die zijpaden voor het verhaal is. Het uitvoerige vooronderzoek van de auteur heeft geleid tot een grote hoeveelheid feiten, citaten, historische informatie en beschouwingen over religie, die een plaats in het verhaal hebben gekregen. Ondanks dat is Ultiem bewijs een meeslepend verhaal over een groot mysterie. De hoofdstukken zijn erg kort en het tempo in het verhaal is hoog. Beide maken het lezen heel plezierig.  

Ross wordt neergezet als een scherpzinnige onderzoeksjournalist die het naadje van de kous wil weten. Voor kenners van de Roy Grace serie blijken de karaktereigenschappen van Ross Hunter in sterke mate overeen te komen met die van Roy Grace. Beide zijn nieuwsgierig, vastberaden, niet bang aangelegd en integer. Vreemd is wel dat deze geslepen onderzoeksjournalist behoorlijk lichtgelovig overkomt, aangezien hij weinig sceptisch reageert op de beweringen van Cook.  

Misschien mag de lezer van het uitgangspunt van het verhaal, namelijk is er bewijs dat God bestaat, niet anders verwachten, maar de ontknoping is niet erg overtuigend. Niettemin heeft Peter James een boeiende thriller geschreven waarin onder meer wordt aangegeven welke instanties in de wereld zich bedreigd zouden voelen als er bewijs zou zijn van Gods bestaan. In zekere zin vertoont het verhaal overeenkomsten met De Da Vinci-code van Dan Brown, waarin ook gezocht wordt naar bewijs van Gods bestaan. De uitwerking is echter heel anders. Het is een verhaal dat, ondanks het grote aantal pagina’s, zo boeiend is dat de lezer het boek snel uit heeft.