In de tuin door Noëlle Smit

Hoe blij kan je zijn met de verhuis van iemand anders? Heel blij! Ik ben zo blij dat Noëlle een paar jaar geleden van hartje Amsterdam naar het platteland is verhuisd want het (prachtige) resultaat van deze verhuis heb ik nu in mijn handen.

In de tuin is een groot kleurrijk kijkboek, vol prenten die wel schilderijen lijken. Per maand laat Smit aan de hand van een dubbele pagina zien wat er in de moestuin al dan niet aan het gebeuren is. Met daaronder een regeltje uitleg, hoewel de tekeningen voor zich spreken. Tekeningen is een flets woord voor wat er van deze pagina’s spat; het lijken stuk voor stuk wel schilderijen boordevol leven, vrolijke details en kleur. Veel kleur.
Vol nostalgie alla Alain Grée maar ook helemaal van nu.

Ik heb, tot hier toe, de neiging kunnen bedwingen om pagina’s uit het boek te scheuren en in een kadertje aan de muur te hangen. De perfecte afwerking en schoonheid van dit boek als geheel houden me tegen, de prenten an sich (“Wat ruikt het lekker in de tuin” mét roodborstjesnest) geven mijn handen goesting.

Over goesting gesproken, de goesting (in haar tuin, in dit boek) van Noëlle toont zich op elke bladzijde. Wat In de tuin tot een boek maakt dat groot en klein seizoenen lang zullen koesteren.
De veelheid aan details maken dat dit boek nooit verveelt en altijd inspireert.