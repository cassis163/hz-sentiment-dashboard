‘Alles houdt op te bestaan’ speelt zich af in het jaar 1982 en vertelt het verhaal van het echtpaar Clare. Wanneer George Clare op een winterse namiddag uit zijn werk komt, treft hij het levenloze lichaam van zijn vrouw in huis aan.

Hun driejarige dochter zit in de hal en is niet in staat hem te vertellen wie er verantwoordelijk is voor haar moeders dood. George wordt in het moordonderzoek direct aangemerkt als hoofdverdachte.

Wat heeft zich in het huis afgespeeld? Welke geheimen hadden de Clares voor elkaar? Op subtiele wijze laat Brundage steeds meer doorschemeren over het problematische huwelijk, de relaties van het echtpaar met vrienden en buren en de gekwelde geschiedenis van de vorige bewoners van het huis.

Visie van de recensent
Met ‘Alles houdt op te bestaan’ heeft Brundage een roman afgeleverd die leest als een literaire thriller en een vleugje Hitchcock in zich herbergt. Of het werkelijk het etiket ‘thriller’ dient te krijgen waag ik te betwijfelen; ‘literaire roman’ zou ik passender vinden.

“Afwezig dacht hij aan de theorie van Burke –dat je het sublieme in de natuur alleen kon beleven via verwondering die op haar beurt weer een staat van openbaring was en dat alleen angst je toegang kon geven tot zo’n verheven ervaring.”

Brundage vertelt met ‘Alles houdt op te bestaan’ een diepgaand verhaal, met een bijzonder nauwgezette uitwerking van de diverse interessante personages. Hun karakters en hun manier van handelen worden door de auteur op kundige wijze gepresenteerd.

“Ze wilde dichter worden. Ze was bezeten van Keats. Ze droeg vaak zijn gedichten voor terwijl ze naakt op de enige stoel zat.”

Naarmate het verhaal vordert, neemt ook de flow in schrijfstijl toe, alsof de auteur moest ‘warmlopen’. Laat dit dus zeker niet afschrikken aan het begin van het boek. Verder lezen is alleszins de moeite waard!

“Ze verzwijgt de moord. Iets waarvoor ze haar voor de rechter kunnen slepen als ze erachter komen, dat weet ze, maar het kan haar niet schelen.”

Deze complexe roman laat een huiveringwekkende indruk achter.
Over de auteur
Elizabeth Brundage studeerde aan de Universiteit van Iowa Writers, waar ze haar MFA ontving in het schrijven van fictie, evenals een James Michener Award voor haar uitstekende prestaties.

Alvorens zich toe te leggen op het schrijven van romans was Brundage scenarioschrijver voor het American Film Institute in New York. ‘Alles houdt op te bestaan’ (All Things Cease to Appear) is haar derde roman. Eerder schreef ze al Somebody Else’s Daughter en The Doctor’s Wife.

Uitvoering
Uitgever Hollandsdiep
Paperback, 496 pagina’s
ISBN: 9789048830107
Vertaling: Lucie Schaap en Maaike Bijnsdorp

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl/