De verloren familie vertelt het verhaal van Peter, June en Elsbeth. Tijdens de Tweede Wereldoorlog heeft Peter zijn vrouw Masha en zijn twee dochtertjes Ginger en Vivien verloren. Zelf belandt hij in een concentratiekamp. Na de oorlog vertrekt hij naar Amerika, waar een neef van zijn vader woont, om daar een nieuw leven op te bouwen. Hij begint een restaurant, genaamd Masha’s, waar hij zich volledig op stort. Hij ontmoet June en samen krijgen zij een dochter, Elsbeth.

Het verhaal is onderverdeeld in drie delen, verteld vanuit de drie hoofdpersonages, Peter, June en Elsbeth. In het eerste deel wordt door middel van flasbacks verteld wat er in de oorlog met Peter is gebeurd. Daarbij maken we per deel een sprong in de tijd, van de jaren 60, naar de jaren 70 en 80. Het is interessant om steeds vanuit een ander persectief te lezen wat Peter’s trauma en het hier niet over kunnen communiceren als gevolg heeft op zijn verdere leven en wat de invloed hiervan is op June en Elsbeth.

De schrijfstijl is prettig. De verschillende tijdsbeelden van de jaren 60, 70 en 80 worden zeer beeldend weergegeven. Mooi zijn ook de menukaarten van restaurant Masha’s, ooit de grote droom van Peter en Masha.

Door de tekst op de achterflap verwacht je een oorlogsroman. Toch gaat het verhaal meer over de gevolgen die de oorlog heeft op Peter en daarmee op June en Elsbeth. Dit maakt het boek meer tot een familiegeschiedenis dan een oorlogsroman.

Het boek is boeiend genoeg om te lezen, maar is geen verhaal dat lang blijft hangen.