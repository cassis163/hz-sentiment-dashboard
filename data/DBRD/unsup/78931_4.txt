Brenna Spector is een priv√©-detective die lijdt aan hyperthymesia, een zeldzame neurologische aandoening die maakt dat je je alles tot in detail kunt herinneren. Meestal ligt er aan het ontstaan van de aandoening een traumatische gebeurtenis ten grondslag en in het geval van Brenna is dat de verdwijning van haar oudere zus Clea, die dertig jaar geleden in een auto stapte en nooit meer thuis kwam. De nooit opgeloste verdwijning achtervolgt Brenna nog iedere dag.

Als haar vroegere baas Errol Ludlow haar vraagt onderzoek te doen naar de verdwijning van performancekunstenares Lula Belle weigert Brenna aanvankelijk maar haar nieuwsgierigheid wordt gewekt als zij een video van Lula ziet. In die video vertelt Lula een verhaal over een gebeurtenis uit Brennas jeugd en het verhaal komt precies overeen met de herinnering die Brenna ervan heeft. Hoe kan Lula Belle dit weten? Wat weet zij over de verdwijning van Clea? Is deze mysterieuze vrouw in de schaduw misschien haar vermiste zus Clea? Brenna raakt geobsedeerd door de zaak en begint aan een gevaarlijk speurtocht.

Alison Gaylin is een Amerikaanse journaliste die in diverse kranten en tijdschriften vooral over kunst en entertainment heeft geschreven. In 2005 debuteerde ze met de thriller Hide your eyes en met dat boek werd ze genomineerd voor de prestigieuze Edgar Award. Met de thriller en ze was (And she was) won ze in 2013 een Shamus Award. In het donker is deel twee in de Brenna Spector serie.

In een mooie en ontspannen schrijfstijl construeert Alison Gaylin een interessant en boeiend plot met Lula Belle als middelpunt. Een performancekunstenaar die de harten van vele mannen sneller doet kloppen. Er blijft veel te raden bij haar half pornografische optredens waarbij haar gezicht altijd in het donker is. Dat verklaart ook haar enorme populariteit. Zij is een mysterie, een hype en een cult.

De personages zijn goed uitgewerkt. Brenna is sympathiek maar zij zal nooit de prijs van moeder van het jaar winnen. De manier waarop zij met haar 13-jarige dochter omgaat irriteert af en toe. Trent LaSalle, haar assistent en computernerd is achter de fraaie woorden over zijn veroveringen en het vele haargel, een man met een gouden hart. Nick Morasco is de politie-inspecteur die erg behulpzaam is maar iets voor Brenna lijkt te verbergen.

Belangrijk in het verhaal is de neurologische aandoening waaraan Brenna lijdt. Tijdens het onderzoek komen regelmatig herinneringen aan haar jeugd naar de oppervlakte. Ze helpen haar bij het onderzoek, zijn moeilijk te onderdrukken maar maken Brenna ook kwetsbaar. Alison Gaylin verwerkt ze kundig in het verhaal zonder dat ze verwarring veroorzaken.

Het verhaal komt wat traag op gang maar als de vaart er eenmaal inzit is in het donker een thriller die heerlijk leest en boeit. Je krijgt steeds stukjes informatie die je een idee over de afloop geven maar die afloop is uiteindelijk toch heel anders dan je je had voorgesteld. De ontknoping is spannend, origineel en geloofwaardig. Er is een open einde met een aantal vragen die hopelijk in een volgende Brenna Spector thriller beantwoord zullen worden.