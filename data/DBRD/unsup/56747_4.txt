Jim Czajkowski schrijft onder het pseudoniem James Rollins verschillende avonturenthrillers waaronder de Sigmareeks, een serie waarmee hij wereldwijd groot succes boekt. Maar Rollins houdt ook van vernieuwing en onder die drang is hij met een nieuwe serie gestart.
In bijna al zijn eerdere boeken komt archeologie, een andere passie van hem, wel ter sprake. Zijn belangstelling beperkt zich niet alleen tot het verzamelen van kennis, hij is eveneens een verwoede verzamelaar van curiosa. Dat komt hem goed van pas want zijn nieuwe serie, De orde van de Sanguinisten, is gebaseerd op religie, historie, occultisme, macht en onmacht. Het eerste deel heeft hij met zijn Amerikaanse collega Rebecca Cantrell geschreven; het is onlangs onder de Nederlandse titel In bloed geschreven verschenen. Cantrell heeft de New York Bestseller Award gewonnen en staat bekend om haar vaardigheid in het creëren van spanningsbogen. Voor Rollins is dat ook de reden geweest voor dit coauteurschap, en met succes!
De 32-jarige archeologe Erin Granger is in Caesarea in Israël met een belangrijke opgraving bezig als ze plotsklaps naar Massada wordt gestuurd, op enkele honderden kilometers afstand van Caesarea. Na een even plotse als vernietigende aardbeving is daar een grote historische graftombe bloot komen te liggen. Binnenin ligt het lichaam van een jong meisje. Sporen wijzen erop dat het meisje iets heeft moeten beschermen maar wat dat is geweest, is niet duidelijk. Wel vindt Erin Granger aanwijzingen dat Duitse soldaten het graf tijdens de Tweede Wereldoorlog hebben geplunderd.
Een plotseling opduikende priester, Rhun Korza, beweert dat het om 'Het Bloedboek' gaat, een boek dat door Jezus Christus met zijn eigen bloed is geschreven en de wereld moet behoeden voor totale vernietiging. Openen mag alleen door een vooraf geselecteerd drietal uit de profetie. Naast de priester zijn dat Erin Granger en sergeant Jordan Stone die bij de aardbeving al zijn manschappen heeft verloren. Gedrieën vertrekken ze naar Duitsland om het verdwenen boek te zoeken.
In bloed geschreven is een typische Rollinsthriller waarin actie en historie hand in hand gaan. Een voor elkaar onbekend drietal moet in goede verstandhouding een verdwenen boek zoeken waarvan bekend is dat de toekomst van de wereld in gevaar komt als het in verkeerde handen valt. Granger en Stone ontdekken vrij snel dat de merkwaardige priester over vreemde eigenschappen beschikt. Dat is in beginsel voldoende om een verhaal vol mystiek, esoterische voorvallen en onverwachte wendingen voorgeschoteld te krijgen. Als de zoektocht wordt gehinderd door andere, al even merkwaardige, partijen blijkt daar voldoende dreiging vanuit te gaan om de missie uiterst verrassend en spannend te laten verlopen. In een mum van tijd ontplooit zich een levensgevaarlijke zoektocht. Geleid door slechts summiere aanwijzingen, voert deze tocht doorheen een aantal Europese landen om tenslotte in Vaticaanstad te eindigen. Dan Brown had het zeker niet beter gedaan, wellicht wel anders.
Rollins heeft in deze nieuwe serie duidelijk voor snelheid en spanning gekozen. Geen moeilijke wetenschappelijke vraagstukken die het tempo naar beneden halen maar een rollercoaster van gebeurtenissen die de lezer dwingt zijn rug te rechten! In het bevredigende slot wordt het primaire vraagstuk wel opgelost, maar blijven ook genoeg zaken open, onuitgesproken of onbeantwoord om te hopen dat de auteur niet te lang zal wachten met het volgende deel.