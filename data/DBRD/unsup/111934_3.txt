‘De wijsheid van de witte wolf’ vertelt over de zwarte wolf en de witte wolf. Deze beide wolven staan voor wijsheid, zachtaardigheid en liefde (witte wolf) en onrust, angst en woede (zwarte wolf). Door middel van volksverhalen wordt getoond dat we zelf invloed hebben op welke wolf de overhand krijgt in het dagelijks leven.

De cover straalt rust uit door het kleurgebruik. De illustratie laat heel mooi zien hoe de verhouding tussen beide wolven zou kunnen zijn: een grote witte wolf op de achtergrond, maar op de voorgrond toch weer die zwarte wolf, weliswaar kleiner.

Het boek is opgedeeld in hoofdstukken die beginnen met een kort volksverhaal. Hierna wordt uitleg gegeven en de link met de zwarte en witte wolf gelegd. Vervolgens wordt af en toe een oefening gegeven, meestal een bepaald soort meditatie.

Het prettigst is het om het boek ergens in je buurt te hebben en zo nu en dan één of twee hoofdstukken te lezen. Dat geeft je de kans om het goed te laten bezinken en eventueel de oefeningen in de praktijk te brengen. De oefeningen zijn, ook voor beginners, over het algemeen prima te doen.

De meeste tips zijn niet echt nieuw, we weten het eigenlijk allemaal wel. Tóch is dit een goed boekje, het geeft je de gelegenheid weer eens bewust bezig te zijn met jezelf en bepaalde situaties anders te benaderen.

Een leerzaam, fijn leesbaar en praktisch boekje voor wie meer inzicht in zichzelf wil vinden.