BOEK 10 is een lovenswaardig en bijzonder project, waarbij tien schrijvers tegelijk een eigen boek presenteren en op de markt brengen. Dit alles onder de professionele begeleiding van Godijn Publishing. De Vlaamse auteur Marc Kerkhofs (1964) is dit keer één van de tien gelukkigen met zijn thrillerboek Beet.

Wat gebeurt er, als je in een waterput een onbekend vreemd wezen aantreft? George, de onderhoudsmedewerker op een carwash, weet hierover alles te vertellen. Ook zijn vrouw Diana – een rasechte boerendochter – wordt met het mysterieuze dier geconfronteerd. Meer zelfs: ze wil er zorg voor dragen. Totdat de aap uit de mouw komt…

“Ofwel vergaat dat beest van de honger, dacht George, ofwel ziet het wat voor een broekschijter ik ben. Hij luisterde naar het lage gegrom, dat hij twee weken eerder ook hoorde.”

Beet wordt omschreven als een “thriller met tanden”. Dat is het boek niet echt; het is eerder een braaf fantasy verhaal, vermengd met psychologische spanning. Toch is het flink genieten van de guitige en ongeremde schrijfstijl van Kerkhofs, alsook van de geslaagde plot. Een vermakelijk verhaal, waarin vooral George als belangrijkste karakter duidelijk wordt uitgetekend.

Protagonist George is aanvankelijk een eenvoudige grijze muis die het groene monster Splinter ontmoet. Verder in het boek merk je evenwel verder dat de brave man in ieder geval meer is dan enkel maar een zacht gekookt ei.
De auteur bewijst hier dat een boek best intrigerend kan zijn, met eenvoudige personages en zonder bovenaardse toestanden of constructies.
Wil je als echte thrillerlezer eens iets anders dan anders, dan ben je bij Beet wel aan het juiste adres. Verwacht aldus geen ondraaglijke spanning, gruwelijke moorden of stevige acties. Wat je ervoor in de plaats krijgt, is een amusant boek dat vakkundig is neergeschreven.
Fantasy? Jazeker. Horror is het zeer zeker niet. De grote winnaar heet toch wel humor.