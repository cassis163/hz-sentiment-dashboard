‘Oorlogsbrieven’ is gebaseerd op circa honderd brieven die een van de auteurs op de zolder van haar grootouders vindt en die geschreven zijn tijdens de Tweede Wereldoorlog. Uit deze brieven blijkt dat er, gedurende de Hongerwinter waarbinnen het grootste deel van de briefwisseling plaatsvindt, in het dagelijks leven in Nederland niet veel te merken is van een geallieerde landing. Wel van het afsluiten van gas en elektriciteit en het feit dat het voedsel opraakt. De briefwisseling binnen de familie Spaanderman in 1944 en 1945 gaan derhalve niet over politiek, maar over kou, honger en wanhoop.

Auteurs Vergunst en Mathijssen selecteren en verrijken deze briefwisseling met historische context en anekdotes, waarmee zij laten zien hoe gewone mensen leefden en overleefden in een uitzonderlijke episode in de Nederlandse geschiedenis.

Visie van de recensent
‘Oorlogsbrieven’ is een verrijking van mijn beeldvorming over het dagelijks leven van de gewone burger tijdens de Tweede Wereldoorlog. Natuurlijk is er een grote hoeveelheid informatie beschikbaar over deze periode. Er is veel over geschreven en er zijn massa’s films. Dit boek is daarop echter een waardevolle aanvulling.

Dat heeft voornamelijk te maken met het feit dat het boek is gebaseerd op een briefwisseling die daadwerkelijk plaatshad in de periode van september ‘44 tot en met juni ’45. Het betreft voornamelijk de briefwisseling binnen de familie Spaanderman.

“Met de voedselpositie is ’t hier zeer slecht gesteld en ik moet er geregeld met de fiets op uit, om dikwijls nog zonder thuis te komen.”

De welhaast triviale onderwerpen geven een uitstekend en waarheidsgetrouw beeld van het wel en vooral wee van een ‘doodgewoon’ gezin in de Hongerwinter.

“Laatste week weer wat rustiger, er werden tenminste geen menschen zoo op straat meer opgepakt, maar je weet niet wat ze nog van plan zijn.”

Samen plaatsten de twee auteurs deze unieke vondst aan brieven in historisch context en geven er een toelichting bij. Overigens is de, in het boek opgenomen stamboom, van grote toegevoegde waarde in verband met de uitgebreidheid van de familie Spaanderman.

“Wat een verblijdend bericht gisteren middag dat Maastrigt gevallen was, nu hopen we maar dat spoedig meer mag volgen.”

Kortom, een belangwekkend document en een waarheidsgetrouwe getuigenis van het leven van een doorsnee familie tijdens de Hongerwinter.

Over de auteurs
Nieske Vergunst (1983) studeert Cognitieve Kunstmatige Intelligentie en promoveert bij
de Faculteit Informatica. Na haar promotie werkt ze als projectmanager op het gebied van ICT-innovaties bij Kennisnet en Schoolinfo en als beleidsmedewerker informatica bij NWO. Sinds 2015 is ze communicatieadviseur bij de Faculteit Bètawetenschappen van de Universiteit Utrecht.

Lisanne Mathijssen (1987) is Acquirerend redacteur, Commissionair en editor bij HarperCollins Holland.
Daarnaast heeft zij haar eigen bureau, Taal-correctie.nl. Taal-correctie richt zich op het redigeren van Nederlandse teksten op spel-, taal-, en stijlfouten en geeft zij taalcursussen aan bedrijven, waardoor medewerkers creatiever en correcter met taal leren omgaan.

Uitvoering
Uitgever: Atlas Contact, Uitgeverij
Paperback, 288 pagina’s
ISBN10: 9045030276
ISBN13: 9789045030272

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl