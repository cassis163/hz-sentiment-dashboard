In deze coming-of-ageroman maken we kennis met Aaron die opgroeit onder de rook van Rotterdam. Zijn moeder vloekt en rookt vooral, zijn vader zit gevangen omdat hij een man neer geslagen heeft. Het was/is geen gelukkig huwelijk. Aaron bijt zich erop vast dat hij naar de MAVO wil en dat lukt hem ook, ondanks de moeilijke omstandigheden waaronder hij opgroeit, en een totaal niet betrokken moeder. Tijdens zijn MAVO tijd komt Aaron in contact met Art, een sportschoolhouder, die hem onder zijn hoed neemt. Aaron wordt een vechter en met het prijzengeld dat hij verdient betaalt hij zijn studie.
De weg naar volwassenheid gaat voor Aaron niet over rozen maar toch behaalt hij een aantal successen. Niet alleen op gebied van kickboksen, maar hij weet uiteindelijk ook zijn moeder zover te krijgen het geheim te vertellen over zijn vader.

Het boek is opgebouwd uit korte hoofdstukken, en is geschreven vanuit het Ik-perspectief. Ik moest even wennen aan de schrijfstijl, maar het boek is zo krachtig geschreven dat je al gauw gepakt wordt door het verhaal. Je wordt als lezer meegenomen in de worstelingen die Aaron doormaakt, de twijfels die hij heeft en de keuzes die hij maakt.
Als we dan toch de betere Nederlandse boeken aan het verfilmen zijn (Publieke werken, Knielen op een bed van violen, de helleveeg) dan mag dit boek van mij de volgende in de rij zijn.