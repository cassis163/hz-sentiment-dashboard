De ontvoering is het tweede deel uit de kids-lawyer serie van John Grisham. s Werelds jongste advocaat, Theo Boone, staat voor een nieuwe zaak. De ontvoering van zijn vriendin April Finnemore.
De 13 jarige April komt uit een probleem gezin. Haar ouders zijn s avonds vaak weg en dan zit het meisje alleen thuis. Om zich niet zo eenzaam te voelen belt ze dan even met Theo. De avond voor haar verdwijning laat zij Theo weten dat ze bang is. Zo erg zelfs dat ze zichzelf heeft opgesloten in haar slaapkamer. De volgende morgen is zij verdwenen. Al snel wijst de politie een verre neef van de familie aan als verdachte. De neef is zojuist uit de gevangenis ontsnapt en is in Strattenburg gesignaleerd. Theo en zijn vrienden starten zelf een zoektocht en krijgen hierbij hulp van Theos excentrieke oom Ike. Zouden zij de vermissing van April kunnen oplossen?
De ontvoering is een spannend verhaal. Ik denk dat kinderen zich heel goed kunnen inleven in het boek. Je moet er toch niet aan denken dat een klasgenoot wordt ontvoerd. Het is ontroerend om te lezen hoe de kinderen hier mee omgaan en hoe zij zich inzetten om hun klasgenootje/ vriendin terug te vinden. De acties van Theo zijn niet altijd even geloofwaardig, maar hoeft een (kinder)boekenheld ook niet altijd te zijn vind ik. De schrijver beveelt het boek aan voor kinderen vanaf 14 jaar, maar ik denk dat hij ook prima is voor jongere goede lezers die van een spannend boek houden. De onderwerpen die aan bod komen zoals vermissing, verwaarlozing en zelfs het vinden van een lijk zijn best heftig, maar Grisham weet het allemaal kindvriendelijk te omschrijven. Verder wisselt hij de heftige momenten af met grappige voorvallen (zoals de pratende papegaai in de rechtbank), waardoor de ontvoering geen dramatisch verhaal wordt. Ik vind het boek een echte aanrader en hoop in de toekomst nog veel Young adult boeken van John Grisham tegen te komen in de boekhandel!