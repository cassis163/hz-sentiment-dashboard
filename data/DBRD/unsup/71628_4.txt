Wat vertelt MUS Creatief (de uitgever) over dit boek:
Hygge (spreek uit ‘hu ga’) is een Deens woord dat het gevoel beschrijft van gezelligheid, comfort en tevredenheid. Het is bijna onmogelijk om het te vertalen in het Nederlands. Hygge is misschien wel de reden dat de Denen tot de gelukkigste mensen op aarde te rekenen zijn. Hygge staat vol met recepten om met vrienden te delen en te eten, craftideeën voor in huis, inspiratie om te genieten van kleine dagelijkse dingen. Of het nu een warme kop chocomel, een hartverwarmende kom pompoensoep of een knuffelig paar viltslippers zijn, je zult zien dat Hygge je een warm gevoel geeft vanbinnen.

6 Hoofdstukken.
Leef Hygge bestaat uit 6 hoofdstukken. In het eerste hoofdstuk wordt in een aantal stappen uitgelegd hoe dat je zelf de Hygge-sfeer in huis kunt halen. Hoe kun je je huis nou zo’n fijn, knus gevoel geven? Er wordt uitgebreid gesproken over bijvoorbeeld het in huis halen van natuurlijk licht en meer frisse lucht. Maar er wordt ook verteld over houtvuur, brandhout (en hoe je voor een ecologisch alternatief kunt kiezen) en er wordt uitgebreid ingegaan op het onderwerp kaarsen. Een mooi begin dus!

Hoofdstuk 2 deelt een aantal leuke DIY tips om voorwerpen te maken die voor een instant Hygge-gevoel zorgen. Denk aan een leuke mokmuts, een heerlijk geurend lavendelzakje of bijvoorbeeld vilten sloffen. Hoofdstuk 3 gaat over het decoreren van je huis en hoofdstuk 4 staat vol met lekkere recepten voor een gezellig avondje in huis. Pompoensoep (check!), gekruide cider, geglazuurde vanillekoekjes, you name it! Hoofdstuk 5 gaat over buitenactiviteiten van het seizoen (hoe maak je een kampvuur?) en het laatste -zesde- hoofdstuk vertelt over simpel plezier. Denk hierbij aan samen spellen spelen, lezen bij een haardvuur of badderen bij kaarslicht.

Het boek zelf.
Het boek is voorzien van prachtige foto’s, mooie afbeeldingen en heeft een behoorlijk hoog Pinteresty gehalte. Heerlijk vind ik dat, hierdoor blijf ik maar bladeren en lezen. De hoofdstukken zijn heel netjes verdeeld en het boek zelf is heel rustig en overzichtelijk ontworpen. Je zou kunnen zeggen dat dit boek ook helemaal Hygge is, haha ;-) Ben je op zoek naar wat meer rust, gezelligheid en me-time momenten in je leven? (en ja, dat ben je want we leven in een behoorlijk hectische maatschappij) Dan denk ik dat je veel baat zult hebben bij dit boek. De recepten, de DIY’s en de vele inspiratie zijn duidelijk en mooi uitgewerkt. Laat die winter nu maar komen, ik ben er klaar voor…!