Disclaimer: Ik ken Roderick van onze gesprekken op diverse comic cons, heb samen met hem meegeholpen met de promotie van Bloedwetten 2 en deelgenomen aan panels op Comic con Amsterdam in 2017. Er was ook even sprake van dat we samen zouden meewerken aan hetzelfde SF-project.

9 Ik heb me zeer verbaasd dat er bij deze titel geen vijf sterren recensies stonden op Hebban. Een signaal dat er met het sterrensysteem iets mis is, want sommige schrijvers verzamelen vijf sterren door gratis boeken uit te delen (ik zal hier geen namen noemen) terwijl dit verhaal zelfs meerdere twee sterren recensies krijgt. En dat terwijl dit een verhaal is van een werkelijk veelbelovende schrijver, die in de paar duizend woorden die hij kreeg voor deze publicatie een volledig verhaal neerzet, met een sympathieke hoofdpersoon, dat ook nog eens vlot is geschreven, met mooie beeldspraak en genoeg dynamiek om het spannend te laten zijn. Het enige minpunt dat ik heb op te merken is het einde, waar de hoofdpersoon erg impulsief handelt en zijn ouders ook wel snel keuzes maken. In een kort verhaal kan het waarschijnlijk niet veel anders, maar terugkijkend maakte dat het slot een beetje ongeloofwaardig. Het mysterie wordt verder mooi opgebouwd. Ook was ik aangenaam verrast door het feit dat dit een volbloed SF-verhaal is. Biologisch onderzoek op de Noordpool tijdens een nieuwe ijstijd, geevolueerde ratten, een tocht door een vreemd bevroren landschap (dat zelfs lijkt te bloeden, waarschijnlijk door bacteriegroei - zie de 'bloedende' ijsmassa's in Antarctica). Een krachtig verhaal over de gevolgen van klimaatverandering en de noodzaak te 'consuminderen' dat de concurrentie zeker aankan met de SF-boeken die ik als kind en tiener las. Vergeleken met de SF-verhalen voor volwassenen die ik lees ken ik betere - 0ok omdat het idee van een nieuwe ijstijd al vaker is uitgewerkt (alhoewel ik denk dat Roderick in Nederland tot de top behoort), maar als jeugdboek is dit echt van hoog niveau. Stel je erop in om een jeugdverhaal te lezen en je wordt aangenaam verrast. Ik vind dat deze Splinter meer lezers mag vinden en verwacht dat het volwassen SF-boek dat Roderick nu aan het schrijven is zelfs nog een stuk beter zal zijn. Dit is een schrijver om in de gaten te houden.