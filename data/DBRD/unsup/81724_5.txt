Zo'n 35 jaar geleden is dit boek me op de basisschool voorgelezen. Destijds vond ik het een geweldig verhaal vanwege alle beeldspraak en metaforen. Het is me altijd bijgebleven. Een goede reden om het uit de jeugdbibliotheek te halen en eindelijk eens zelf te lezen. De avonturen rondom de lawaaimakers van Decibel, de gevaarlijke granaatappelboom, enz. zijn nog even vermakelijk als toen. Je zou kunnen denken dat een boek uit 1972 inmiddels wel gedateerd is. Maar niks is minder waar. De politiek kent nog steeds zijn kopstukken en de jongens van de pers blijven aasgieren. Helden blijven geliefd en jongeren verliefd. 'De koning van Katoren' kan nog prima mee en heeft aan mijn jeugdherinnering geen enkele afbreuk gedaan.