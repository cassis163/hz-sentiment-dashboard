Op een van de Facebook thrillerpagina's werd mijn aandacht gevestigd op de schrijver Linwood Barclay. Ik had net voor de kerst op een kerstmarkt in een klein dorp in het graafschap Limerick waar ik woon een van zijn boeken gekocht, niet beseffend dat ik dat boek: "no time for goodbye" en 10 andere boeken van deze schrijver al in het Engels in mijn reader had staan. Ik besloot om het familie-epos "de Thibaults" even aan de kant te leggen en "trust your eyes" van deze schrijver (in het Nederlands verkrijgbaar als "geloof je ogen") te lezen. Ik heb het vanochtend uitgelezen en het is een van de weinige thrillers die ik vijf sterren heb gegeven.

Ray heeft een broer, Thomas, die aan schizofrenie lijdt. Hun vader komt te ovelijden en Ray gaat terug naar het huis om tijdelijk voor Thomas te zorgen en zaken af te wikkelen. Thomas zit bijna de hele dag op streetview van het programma whirl360.com (een soort google maps), waar hij alle straten en routes in grote steden uit zijn hoofd leert voor het geval er een ramp gebeurt waardoor computers niet meer toegankelijk zijn in een tijd dat niemand meer papieren kaarten gebruikt. Tijdens een van zijn virtuele bezoeken aan New York ontdekt hij een hoofd in een plastic zak voor een raam. Het lijkt alsof de persoon vermoord wordt.

Dit boek deed mij denken aan het betere werk van Robert Goddard. Net als bij zijn boeken worden hier gewone mensen bij gebeurtenissen betrokken die ze liever vermijden. Naast het thrillerelement is de relatie tussen Thomas en Ray erg mooi beschreven, hetgeen een extra dimensie aan het boek geeft. Daarnaast zijn er verschillende verhaallijnen die de aandacht vasthouden. Was het ongeluk van de vader wel een ongeluk? Wat voor geheim draagt Thomas met zich mee? Het verhaal wisselt ook een aantal keren van perspectief.
De wendingen in het verhaal doen natuurlijk aan en houden samen met de verschillende verhaallijnen de aandacht vast. Alhoewel er een aantal moorden in het boek worden gepleegd, spat het bloed niet van de pagina's en is het vooral het interessante verhaal dat je aan het lezen houdt. Het boek blijft tot het eind toe spannend en interessant. Een aanrader.
NB: De foto op de Nederlandse uitgave is net niet wat het zijn moet. Waar is de plastic zak?