Toen ik Miriam en haar man Peter in het afgelopen seizoen van het TV programma Floortje naar het Einde van de Wereld zag, was ik onder de indruk van het prachtige Nieuw Zeelandse landschap waarin zij leven. Er kwam alleen al wel snel een vraag bij mij op: waarom zou je zo willen leven? Helaas kwam het antwoord daarop niet in de aflevering van Floortje en hoopte ik het te vinden in het boek dat Miriam over haar leven schreef. Ik was dan ook blij toen ik het won bij een winactie van AKO op facebook.
De van oorsprong Nederlandse Miriam Lancewood (1983) leert haar man Peter kennen in India in 2005. Peter heeft zijn goed betaalde baan als universitair docent en zijn bezittingen in Nieuw Zeeland dan al vaarwel gezegd. Peter noemt zichzelf een “moderne nomade”. Miriam voelt zich erg aangetrokken tot de 30 jaar oudere Peter en samen reizen ze door de Himalaya en Zuidoost Azië om na een aantal jaren in Nieuw Zeeland aan te komen.
In het boek beschrijft Miriam de laatste zes jaar van hun leven in Nieuw Zeeland waarvan ze het grootste gedeelte midden in de wildernis leven. Ze overnachten in trekkershutten, vakantiehuizen van vrienden en bekenden maar het liefst nog gewoon in hun tentje op een beschut plekje. Ze doorkruisen zo het hele land.
Miriam weet zich bekwaam te maken in het jagen met pijl en boog voor het nodige vlees, verder leven ze van planten, bessen en water uit de natuur. Dat dit niet altijd even gemakkelijk is, wordt al snel duidelijk in Miriam's verhaal. Je staat er verbaasd van dat ze beiden nooit gewond zijn geraakt of ernstig ziek zijn geworden. Ook geeft zij een kijkje in haar zielenroerselen, want dat het leven in de wildernis heel wat met je doet is eigenlijk niet meer dan logisch.
Het verhaal heeft een prettige stijl en leest vlot. Helaas komt de verveling die Miriam vooral in het begin van haar avonturen ervaart ook tussen de regels door gluren want het verhaal valt vaak in herhaling. Hoe mooi de Nieuw Zeelandse wildernis ook beschreven wordt, soms bijna met spirituele trekjes, bij de zoveelste bergtop of uitzicht over een vallei weet je het echter wel.
Waarom Miriam en Peter voor dit leven gekozen hebben, is mij ook na het lezen van het boek niet geheel duidelijk geworden maar eigenlijk doet dit er ook niet toe. Ze hadden de mogelijkheid om deze keuze te maken en ze hebben het gewoon gedaan. Waarom niet?