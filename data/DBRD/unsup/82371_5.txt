Als Laura na een avondje uit thuis komt, doet ze een gruwelijke ontdekking. Haar ouders zijn vermoord. Ze gaat bijna onderdoor aan haar verdriet en doet tot ontzetting van haar tante Anja, de zus van haar moeder een zelfmoordpoging. Laura wordt opgenomen in een psychiatrische inrichting.

Verpleegkundige Joritt met dubbel t loopt stage op deze afdeling en is geïntrigeerd door dit meisje. Wat is er gebeurd? Hij gaat op onderzoek uit.

In de psychiatrische kliniek leert Laura een aantal mensen kennen, knettergek, psychisch gestoord of gewoon in de war. Mensen kunnen het leven niet aan. Ze sluit vriendschap met een aantal meiden en probeert zo goed als ze kan haar staande te houden. Gelukkig is daar Joritt, de verpleegkundige, die haar steunt en haar helpt in haar zoektocht naar de moord op haar ouders.

Voor de Facebookgroep Kinderboeken mocht ik deze YA lezen. ‘Eén waarheid’ is het debuut van Swagerman. En wow ‘Eén waarheid’ is een kanjer van een YA debuut. (En door dit boek weet ik ook waarom ik zo graag YA lees, en denk dat de jeugd tegenwoordig maar boft met boeken die speciaal voor deze leeftijdsgroep worden geschreven.)

Vanaf het eerste hoofdstuk word je de wereld van Laura ingetrokken. Je voelt de ontzetting, de onmacht en het onbegrip waarom nu juist haar wereld moest instorten. De liefdevolle tante Anja kan niets aan haar verdriet doen, Laura’s kat Milo biedt haar troost, maar dat is niet genoeg. En dan gaat het mis.

Na het lezen van ‘Een waarheid’ was ik letterlijk ondersteboven en moest ik even bijkomen. ‘Eén waarheid’ leest als een trein, een trein die op stoom komt en doordendert. De mensen in de kliniek worden fantastisch neergezet.
Afgelopen nacht droomde ik over Laura. Als een boek dit doet kan ik niet anders dan de volle mep sterren geven.

Zijn er dan geen minpunten vragen jullie? Ja, ik heb er wel één, ik had graag wat meer over tante Anja willen lezen. Maar goed het is wat het is, oftewel een aanrader met hoofdletter A. Lees het en ervaar het.