Van In die niet langer een Duveltje drinkt?

In dit jubileumboek van Aspe, die nu 20 jaar als auteur werkzaam is, krijgen we te maken met de wantoestanden in de farmaceutische industrie. Het begint met een vreemde overval bij een werknemer van een farmaceutische firma. Deze overvaller, die wij later leren kennen als John Bold, treft de vrouw des huizes aan. Deze biedt John iets aan wat hij als een echte "ladykiller" niet kan weerstaan, en maakt er dan ook dankbaar gebruik van. Wat nu het hele idee van deze overval was is in eerste instantie niet duidelijk want er werd enkel een oude computer en een niet al te dure auto meegenomen.

Pas wanneer Van In verder in de zaak duikt blijkt dat er heel wat meer achter steekt. Wanneer Van In blootgesteld wordt aan een zeer gevaarlijke bacterie is er een hoofdrol weggelegd voor Versavel, die daarnaast ook nog eens verliefd wordt op een getuige in deze zaak. Zal het hem lukken om de waarheid te achterhalen en daarnaast de remedie te pakken kunnen krijgen, waarmee Van In genezen kan worden, of is het tijdperk Van In voorbij en zal Versavel voortaan de hoofdrol spelen in de boeken van Aspe.

In deze jubileumeditie is de rol van Van In behoorlijk gereduceerd en stapt Versavel duidelijk verder naar voren nu Van In wordt getroffen door een dodelijke bacterie. En een Van In die geen Duveltjes meer blieft en een Versavel die plotseling meer alcohol drinkt dat we ooit van hem gewend waren? Aspe lijkt een iets andere weg te zijn ingeslagen met zijn boeken.

Maar ondanks de wat onverwachte wijzigingen is ook dit weer een boek om lekker een middag te ontspannen. Geen hoogdravende teksten of ingewikkelde intriges, maar genoeg spanning om door te willen lezen. Prettig geschreven en makkelijk weg te lezen.