De achterflap van het boek klinkt veelbelovend: drie koninginnen die een gevecht op leven en dood aangaan. Toen ik aan het boek begon verwachtte ik dan ook veel actie en spektakel, met de koninginnen Katherine, Mirabella en Arsinoe die elkaar proberen te doden en zo de kroon te winnen, maar dat bleek in de eerste helft van het boek niet zo te zijn. Het eerste helft van het boek ging over de 16-jarige verjaardag van de koninginnen en over de voorbereidingen op de Beltane, een festival dat het Jaar van de Troonbestijging inluidt. Tussendoor lees je ook nog over de verliefdheden van Jules, een vriendin van koningin Arsinoe. Het tempo van de eerste helft van het boek lag dus een beetje laag.

Maar bij de tweede helft van het boek vloog ik opeens door het boek heen. De Beltane is begonnen en de drie koninginnen probeerden op hun eigen manier aan iedereen te laten zien hoe sterk ze zijn. Ook begonnen de plottwisten te komen. Het tempo lag hoog en er was veel meer actie dan in het eerste helft van het boek. Er waren twee enorme cliffhangers op het einde, waardoor mijn mond openviel van verbazing. Op dat moment ging door mijn hoofd ‘Nee! Je eindigt een boek toch niet zo?! Geef me snel het volgende deel in de serie!’ Het is nog onduidelijk wanneer dat verschijnt, maar een ding is zeker, ik MOET dat lezen na die cliffhangers!

Er zijn zes vertelperspectieven in het verhaal, uiteraard van de drie hoofdpersonen Katherine, Mirabella en Arsinoe, maar ook nog van drie andere kleinere personages. Dat laatste vond ik een beetje overbodig. Ik had wel genoeg aan drie POV’s met de zusjes, maar het was ook wel leuk om een kijkje te nemen in het hoofd van de drie personages die het dichtst bij de zusjes staan, namelijk Jules, Natalia die een gifmengster is die Katherine helpt en Luca, de priesteres van Mirabella. Je kan goed met deze zusjes meeleven en krijgt al snel een band met ze. Ik vond ze daardoor alle drie fantastisch, dus ik zou echt niet kunnen kiezen wie van de drie de kroon zou moeten krijgen en welke twee dood zouden moeten gaan. Dat maakt het verhaal ook heel erg spannend.

Koninginnen is een leuke YA-fantasy en een goed begin van een nieuwe serie. Hoewel het verhaal in de eerste helft van het boek nogal traag is, maakt de tweede helft het weer helemaal goed. Het einde van het verhaal smaakt naar meer!