De boeken van Ransom Riggs: De bijzondere kinderen van mevrouw Peregrine en Omhulde stad zijn overal ter wereld een groot succes. In 2011 riep Amazon het eerste deel van de trillogie zelfs uit tot het beste Young Adult-boek van het jaar. Volgend jaar belooft een magisch jaar te worden voor de Nederlandse fans. In januari verschijnt het laatste deel van de serie: Bibliotheek der zielen. Twee maanden later kunnen we de bijzondere kinderen eindelijk met eigen ogen aanschouwen in de bioscoop. En last but not least zal de schrijver op 24 april aanwezig zijn op het YALFest, het Young Adult Literatuur Festival in Utrecht. De kaartverkoop is inmiddels gestart! http://www.yalfest.nl/ Jammer dat wij niet, net als de hoofpersoon van deze trilogie, kunnen tijdreizen…..


Jacob is dol op zijn opa. Opa Abraham vertelt hem vaak verhalen uit zijn jeugd. Als kind moest de Joodse Abraham vluchten voor de Duitsers en kreeg hij onderdak in een weeshuis vol bijzondere kinderen. Als volwassen man maakte opa in het geheim jacht op gevaarlijke monsters. Hij is geen nazi-jager, zoals je misschien zou verwachten. Opa jaagde op monsters die het gemunt hadden op bijzondere mensen, zoals hijzelf en de kinderen uit het weeshuis. Jacob hing aan opa’s lippen als de oude man zijn verhalen vertelde. Wanneer Jacob opgroeit, begint hij steeds meer aan opa’s verhalen te twijfelen. Als hij de oude man op een dag stervend aantreft, heeft hij hier spijt van. Jacob erft van zijn opa een brief van mevrouw Peregrine (de directrice van het weeshuis) en diverse foto’s. Hij haalt zijn vader over om samen af te reizen naar het afgelegen eiland in Wales, waar het weeshuis gelegen zou moeten hebben. Terwijl vader rustig aan zijn nieuwe boek werkt, gaat Jacob stiekem op zoek naar de ruïne van het weeshuis. Al snel komt Jacob er achter dat opa niet gelogen heeft. Het weeshuis en de kinderen zijn er nog. Ook het gevaar, waar opa zijn kleinzoon voor waarschuwde, is nog altijd aanwezig. Zie hier de filmtrailer: https://www.youtube.com/watch?v=wVegDhDxLeU .


Wat maakt het boek nu zo bijzonder? Ten eerste trekt de cover van het boek de aandacht. Op de voorkant is een geheimzinnig zwevend meisje te zien. Wie is zij? Een geestverschijning? Is het een trucage? Het boek staat vol met dit soort kinderfoto’s. Bij het zien ervan wil je maar één ding en dat is er achter komen wie deze kinderen zijn. Je voelt de mysterieuze aantrekkingskracht van het boek. Achter in het boek staat de herkomst van de foto’s vermeld. Het blijken allen authentieke foto’s te zijn, afkomstig uit archieven van diverse verzamelaars. Neem hier een kijkje in het fotoalbum van Robert Jackson : http://www.huffingtonpost.com/ransom-riggs/creepy-children-photos_b_1008759.html. Ransom Riggs heeft een prachtig en huiveringwekkend verhaal rondom deze aparte foto’s gemaakt. Wat verder opvalt aan het boek is dat het heel mooi vormgegeven is. Alle foto’s zijn afgedrukt op een bruine achtergrond, waardoor het lijkt of je door een oud fotoalbum bladert. Verder staan er levensechte tekeningen, brieven en een kopie uit een boek in afgedrukt.


Op diverse sites staat als adviesleeftijd voor dit boek 15 plus vermeld. Gezien de inhoud en de schrijfwijze van het boek mag dit leeftijdsadvies best wat naar beneden. Bij het zien van de cover zou je kunnen denken dat het om een horrorboek gaat, maar dat is beslist niet waar. Laat je hierdoor niet afschrikken. Het boek bevat de ingrediënten van een sprookje: monsters, kinderen met bijzondere eigenschappen, slechteriken tegenover personen met een goed hart, een held en natuurlijk een grote dosis fantasie. Mijn advies zou zijn: het boek is voor 12 jaar en ouder en iedereen daarboven die nog in sprookjes gelooft!