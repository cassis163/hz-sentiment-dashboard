8+ Ik had een bizarre ervaring bij het lezen van dit boek. Nietvermoedend begon ik aan het tweede verhaal, 'Fuga in frictieloos porselein' van Tais Teng en Paul Harland, dat begon met een bizarre naam en iemand die in een aquarium celibaatkevers opzuigt. Dat zei me allemaal niets. Maar naarmate ik verder kwam in het verhaal begon er iets bij me te knagen (niet de kevers). Er kwamen elementen me bekend voor. Vooral de held die niet zo heldhaftig was, en een monster dat tegelijk de bewaarplaats is van de kennis van een beschaving. En uiteindelijk realiseerde ik me dat ik het verhaal als jonge tiener al eens had gelezen! Ik had het echter onthouden als een serieus SF-verhaal, met een bedrukkende sfeer en een gruwelijk einde. Die gruwel bleek echter maar 1 regel te betreffen. Mijn jeugdige verbeelding had die behoorlijk uitvergroot, en de absurdistische beschrijvingen en satirische elementen vergeten ... Het blijft een mooi verhaal!
Ook andere verhalen in de bundel kwamen me bekend voor, zoals het verhaal van Gerben Hellinga, die fascinerende buitenaardse rassen opvoert, ook al blijven zijn menselijke karakters wat eendimensionaal. Ook hier een soort die reageert op de emoties van anderen.
De kwaliteit van deze bundel is hoog, met verrassend veel harde SF-verhalen, of minstens verhalen die zich in de ruimte afspelen, en wat minder postapocalyptische verhalen of kleinschaliger drama's. Dit heeft ook te maken met het feit dat de bundel de top 5 verhalen uit de King Kong awards bevat, en de jury daarvan had kennelijk een voorkeur voor fantasievolle ruimteverhalen. Ook het tweede verhaal van Paul Harland speelt zich bijvoorbeeld af op een andere planeet, met een detective die zich voor een vreemde zaak geplaatst ziet.
Het verhaal van Julien Raasveld is wel post-apocalyptisch, maar heel goed en beeldend geschreven (met telepathische katten en dat is in mijn optiek altijd een plus!), en een mooie wending aan het slot. Een aanrader.
Het verhaal van Eddy C. Bertin in deze bundel snapte ik niet helemaal, maar dat zal aan mij liggen, het korte verhaaltje daarna heeft een mooie wending, maar helaas een die je als lezer al van ver ziet aankomen. Deze bundel bevat wat meer fantasy en magisch realisme dan vorige edities, zo beschrijft Wim Gijsen een tocht naar de hemel die voor de vraagsteller nogal frustrerend moet zijn. Want wie die god is waar de hoofdpersoon het over heeft begrijpen de engelen maar niet. De tabletten van het labyrinth, van Patrick Bernauw vond ik heel sterk, met de suggestie van een andere wereld en een andere beschaving, die door de tijd is ingehaald. Een bijna lovecraftiaanse sfeer, want wie heeft het labyrinth uit de titel eigenlijk gebouwd? Thomas Wintner voegt een luchtig robotverhaal toe en Reinold Widemann beschrijft een toekomstige maatschappij waar overbevolking een tol heft en uitgerangeerden een wreed lot treft. Een sterk slot ook. Ezechiel vond ik niet zo sterk - het leek ergens heen te gaan, maar het slot wist me niet zo te grijpen. Wel sterk vond ik het verhaal van Wim Burkunk. Ook dat had ik eerder gelezen (dus waarschijnlijk heb ik ooit Ganymedes 8 uit de bibliotheek meegenomen). Het is verbeeldingsvol, met wetenschap gelardeerd en eindigt met een sterk, verontrustend beeld.
Kortom, weer veel sterke verhalen en de moeite van het lezen zeker waard! Dat een aantal van deze verhalen me zeker 25 jaar zijn bijgebleven onderstreept voor mij het niveau van de Nederlandse fantastische literatuur in deze bundel die zeker niet onderdoet voor het internationale veld (al zal het aanbod van verhalen in het Engels hoger zijn, en zal voor vergelijkbare de selecties strakker wezen - hier zaten wel een paar verhalen tussen die onderhoudend waren, maar niet meer dan dat). Zeker aan te raden!