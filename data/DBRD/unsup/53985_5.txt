"Ik mag dan wel een soort van dood zijn, maar ik heb nog steeds een reputatie hoog en vooral levend te houden." ~ p12.

Of je nu als 12-jarige je billen uit je broek lacht, of als 100-jarige je knieÃ«en moet klemmen uit angst voor "tranen" van het lachen. Met je zaklamp onder de dekens, of in een luistoel met vergrootglas. Dit zijn de boeken waar we allemaal van kunnen genieten.

"Als iemand die ook maar een beetje anders is niet meetelt, dan wordt het saai en stil in deze wereld." ~ p95.

De Monsterfabriek is het tweede boek uit de serie Griezel & Co. en vertelt het verhaal van Frederick en zijn bijzondere vrienden. Met hun bureau Griezen en Co. zorgen zij er inmiddels voor dat mens en Monsterlingen vreedzaam samen kunnen leven. Tot er op een dag vreemde berichten binnen komen. Een onbekende dreiging zorgt ervoor dat Monsterlingen door het hele land op de vlucht slaan. Wanneer de paniek en dreiging ook Schreiberg weet te bereiken tijdens het griezelcarnaval, kan Frederick niets anders doen dan op onderzoek uit te gaan!
Het verhaal is zo geschreven dat je niet eens je ogen hoeft te sluiten om het voor je te zien. Tijdens het lezen dansen de beelden voorbij van de zwarte rook van Victor, de windsel van Engelbert tot aan de okselzweetverdamper van Fredrick. Wat een heerlijk verhaal om je als lezer in te verliezen. De fantasie spat er gewoon vanaf. Dit boek lees je met tranen op je wangen van het lachen, gefronst tijdens de spannende stukken en soms met dicht geknepen neus omdat, nou ja, dat moet je zelf maar onder vinden. Maar boven alles is dit een verhaal om jezelf in te verliezen. Om weer even kind te kunnen zijn en te dromen van een wereld waarin gek heel gewoon is. En met een prachtige boodschap: wees niet bang voor het onbekende!

"Mensen zijn soms dom. Ze reageren zo, omdat ze dingen niet weten. Ze zijn bang voor anderen die ze niet kennen." ~ p95.

Alles wat Peter van Roermund schrijft is gewoonweg magisch. Ik denk niet dat hij ooit een boek zal schrijven waar ik niet 100% van zal genieten. Sommige mensen zijn geboren om hun verhalen de wijde wereld in te sturen.