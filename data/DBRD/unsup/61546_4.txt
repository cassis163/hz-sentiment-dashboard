Wat zegt de titel van dit boek de lezer? Drie keer trouwen met steeds een feest? Of heeft het woord “bruiloft” hier wellicht een andere betekenis?
Almudena Grandes onthult in dit boek dat dit woord wel degelijk iets anders kan betekenen.

Een groep vrienden en kennissen van Manolita houdt zich bezig met allerlei vormen van verzet waaronder het drukken van pamfletten. Manolita houdt zich de eerste tijd afzijdig van deze activiteiten en wordt ook wel ‘MeisjeRekenNietOpMij’ genoemd. Doordat haar broer Manolita bij het verzet betrekt en zij de nodige risicovolle opdrachten gaat vervullen, ontwikkelt zij zich van een bescheiden, niet-opvallende jonge vrouw van 18 jaar tot een geharde verzetsstrijdster. In deze periode heeft zij tegenstrijdige gevoelens over mannen en heeft zij weinig behoefte zich te binden. Uiteindelijk een volwassen vrouw geworden gaat zij een relatie aan met een langdurig gevangen verzetsstrijder, van wie zij eerder informatie moest krijgen over de werking van drukpersen.

Almudena Grandes weet op gedetailleerde wijze het dagelijks leven te beschrijven tijdens de Spaanse burgeroorlog, gevolgd door het bewind van dictator Franco. De tegenstanders van de dictatuur lopen gevaar gearresteerd te worden en leven veelal in armoedige omstandigheden, hebben honger, maar hebben toch de moed om zich te verzetten. Dit boek geeft een goede aanvulling op eerder verschenen romans die op dit tijdvak betrekking hebben. Voor de liefhebbers van geschiedenis maar ook voor een goede roman een zeker aan te bevelen boek.