Samenvatting
Rani Diaz wordt opgeroepen voor een zaak, waar een vrouw vermoord is terug gevonden in een hotelkamer. Het slachtoffer is de vijfentwintigjarige Jill Van Regenmortel. Op de beelden van de bewakingscamera ziet Rani de verdachte met een masker op en in de hotelkamer staat een boeket met lila rozen.

Een beetje later gaat Rani een ander slachtoffer bezoeken in het ziekenhuis. Kat werd door een man zwaar mishandeld in haar appartement. Haar middelvinger is afgehakt en een hakenkruis is op haar lichaam gekerfd. De dader had ook een brief achtergelaten met 'Denk je nu echt dat je ongestraft door het leven kan huppelen?' erop. Sierra, de vriendin van Kat, had er nooit bij stilgestaan dat iemand haar of Kat haatte. Maar deze brief zegt iets compleet anders. Ook hier had de dader een masker op en in de kamer staat net hetzelfde boeket met lila rozen.

Al snel vinden Rani en haar team enkele mogelijke verdachten. Nick Verhulst, die een relatie had met Jill. Of Marco De Wilde, de ex-man van Sierra. Hij heeft alvast een motief: wraak. Alhoewel hij tijdens het verhoor er niet echt uitsprong, wil dit voor Rani nog niet zeggen dat hij onschuldig is. Of Claudine Dumortier die verliefd is op Nick Verhulst en misschien kon ze het niet verdragen dat hij een relatie had met Jill.

Wanneer Nick zijn alibi wordt ontkracht door een snelheidsovertreding is Rani meer en meer overtuigd dat hij achter de moorden zit. Maar voorlopig heeft ze nog niet genoeg bewijzen. Het enige wat ze als aanknopingspunt hebben, is het kleur lila.

Rani moet haar idee over Nick herzien, wanneer Claudine Dumortier dood wordt terug gevonden in haar huis en Nick een beetje verder met twee kogels in zijn lichaam. Het is voor Rani en Simons duidelijk dat ze niet alleen met een seriemoordenaar te maken hebben. Maar ook met een monster. Hij noemt zichzelf Payat wat staat voor 'Hij die komen zou'. Rani wil de mogelijkheid van een wraakactie niet uitsluiten. En ze is er van overtuigd dat Nick Verhulst er toch nog ergens iets mee te maken heeft.

Rani en haar team doen er alles aan om er voor te zorgen dat er geen doden meer gaan vallen. Maar vinden ze het verband tussen Nick en alle vrouwen? En wat is de betekenis van de kleur lila? Zullen ze op tijd zijn om de veiligheid terug in Mechelen te brengen?

Hoofdpersonen
Rani Diaz
Ze is een hoofdinspecteur moordzaken bij de Mechelse politie. Ze is een kleine en tengere Italiaanse furie met een bruine krullenbos.

Al snel heeft ze een relatie met de nieuwe wetsdokter Frederik Mathieu. Vier jaar geleden beëindigde Rani haar relatie met haar verloofde Gerard, nadat ze hem had betrapt met haar beste vriendin.

Haar moeder is gestorven en haar vader heeft zijn gezin verlaten om een nieuw leven te beginnen in Peru. Rani is de voogd van haar zusje Romy. Ze hadden nog een zus, Teresa, maar zij was gestorven.

Bert Simons
Hij is de corpulente collega van Rani. Hij en Rani hebben hun eigen vriendschap, waar niemand tussen komt. Simons heeft een hart van goud en daar is Rani zich van bewust, zo is ze nog altijd onder de indruk over de manier hoe hij mensen kalmeert. Simons is de oudste zoon van een gezin met negen kinderen.

Petra
Ze is de jongste rechercheur van Rani's team. Rani vindt Petra een superdame. Je kan rekenen op haar intuïtie en intelligentie.

Fien
Ze is het laatst bij het team gekomen, maar door haar humor en enthousiasme is Fien compleet aangenomen door de andere teamleden.

Kathirah Al Saadi
Ze wordt Kat genoemd. Door haar relatie met Sierra wordt ze afgewezen door haar familie, wat haar heel ongelukkig maakt. Maar ze kiest voor Sierra.

Sierra Capaldi
Ze werkt als verloskundige. Op het werk heeft ze ook haar vriendin Kat ontmoet. Door die ontmoeting was Sierra weggegaan van haar man Marco De Wilde.

Nick Verhulst
Hij is getrouwd met Jenny en de vader van een tweeling Stan en Staf. Hij had een relatie met Jill, die hij na een tijd meer als een stalkster beschouwde, waardoor hij de relatie wou beëindigen. Nick is de eigenaar van laboratorium Prevent.

Symbolen en motieven
Controle
Ondanks haar gevoelens voor Frederik wil Rani dit nog niet vertellen op het werk. Ze houdt graag privé en werk gescheiden en wil het ook zo liever houden.

Frustratie
Zowel Simons als Rani hebben het gevoel dat ze in rondjes draaien tijdens het onderzoek, wanneer ze denken dat ze een antwoord hebben gevonden worden ze weer geconfronteerd met een situatie, die alles weer van de tafel gooit. Maar beiden zijn te koppig om zomaar hun schouders te laten hangen. Ze moeten en zullen de dader vinden, kost wat kost.

Bedrog
Zowel Kat, de vriendin van Sierra, als Jenny, de vrouw van Nick, voelt zich bedrogen door de persoon waarvan ze houdt. Ze vertrouwden hen voor honderd procent en komen nu tot de conclusie dat het allemaal leugens zijn. En beide vrouwen weten niet direct wat ze met deze ontdekking moeten doen.

Structuur en perspectief/vertelwijze
Het boek is opgedragen aan Laurenz en Larissa, de kinderen van de auteur en bestaat uit 370 bladzijden, die verdeeld zijn over een proloog, 67 hoofdstukken en een epiloog. Het verhaal geeft het standpunt van Rani Diaz, Kathirah Al Saadi, Sierra Capaldi, Nick Verhulst, Claudine Dumortier en Jenny, die geschreven zijn in derde persoon.

Thema
De geheimen komen vanzelf.

Tijd en plaats
Het verhaal speelt zich af in het heden in Tokyo, Mechelen, Boortmeerbeek, Rijmenam, Keerbergen, Bonheiden, Beersel en Hurghada.

Evaluatie
Sterre Carron slaagt erin om de personages goed uit te schrijven. De stoere Rani met haar leuke collega's zijn personages van vlees en bloed. Zo komt naast Rani's werk ook haar privéleven uitgebreid aan bod. Sterre Carron heeft een aangename schrijfstijl en combineert de gruwelijkste scènes met de gevoeligheden van de slachtoffers, zonder te verpinken. Het verhaal is een politiethriller, verdeeld over korte hoofdstukken wat er voor zorgt dat je het vlot uitleest. Het is een boek en een talent dat je moet ontdekken.