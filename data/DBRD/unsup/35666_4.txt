Merthe krijgt iets te horen wat haar leven compleet op zijn kop zet. In een klap wordt het beeld dat ze van haar ouders en zichzelf hadden,  genadeloos onderuit gehaald. Wat rest zijn vragen. Vragen waar niemand een antwoord op heeft. Op zoek naar de waarheid, gaat ze samen met haar vriendinnen glaasje draaien, in de hoop dat de geesten haar kunnen helpen. Maar de antwoorden die ze krijgt,  leiden alleen maar tot meer vragen.  Als de drie tienervriendinnen besluiten om het mysterie zelf op te lossen, wordt hun vriendschap flink onder druk gezet.  Ze belanden in een spannend, niet te stuiten, spiritueel avontuur dat niet alleen hun leven, maar ook dat van andere drastisch zal veranderen.
Was het wel zo verstandig om die duistere wereld te raadplegen?
Ik hoor je fluisterend als ik het aandacht geef, in het ruisen van de bomen.
En ik ontmoet je ergens in het midden van mijn allermooiste dromen.
Wat moet je vertellen als je een boek op nagenoeg 36h uitgelezen hebt…. Deze was goed. Hilda Spruit was voor mij een sprong in het duister. Het kon meevallen, maar ook tegenvallen.
Wat trok me over de streep?
Om te beginnen, die veelzeggende cover. Het meisje met die toch wat angstige blik te midden van brandende kaarsen. Mysterieus, niet waar?  En dan mijn eigen aantrekking tot boeken die over het paranormale gaan. Ja, ik geef het toe, ik heb er een zwak voor.
Wat het verhaal betreft, wist ik dat het een young-adult is en ik geen Y-A meer ben maar het toch graag blijf lezen. Lekker in mijn zetel, onder mijn fleece dekentje kruipend en wegglippen in een wereld die de mijne niet is. Hilda Spruit heeft een vlotte schrijfstijl die fijn leest en waarin je weinig sleur tegenkomt.
Het verhaal heeft een goede flow waarin je ondergedompeld wordt in de wereld van Merthe. Je krijgt een personage voorgeschoteld, die de ene na de andere emotie voor haar kiezen krijgt. Het ongeloof in verband met haar ontdekking dat ze geadopteerd is, gevolgd door woede om de adoptie. Daarna haar ongeremde zoektocht naar haar biologische ouders, een zoektocht die ze samen met haar vriendinnen onderneemt, wat begint met ‘glaasje draaien’.
Maar is ‘glaasje draaien’ wel zo onschuldig als het lijkt?  Wat ontketend Merthe allemaal?  Komt ze achter de waarheid? En ten koste van wie of wat?