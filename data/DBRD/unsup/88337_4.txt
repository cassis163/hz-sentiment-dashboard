Post-apocalyptisch Australië is vol met metaal, teer en vrachtwagens. Her en der zijn er wel nog mensen, maar het landschap wordt vooral gedomineerd door cyberborgs, drones en gemuteerde trucks.
Echter de trucks zijn geen trucks. Ze leven en zijn te vergelijken met paarden. De trucks vallen in bepaalde groeperingen, je hebt de Brumbies (de wilden), de Indies, de roadcrew (hulpjes en opruimers) en ze hebben rijders die verbonden zijn met een infuus. De mensen (rijders) temmen de trucks, voegen technologische lapjes toe om hun chassis een bepaalde instelling te geven en vullen ze met allerlei schaarse brandstoffen. De trucks kunnen elkaar ruiken (ze voeren hun trucksong op), ze kunnen paren en krijgen levende babby trucks (baby voertuigen).

Trucksong valt meteen met de deur in huis met een heftige gebeurtenis. Hoofdpersoon Jon Ra’s moeder gaat dood en hij wordt opgepikt door Smoov, een soort ruige circusdirecteur die zijn trucks trucjes leert en shows geeft, samen met zijn dochter Isa. Jaren later, inmiddels zijn Jon en Isa een paartje, wordt Isa ontvoerd door de Brumby King, een wilde rebelse truck en Jon gaat hem achterna dwars door het Australisch landschap met alle gevolgen van dien.
Het boek doet heel erg denken aan Mad Max en Tankgirl, de definities van bio-punk. Het verhaal loopt als een trein, er is goed nagedacht over hoe techniek verbonden kan zijn met levende wezens en welke brandstof er dan gebruikt wordt. Het is spannend en kent eigenlijk weinig concurrenten in de manier van schrijven. Het is even wennen hieraan, want in de toekomst is er geen Engels meer, maar alleen een grove, platte spreektaal. Alles wordt geschreven zoals ze het uitspreken, waardoor het extra levendig en extra punk wordt.

De schrijver Andrew Macrae is een typemachine fetisjist (deze spelen dan ook een rol), een verzamelaar van kleine robots en een vinder van zwerfhonden. Hij speelt gitaar en hij heeft een freelance schrijfbedrijf genaamd: de Magic Typewriter. Trucksong is zijn eerste roman, ontstaan in zijn jeugd tussen de geluiden van vrachtwagens en trailers op de weg.