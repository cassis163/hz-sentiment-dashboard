Nick Overmars, vader van Emma, is politieagent. Op een ochtend schiet hij tijdens zijn dienst een jongen dood. Hij is ervan overtuigd dat deze jongen een wapen had. Maar het is mistig en verder heeft niemand iets gezien. En een wapen wordt er niet gevonden. Als blijkt dat Nick ook een persoonlijke reden had om te schieten zijn alle ogen naar hem gericht. Heeft hij die jongen bewust doodgeschoten? De vrienden van deze jongen denken van wel. De jongen die is doodgeschoten was lid van een criminele jeugdbende en deze bende zet alles op alles om de dood van deze jongen te wreken. Er dreigt gevaar voor Nick en zijn gezin, en vooral voor zijn dochter Emma.

‘Aan het eind van het perron blijft hij plotseling staan, draait zich vrijwel meteen om, terwijl hij met een ruk zijn hand tevoorschijn trekt.‘

Linda Jansma neemt altijd ruim de tijd om research te doen voor de verhalen die ze schrijft. Hierdoor is de geloofwaardigheid van haar verhalen groot en dit in combinatie met de herkenbare thema’s lijkt het soms net alsof het verhaal in je eigen dorp of stad afspeelt. Zo is het ook weer met Vrij Spel. Een verhaal waarbij ik zelf continu het gevoel had dat ik alles van dichtbij stond te bekijken.

De vlotte verteltrant, het intrigerende verhaal en de perfecte spanningsboog zorgden ervoor dat ik het boek bijna in één ruk heb uitgelezen. Zodra je start met lezen gaat de film draaien en word je volledig meegesleept. De gruwelijke scenes die voorkomen doen de maag omdraaien zeker na het besef dat dit in het echt ook voorkomt. Hoe kunnen mensen, en in dit geval nog jongeren, dit een ander aandoen? Wat gaat er op dat moment bij die mensen door het hoofd en hoe kan het toch dat ze zo ontsporen?

‘Ze waren iets van plan. Dat gevoel had hij al een paar dagen en nu hij hen zo bij elkaar zag staan, wist hij het zeker.‘

De realistische beschrijving van de pijn en de angst van het slachtoffer zorgt voor kippenvel. Linda laat je als lezer alles van dichtbij beleven, dat maakt dat het inlevingsvermogen sterk aangesproken wordt. De gedachten en gevoelens van enkele personages zijn volledig te begrijpen en het enige dat ik kan hopen is dat ik nooit voor zo’n verschrikkelijke situatie kom te staan.

Linda Jansma heeft wederom een voortreffelijke thriller geschreven. Vrij spel is soms te gruwelijk voor woorden, maar wel realistisch met een perfect gedoseerde spanning. Een verhaal dat niet snel vergeten wordt.