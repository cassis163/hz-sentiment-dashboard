Koortsdroom, het nieuwste boek van Douglas Preston & Lincoln Child, is de tiende thriller met de illustere Aloysius Pendergast in de hoofdrol. Een mooi moment voor de schrijvers om dit jubileum met een mededeling te vieren: Het duo werkt aan een nieuwe thrillerserie. Deze reeks, waarvan het eerste boek in de winter van 2011 verwacht wordt, draait om een ietwat ongewone onderzoeker, Gideon Crew genaamd. Voor de grote schare fans van agent Pendergast, geen paniek! Boeken met dit populaire karakter blijven in hetzelfde tempo als voorheen verschijnen.
Helen, de vrouw van FBI-agent Aloysius Pendergast, is tijdens een safari in Zambia door een noodlottig ongeval om het leven gekomen. Nu, twaalf jaar later, vindt Pendergast het bewijs dat zijn vrouw niet is verongelukt, maar vermoord! Vastberaden gaat hij, met behulp van Vincent DAgosta, op jacht naar de daders. Ondanks het koude spoor ontdekken ze dat Helen vlak voor haar dood op zoek was naar een onbekende variant van de vogelgriep, die in staat is de creativiteit van de drager extreem te verhogen. Deze eigenschap maakt het voor de farmaceutische industrie uiterst interessant voor de ontwikkeling van een genialiteitmedicijn. Zelfs zo interessant dat ze daar alles voor over blijken te hebben. Als er tijdens hun zoektocht diverse getuigen vermoord worden, beseffen de speurders dat ze op het juiste spoor zitten. Maar hoe zit het met hun eigen veiligheid?
Preston & Child hebben met Koortsdroom duidelijk niet hun beste werk afgeleverd. Na een spannende opening verzandt het verhaal in een oeverloze zoektocht. Deze speurtocht neemt een (te) groot deel van het boek in beslag en hangt van toevalligheden aan elkaar. Van enige vaart en spanning is nauwelijks sprake. De climax van het boek is gelukkig weer ouderwets en verrassend, zodat er na het lezen geen wrange smaak achterblijft. Koortsdroom gaat echter niet alleen over de moord op Helen Pendergast. De schrijvers weten in het boek subtiel een tweede verhaallijn te verweven. Deze belevenissen van pleegdochter Constance Green zijn echter, gezien het enorme open einde, duidelijk bedoeld als cliffhanger.
Het grote pluspunt bij de thrillers van Preston & Child is de opvoering van hun inmiddels zeer bekende hoofdpersonen. Ook in de wat mindere boeken blijven deze karakters namelijk fier overeind staan.