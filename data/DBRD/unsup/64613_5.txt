Martí Zuviría kan met recht zeggen dat hij een bewogen leven achter de rug heeft. Met ruim 98 levensjaren op de teller besluit hij dat het tijd is om zijn verhaal vast te leggen, waarbij hij hulp krijgt van de mysterieuze Oostenrijkse Waltraud. Hoewel het verhaal allemaal om hem lijkt te draaien, ontmoet hij vele personen die zijn leven op een bepaalde manier beïnvloed hebben. Voor de start van zijn levensverhaal keert hij mentaal terug naar waar het allemaal begon: zijn tienertijd in Frankrijk.

Al snel leert de lezer dat Zuvi voor zijn vader alleen maar problemen oplevert, waardoor de jonge Catalaan genoodzaakt verblijft in verschillende internaten. Wanneer hij ook bij het laatste internaat de grens overschreden heeft, wordt hem één laatste kans geboden. Zuvi vertrekt naar Frankrijk waar hij door een reeks mazzeltjes aangenomen wordt als privé-leerling van de gerenomeerde vestingbouwkundige Vauban. Ondanks een zware opleiding waar Zuvi onder andere getraind wordt door de tweelingbroers Bazoches, komt hij ook zijn eerste liefde tegen in de vorm van de dochter van Vauban. De jonge Catalaan blijkt echter talent te hebben voor het ontwerpen van vestingen en doorloopt zijn opleiding steeds sneller. Maar als Vauban op zijn sterfbed één van de laatste stappen in zijn opleiding wil uitvoeren door een examen af te nemen, slaagt Zuvi er niet in om het Woord te benoemen. Sindsdien is Zuvi vastberaden om het Woord te vinden, en zal hij zich zich in vele oorlogssituaties bevinden waar zijn geliefde Barcelona ook bij betrokken zal worden.

Albert Sánchez Piñol heeft zijn sporen verdiend als antropoloog en is gespecialiseerd in verschillende Afrikaanse stammen. Zijn eerste romans kregen lovende recensies in de Spaanse pers. Met ‘Victus’ slaat hij voor het eerst de weg in naar het genre van de historische roman. Dit indrukwekkende epos over de stad Barcelona ten tijde van de Spaanse Successie oorlog is voor een zeer groot gedeelte op waargebeurde feiten en bestaande personen. Toen koning Karel II bij zijn dood geen nakomelingen had, ontstond er een strijd die Spanje in twee kampen verdeelde. Castilië koos de kant van de Fransen, maar Catalonië daarentegen koos de kant van de Oostenrijkers. Hierdoor is het voor het personage van Zuvi haast onmogelijk om een kant te kiezen, waardoor hij genoodzaakt is om wel eens over te lopen naar de ‘vijand’.

Sánchez Piñol schreef deze roman al in 2012 en legde in een interview uit dat hij in eerste instantie in het Catalaans was begonnen met schrijven. Hoewel dit zijn moedertaal is, merkte hij dat ‘Victus’ hierdoor niet begon te leven. Toen hij uiteindelijk de beslissing maakte om verder te schrijven in het Castiliaans was de geboorte van deze historische roman een feit. Bij de verschijning in Spanje werden er 100.000 exemplaren verkocht in slechts negentig dagen, een uitzonderlijke prestatie. Meteen werden er voorstellen gedaan voor vertalingen naar het Nederlands, Engels, Russisch en Frans.

Liefhebbers van het genre van de historische roman zullen dit boek verslinden. ‘Victus’ beschrijft zich het beste als een mix van denderend oorlogsgeweld, humor en doorgedachte personages. De indrukwekkende anekdotes van Zuvi worden ondersteund door historische platen die soms regelrecht uit een geschiedenisboek lijken te komen, en het verhaal levendig maken. Maar hier blijft het niet bij. Het levensverhaal van de jonge grofgebekte Zuvi, die zich ontwikkelt tot een geharde man met een groot hart, leest als een waar avontuur. Sánchez Piñol laat met het personage Zuvi zien waar het hart van de Catalaanse samenleving ligt en wat de ware geschiedenis van de stad Barcelona is.