Ik weet niet wat het is met deze schrijfster, maar alles wat ze aanraakt lijkt in goud te veranderen. Of haar hoofdpersonen nu feeÃ«n, vampiers of draken zijn ze komen altijd overtuigend over. Zo ook met haar huidige boek Pupil.
In dit verhaal volgen we Ember, een jonge drakin die de mensenwereld ingestuurd wordt om haar vaardigheden van het opgaan in de menselijke cultuur te testen. Deze vaardigheid is hoogstnoodzakelijk omdat de Orde van St. Joris al vanaf de Middeleeuwen op draken jaagt. Samen met haar tweelingbroer Dante wordt ze onder toezicht van twee menselijke voogden geplaatst in het plaatsje Crescent Beach. De twee moeten contact leggen met leeftijdsgenoten en laten zien dat ze door kunnen gaan voor normale mensen. Iedere draak ondergaat deze test in zijn of haar zestiende (mensen)jaar. Voor Ember is het de kans op vrijheid waar ze altijd van heeft gedroomd. Een zomer niet opgesloten zitten en lessen hoeven ondergaan, een zomer van lol en ontdekkingen.
Helaas voor Ember loopt haar zomer anders dan ze had gedacht. Talon, de organisatie waar iedere draak deel van uit maakt, besluit dat de twee jonge draken ook in de mensenwereld hun lessen zullen moeten volgen. Ember en Dante worden aan twee verschillende instructeurs gekoppeld en krijgen zeer verschillende lessen. Tot haar grote schrik en verdriet wil Dante niet met haar delen wat hij precies leert, terwijl Ember grote moeite heeft met haar instructrice en de lessen die zij moet ondergaan.
Naast deze typische drakenproblemen verschijnen er ook nog eens twee jongens in Embers leven, die haar hele wereld op zijn kop zetten. De menselijke Garret, die haar meer laat voelen dan ze ooit voor mogelijk had gehouden. En de rebellen draak Riley, die haar draak in vuur en vlam zet en haar dingen vertelt over Talon die verschrikkelijker zijn dan ze eigenlijk wil geloven. Tot overmaat van ramp blijkt Garret niet de doodnormale jongen te zijn die hij lijkt te zijn.
Het verhaal is spannend. De hoofdpersonen zijn zeer goed uitgewerkt en levensecht. De chemie tussen Ember en Riley zindert van de pagina's en de band tussen Ember en Garret is erg lief en doet echt denken aan een eerste liefde. Het boek verveelt geen moment en blijft spannend tot de laatste pagina. Enige nadeel aan het boek is dat het vervolg nog niet uit is ;).