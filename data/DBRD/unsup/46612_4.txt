Je bent een vrouw die de 40 is gepasseerd, je man heeft je verlaten voor een jonger exemplaar en je dochter is voor onbepaalde tijd vertrokken naar Afrika. Alleen achtergebleven probeer je weer een leven op te bouwen, om te beginnen wil je na lange tijd weer aan het werk. Maar wat als blijkt dat je keer op keer wordt afgewezen vanwege je leeftijd? Alice is zo’n afgewezen vrouw en vraagt zich af of ze wel de juiste keuzes in haar leven heeft gemaakt. Ze zou niets liever willen dan de tijd terugdraaien, ze wil weer jong en succesvol zijn. Haar beste vriendin Maggie besluit haar hierbij een handje te helpen. Nu had Alice voor een vrouw van 44 al een veel jongere uitstraling en dankzij haar fanatieke sporten een stak lijf. Maar na Maggie’s hulp kan Alice zelfs gemakkelijk doorgaan voor een vrouw van nog geen 30. Op oudejaarsavond en met een nieuwe look gaat Alice samen met haar vriendin naar Manhattan, daar ontmoet ze de veel te jonge, maar oh zo aantrekkelijke Josh……….

Younger is een aangename, luchtige roman, met veel humor en stiekem toch ook een onderliggende boodschap. Veel vrouwen van rond de 40 zullen zichzelf deels in het personage Alice herkennen. Alice worstelt met zichzelf en de keuzes die ze in het verleden maakte: Had ze wel haar baan op moeten geven toen ze zwanger was of had ze gewoon door moeten blijven werken? Kan en wil ze nu nog een nieuw leven opbouwen, nu haar man haar heeft verlaten voor een ander en haar dochter haar niet meer nodig lijkt te hebben? Is ze nu al in de ogen van de maatschappij over de houdbaarheidsdatum en kan ze alleen nog maar achter de geraniums gaan zitten? Helaas een probleem waar in werkelijkheid veel vrouwen (en mannen) tegenaan lopen. Het is steeds moelijker om in deze maatschappij op oudere leeftijd nog een fatsoenlijke baan te vinden. Zeker wanneer je er een tijd tussenuit bent geweest om voor je kind(eren) te zorgen.
Het personage Alice zal misschien wat irritatie oproepen bij een aantal 40+ vrouwen, met haar strakke lijf en toch al veel jongere uiterlijk lijkt ze het geluk al erg aan haar zijde te hebben staan en lijkt het zo wel heel eenvoudig om als veertigplusser opnieuw te beginnen. Je verft je haar en liegt over je leeftijd en het probleem is opgelost, simpel!
Neem je echter dit gegeven met een vette knipoog -zoals het vermoedelijk ook door de auteur bedoeld is – dan is Younger een vermakelijk boek met veel hilarische momenten en is het niet verwonderlijk dat hier ook een televisieserie van gemaakt is. Een roman die je meeneemt op een ontspannende reis door New York. Genieten!