Realiteit overstijgt soms de fictie die schrijvers en filmmakers kunnen bedenken. Dat wordt ook met dit boek bewezen. James is afkickend drugsverslaafde en gewezen dakloze die met zingen en gitaarspelen op straat probeert te overleven. Op een dag kruist een jonge rode kat zijn pad en sindsdien zijn ze onafscheidelijk. Hij noemt hem Bob. Door de aanwezigheid van de kat stijgen zijn inkomsten en de kat helpt hem onrechtstreeks ook om verder uit het dal van verslaving te klimmen. Ondertussen werd Bob een ster op YouTube zonder dat James het wist. James kreeg vervolgens het aanbod om een boek over Bob te schrijven, en dit heeft geleid tot een eigen Twitteraccount voor Bob en ondertussen zelfs een film over het leven van James en Bob. En een vervolg op het boek is er ook al. Twee zelfs.
Het boek is een bestseller en dat is niet onterecht. Het is een "feelgood"-verhaal dat een tegengewicht vormt voor al de miserie die mensen dagelijks te verwerken krijgen via allerlei mediakanalen dus het spreekt aan. Maar het is bovendien ook niet slecht geschreven. In 21 hoofdstukjes vertelt James heerlijk over zijn ontmoeting met de kat, wat tenslotte ook het hoofdthema is, maar brengt hij ook een eerlijk relaas over de verslaving waarvan hij afkickt, de voorzichtige wederopbouw van de getroebleerde relatie met zijn ouders en de moeilijkheden die hij nog steeds ondervindt. Een boek over drugs en afkicken is nooit plezierig om te lezen, maar dankzij het thema "Bob" is dat hier helemaal geen probleem. James schrijft ook opvallend positief. Hij is eerlijk over de moeilijkheden die hij ondervindt op de straat maar weet het te brengen op een zodanige manier dat het lijkt alsof de moeilijkheden de uitzonderingen op de regel zijn, terwijl ongetwijfeld het omgekeerde het geval is. Met een vleugje humor er tussendoor hier en daar blijft het geheel ook te allen tijde luchtig.
Ik weet niet of de vervolgboeken even interessant zijn. Wat kan je nog meer vertellen over het leven van je kat zonder in herhaling te vallen, vraag ik me af. Maar dit eerste boek is zeker een aanrader.