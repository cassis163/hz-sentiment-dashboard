Het boek is beschreven vanuit de verschillende hoofdpersonen, verloopt chronologisch en is opbouwend naar de uiteindelijke ontknopingen van de verschillende geheimen. Het boek is goed leesbaar en de spanning wordt goed opgevoerd als het gaat om het lot van de eurocommissarissen. Ook de linken naar de actualiteit verhogen de leesbaarheid. Het eindplot vond ik iets minder omdat het redden van de geloofwaardigheid van de EU voor mij minder spannend is. En sinds het lezen van dit boek ga ik anders tegen blauwe kleding en bonte stropdassen aankijken……….

Het boek start met een proloog waarin een top-team van 10 personen start met een geheime operatie, Operatie Zeus. De naam is ironisch bedoeld omdat Griekenland een achilleshiel van Europa is. Van de proloog gaat een dreiging uit en vanaf dat moment tasten we in het duister.

Het Brussel-syndroom omschrijft de aanval op Europa, die zo dichtbij het actuele heden ligt, dat het bijna in het heden of in de nabije toekomst lijkt plaats te vinden. Er wordt bijvoorbeeld gesproken over een nieuwe Amerikaanse president, de Brexit onderhandelingen en over rebellie in verschillende EU-lidstaten.

Er worden 3 mailtjes verstuurd. De ontvangers, Thomas Van Den Broeck, sinds kort president van Europa, Marie Vaerewijck, Europees journaliste en David Fox Cabane, professor, schrijver en onderhandelaar, spelen ongewild een rol en krijgen een ultimatum waar ze niet aan voldoen. Daarop worden 6 Europese eurocommissarissen van verschillende landen ontvoerd en ontstaat er een macaber spel met de ontvoerders die worden aangeduid met de Dark Force.

De ontvoerders werken met militaire precisie en proberen met elk ultimatum Europa verder onder druk te zetten, terwijl ze met elke “vrijlating” iets van de Europese corruptie prijs geven, waarbij de “vrijgelaten” commissaris van zijn/haar voetstuk valt.
Waarom zijn de mails naar Thomas, Marie en David gestuurd? Wat hebben zij elk voor een geheim en hoe gaat hun geheim een rol spelen? Dark Force stelt steeds nieuwe ultimatums waarbij ze halve waarheden beweren en een maatschappelijke onrust teweeg brengen in heel Europa. De geloofwaardigheid van de EU staat op het spel en wordt nog extra aangewakkerd door de Britse journalist Karen McGillen. Zij draagt ook geheimen met zich mee en lijkt linken te hebben met Rusland en/of Libië.

Ondertussen heeft Thomas de geheime dienst van Europa ingeschakeld en krijgen zij onverwachts materiaal, waardoor geheimen onthuld worden. Als Karen met een persdossier een figuurlijke bom onder de EU legt, weten Thomas, Marie en David hun krachten te bundelen, waardoor Karen de pion wordt die ze niet wilde zijn.