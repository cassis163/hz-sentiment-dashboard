Zelf ben ik er nog niet helemaal uit. Langs de ene kant vond ik het een zeer goed verhaal, maar langs de andere kant vond ik het zelfs voor een kortverhaal te gehaast. Het is echt wel een zeer kort verhaal en ik had het in minder dan een half uur dan ook uitgelezen. Een snel tussendoortje waarvan ik ook niet het idee heb dat het mij bij zal blijven. Voor een science fiction is het best geslaagd, al had ik het toch graag iets voller gezien.
Een robot die na vele eeuwen weer naar de aarde terugkeert, dat schreeuwt science fiction. Toch had ik met de setting niet het idee dat we echt eeuwen verder zaten. De eerste paar pagina's waren heel mooi beschreven en toonde deze nieuwe wereld tot in detail. Helaas was dat na het vertrek van de missie ook afgelopen. Dat hoogtechnologische was plots verdwenen.
De personages in dit kortverhaal zijn correct voor het genre. Dat een personage niet vol kan zijn weten we allemaal. Toch vind ik dat PT1 een heel rond personage is voor een kortverhaal. Je hebt eigenlijk twee zijdes: de robot en het menselijke aspect. Het is niet perse origineel, maar het brengt wel wat leven in het verhaal. Ik vond het aangenaam te lezen en kon het personage beter volgen.
De twee wetenschappers, of onderzoekers, in het verhaal vond ik zeer oppervlakkig en buiten hun naam, die een paar keer genoemd werd, weet je eigenlijk niets. Ik vond het wel mooi om te zien hoe robots en mensen zo goed met elkaar samenleven in deze nieuwe wereld. Dat brengt gelijk al wat meer volume in de plot.
Daarnaast bleef ik ook zitten met een heleboel vragen. Het voelde eerder aan als een lange scene dan een boek.

Wat ik dan wel weer origineel vond was de lichtelijke combinatie met fantasie. Daarom dat ik twijfel of ik dit een goed kortverhaal vind of niet. Het heeft zo'n origineel element en ik mis toch nog dat beetje meer.
Met het verrassingselement in dit verhaal kon de schrijfster een heleboel doen. Naar mijn idee had het een voller kortverhaal kunnen zijn, of zelfs een super sterk science fiction boek dat met het fantasie element ook bij die groep lezers zou kunnen scoren.
Potentieel voor uitbreiding is er zeker en vast. Stiekem hoop ik ook wel dat de schrijfster dat gaat doen. Voor nu vind ik het zeer moeilijk om te bepalen wat mijn mening is. Er zijn leuke aspecten aan het kortverhaal, maar als je de flaptekst gelezen hebt dan ken je eigenlijk de gehele plot al.