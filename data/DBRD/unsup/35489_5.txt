Prudence is een idealistische jonge vrouw, die New York verlaat, wanneer ze de vervallen boerderij erft van een haar vrijwel onbekende oom. Ze reist af naar de vervallen boerderij op het Canadese platteland, zonder al te veel kennis van zaken, maar vol goede bedoelingen: ze wil een ecologische boerderij opzetten. Maar alles wat ze aantreft is een stuk grond, dat vooral uit gesteente bestaat, waar niets op wil groeien, een oud schaap en een knecht, de oude, norse Earl.
Ze schakelt haar buurjongen in, Seth, die al lang zijn huis niet heeft verlaten, straatvrees heeft en teveel drinkt en drugs gebruikt. Hij schrijft blogs over beroemdheden, die niemand leest, maar die hij zelf verschrikkelijk belangrijk vindt. Verder doet hij voornamelijk niets.
Ook Sara, een elfjarig meisje, lid van de vereniging van jonge kippenfokkers, komt helpen. Ze zoekt onderdak voor haar showkippen en ook een beetje voor haarzelf: ze krijgt buikpijn van haar altijd ruziÃ«nde ouders. Ze is zeer georganiseerd en doortastend.
Geldgebrek maakt, dat Prudence een lening aanvraagt bij de lokale bank, het schaap heeft een dierenarts nodig, Earl blijkt een beroemde broer te hebben. Kortom, het hele dorp wordt op zijn kop gezet, en ondanks alle tegenslagen maakt het grote doorzettingsvermogen, geholpen door een dosis geluk en creatief denken, dat al hun werk uiteindelijk succes heeft.
Ieder hoofdstuk wordt geschreven vanuit het perspectief van een van de vier hoofdpersonen: Prudence, Earl, Seth en Sara. Heel goed gedaan. En ook heel geestig. Ik heb het boek met veel plezier gelezen.