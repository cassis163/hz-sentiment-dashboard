Lekker eten en goed voor jezelf zorgen, deze combinatie klinkt ideaal. In het receptenboek Lekker beter hebben Ramon Beuk en Rutger Verhoeff hun krachten gebundeld om je precies die lekkere maaltijden voor te kunnen schotelen waar jij (lees: je lichaam en geest) behoefte aan zou kunnen hebben. Surinaams-Nederlands televisie-kok en schrijver van kookboeken; Ramon Beuk en de vloggende, bloggende en schrijvende huisarts Ruger Verhoeff wilden vooral een eerlijk kookboek maken. Eén met een medische achtergrond! Aangevuld met een duidelijke uitleg over wat er precies in de gerechten zit.

Het boek is ingedeeld in de verschillende activiteiten waar wij als mens ons mee bezig zouden kunnen houden: (pogingen tot) concentratie, beweging of zoals je wilt sport, je fit (willen) voelen en ontspanning. Alle recepten in het boek zijn bedoeld voor twee personen. Bij ieder gerecht staat duidelijk vermeld wat de voedingswaarden per persoon zijn, aangevuld met wetenswaardigheden en een duidelijke uitleg wat de voedingsstoffen met je lichaam doen.

In elk geval is het boek een originele combinatie geworden, leuk bedacht! Of je na het eten van de recepten ook werkelijk resultaat kunt verwachten op concentratieniveau? Je opvallend betere sportresultaten gaat behalen? Je een fitter gevoel krijgt en je beter kunt ontspannen? Dat valt te betwijfelen. Hiervoor moet je vermoedelijk voor een lange periode achtereen met jezelf en de recepten aan de slag. Het boek helpt je in elk geval wel een stap in de juiste richting. Uiteindelijk ga je als vanzelf merken bij welke recepten je wel of geen baat hebt.

Het eerste hoofdstuk bevat acht recepten die volledig zijn gericht op de werking van onze hersenen, voor de momenten waarop je brein een hoop denkwerk heeft te verrichten. Recepten met veel koolhydraten waardoor je hersenen optimaal kunnen presteren. Hier vindt je onder andere een lekkere fruit-smoothie met volkorenbrood, lekker als tussendoortje tijdens een intensieve werkdag.
Daarna volgen er twee delen voor de sportievelingen onder ons. Te beginnen met een deel over Krachtsport; voor iedereen die zijn spieren wil ontwikkelen en/of droomt van een strak lijf! Hier kun je onder andere een spierballen-shake vinden tussen de recepten (hoe toepasselijk). Aansluitend het hoofdstuk: Duursport, met maaltijdsuggesties voor ná een lange intensieve lichamelijke belasting.

Vervolgens een reeks recepten voor een goede nachtrust, waar je niet alleen tussendoortjes kunt vinden om beter te slapen, maar ook om klachten tegen te gaan die je uit je slaap zouden kunnen houden. Een voorbeeld hiervan; maagklachten. Aansluitend het deel waar de meeste mensen zich waarschijnlijk wel in kunnen vinden: het hoofdstuk Totaalfit. Hier worden alle recepten zeer uitgebreid besproken. Ook staat er hier overzichtelijk vermeld wat de benodigde vitamines en mineralen zijn met een duidelijke uitleg wat deze voedingsstoffen met ons lichaam doen.

Als prettige afsluiting nog een hoofdstuk vol comfortfood. Hier vindt je alles voor de zogenaamde relaxdagen. Wanneer het allemaal even niet zo serieus hoeft. Ga aan de slag in de keuken voor: een verrassende Pom als hoofdgerecht en een halfzacht chocoladetaartje of een heerlijke crème brûlée als afsluiting.

Lekker beter is een fijn boek ter ondersteuning, ideaal voor iedereen die zijn gezondheid serieus neemt.