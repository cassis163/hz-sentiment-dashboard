Speciaal agent Domino werkt voor een elitekorps. Ze is de ultieme vechtmachine. Zonder te verblikken of verblozen voert ze haar opdrachten uit. Met het grootste gemak vloert ze haar tegenstanders, terwijl ze op een ander moment in een galajurk rond schrijdt. Kortom ze speelt iedere rol die er nodig is om haar doel te bereiken. Totdat ze Hayley ontmoet en ze een opdracht krijgt die veel verder gaat dan het objectief benaderen van een doelwit. Het zet haar voor een lastige keuze tussen liefde en loyaliteit.
Dubbel doelwit begint wat stroef. Een terugblik in het verleden laat zien hoe het elitekorps te werk gaat. Maar het is tamelijk onduidelijk wat er nu precies gebeurt en bovendien komen de gebeurtenissen totaal niet terug in het verhaal.
Na de proloog gaat het verhaal verder met de missie in het heden. Ook dit is moeilijk te volgen omdat het niet duidelijk is wie wie is. Pas zodra Hayley in beeld komt krijgt het verhaal vaart en wordt het spannend.
Het verhaal is goed neergezet, met goed uitgewerkte karakters, en er is ook volop actie in het boek, maar het wisselende perspectief en de twee namen van Domino maken het boek verwarrend. Het thema is dankzij de uitgeverij makkelijk te voorspellen. De schrijfsters hebben zo goed mogelijk geprobeerd om de aantrekkingskracht tussen de twee vrouwen duidelijk weer te geven. Zo goed dat het soms doorschiet en sommige passages een pornografisch tintje krijgen. En dat is iets waar je van moet houden.
Desalniettemin is Dubbel doelwit een spannend begin van de Elite Operatives serie die Kim Baldwin en Xenia Alexiou gaan schrijven. Een pageturner is het zeker niet, maar het boeit tot aan het einde. En bovendien bedient het, in het genre lesbische thrillers, op overtuigende wijze een specifieke doelgroep. Ladies First!