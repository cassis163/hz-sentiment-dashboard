Leon Witters is behalve dat hij ondernemer is in hart en nieren, getrouwd met Annika en vader van Joan en Robby. Het is een gezin waarvan de vier leden ondanks dat de kinderen niet meer thuis wonen samen een hechte band hebben, waar respect de boventoon voert. Annika en de kinderen weten niet precies waar Leon mee bezig is, omdat zijn aandacht steeds weer naar een ander onderwerp gaat als zijn nieuwsgierigheid bevredigd is. Zijn interesse ging dan telkens weer naar een ander bedrijf of concern.

Vladimir Djostov is een goede vriend van Leon en sinds vier jaar werken ze in het geheim samen aan een wetenschappelijk experiment dat de wereld zou kunnen veranderen. Ze zijn na 3,5 jaar onderzoek in staat om menselijke lichaamscellen – en derhalve ook mensen – binnen 22 minuten onsterfelijk te maken. Hun onderzoeken en experimenten vonden plaats in een geheime bunker in The University of Texas in Dallas.

Door omstandigheden is Leon op een nacht alleen thuis. Een gewelddadige inbraak vindt plaats en meteen zien we Leon in een heel andere hoedanigheid; als een man die van zich af kan slaan om zich te verdedigen. Al snel wordt het Vladimir en hemzelf duidelijk dat ze niet met zomaar een inbreker te maken hebben maar met criminele organisaties die van elkaar niet weten dat ze jacht maken op een proefmonster van het experiment. ‘Onsterfelijkheid’ vormt aan de ene kant de grootste bedreiging voor de farmaceutische en medische miljardenindustrie, maar is aan de andere kant miljarden waard!
Leon, zijn gezin en Vladimir worden over de wereldbol nagezeten door meedogenloze moordenaars die alles op alles zetten om te krijgen wat ze willen hebben.

Dit is een prachtig thrillerdebuut van W.E. Strijker. De hoofdpersoon Leon en zijn gezin lijken in het begin van het verhaal een doorsnee gezin dat veel elkaar houdt en succesvol is in wat ze ondernemen. Al heel snel blijken deze personages stuk voor stuk nog veel meer in hun mars te hebben en kunnen ze alle tegenslagen verwerken die ze voor hun voeten geworpen krijgen. De mannen kunnen zich ook bijzonder goed verdedigen en de vrouwen zijn geen flauwe dames, maar tonen alle begrip voor wat er met hen en met Vladimir gebeurt.
Dit is een gezin uit een wensdroom zo lijkt het. Niet helemaal realistisch, maar wel prachtig!
Ze krijgen te maken met een wereldwijd beruchte organisatie 'De Kondor Group', de FBI en de plaatselijke veiligheidsdiensten.
Is iedereen wel diegene die hij of zij voorgeeft te zijn? Er blijkt nog een organisatie te zijn die op een proefmonster aast. Wie kunnen ze vertrouwen in dit avontuur?
Fantasie is zeker aanwezig en het verhaal is zonder meer spannend te noemen doordat het besproken experiment wellicht in de nabije toekomst realiteit kan worden. Er is redelijk veel geweld aanwezig. De auteur heeft gekozen voor korte hoofdstukken en goede dialogen. Dit thrillerdebuut heb ik graag gelezen!