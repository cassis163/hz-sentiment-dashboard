Het was zo mooi, zo leuk. Alles was geweldig, en hij/zij de oorzaak van al je geluk. Tot die woorden, of dat appje: “schat, ik moet even met je praten”. Nu is alles stom, de ellende in de wereld oneindig en de ex de oorzaak van alle ellende. Niet alleen van jouw ellende, maar gewoon, van alle ellende. Niemand die nu nog kan helpen. Nu ja, niemand? Dit is een perfecte taak voor de mysterieuze Secret Sisterhood die Uit! Het ex-verwerkingsboekje precies hiervoor schreven.

Uit! Het ex-verwerkingsboekje heeft als doel je te helpen met deze dramatische gebeurtenis. Volgens de Secret Sisterhood gaat het elf weken duren voordat je verder kan en je je ex volledig vergeven hebt, of dan tenminste volledig kan gaan negeren voor de rest van je leven. Uit! is geen leesboekje, maar een doe-boekje. Met een felroze voorkant is het in principe gemaakt voor vrouwen, maar er zijn vast ook wel mannen die graag een alfabet maken met slechte eigenschappen van de ex en brownies bakken om ze daarna allemaal in één zitting op te eten

In Uit! zijn er aan de vijf stadia van rouw (ontkenning, woede, onderhandeling, depressie en acceptatie) twee toegevoegd: de shock en de terugtrekken-in-je-kamer-onder-een-deken fase. De vijf stadia van rouw worden ook in de psychologie gebruikt, bijvoorbeeld bij een scheiding of ‘de beëindiging van een amoureuze relatie’. Per stadium gaat het boekje je helpen. Elk stadium begint met een bijbehorende tekst, die hopelijk herkenbaar over komt. Daarna gaat het over in opdrachten (schrijf een brief aan je ex die je nooit verstuurt waarin je een vijftal woorden moet verwerken), do’s en don’ts (blijf mijlenver van de facebookpagina van je ex), recepten (voor de bovengenoemde brownies) en tips (we willen allemaal wraak, maar ook daar zijn er dingen die je beter niet kan doen).

De teksten zijn cliché, net als de quotes die er pagina groot tussendoor komen (If you’re not a priority, don’t be an option) maar vaak wel precies wat je nodig hebt als verse vrijgezel. De Sisterhood laat je boos en verdrietig zijn, je moet nou eenmaal die stadia door, maar pakt je niet met fluwelen handschoentjes aan: “Let’s face it: je bent er nog lang niet. Als je nu niet heel snel gaat beginnen met de verwerkingsfase sta je voor je het weet te koken voor de nieuwe fling van je ex omdat je er ‘zo oké mee bent’. En dat zou pas echt gênant zijn”.

Uit! is een leuk boekje. De verschillende opdrachten houden je bezig en de advies-gevende teksten worden met humor gebracht. De adviezen zijn vaak raak, maar een paar pagina’s verderop blijkt dat de Sisterhood dondersgoed weet dat ze toch niet allemaal worden opgevolgd. Alles bij elkaar is het een heel grappig boekje, dat nog best nuttig kan zijn als het uit is. Als je tenminste de humor van de Sisterhood kan waarderen en een beetje zelfspot kan hebben. Maar dat moet geen probleem zijn: we weten allemaal dat alles beter wordt van een beetje humor. Vooral als je gaat inzien dat hij stiekem wel heel erg op Frans Bauer lijkt en zijn nieuwe vlam iets wegheeft van Roy Donders. Oké, heel veel weg heeft van Roy Donders. Je krijgt haast medelijden met haar.