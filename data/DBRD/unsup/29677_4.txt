De noodkreet in de fles is het derde boek dat Jassi Adler-Olsen schreef in de Q-serie. De vrouw in de kooi en De fazantenmoordenaars waren de eerste twee. Carl Mørck is na een traumatische gebeurtenis in zijn politiecarriere benoemd tot hoofd van de afdeling Q, die belast wordt met het proberen op te lossen van zogenaamde cold cases. Hij wordt daarbij geholpen door Assad, een gevluchte Syrier met een onduidelijk verleden en Rose, een nogal gecompliceerde vrouw die bij de afdeling Q wordt ondergebracht na wat problemen met chefs en collega´s van een ander afdeling.

Voor de kust van Schotland wordt een fles gevonden met een briefje erin. Het zeewater heeft het briefje aangetast en de boodschap is moeilijk te ontcijferen. Omdat de Schotse politie vermoed dat het gaat om een bericht in het Deens wordt de fles opgestuurd naar Kopenhagen en komt terecht op het bureau van Carl Mørck. Vooral door toedoen van Yrsa, de zus van Rose, wordt de boodschap op het briefje in de fles duidelijk. Mørck en zijn afdeling komen terecht in een wereld van godsdienst fanatisme en een niets ontziende en wrede afperser en moordenaar die onschuldige kinderen gebruikt om zijn doel te bereiken.

De noodkreet in de fles zit fantastisch in elkaar en kent een ingenieus plot. Adler-Olsen geeft aan de ene kant een gedegen inkijk in de gesloten en van de buitenwereld afgeschermde wereld van sektarische groepen en kerkgenootschappen en aan de andere kant de volstrekt gedeformeerde geest van een man die in zo´n gemeenschap is opgegroeid. Het verhaal is van begin tot eind boeiend en pakkend geschreven en kent de nodige verrassingen en wendingen. De interactie tussen Mørck en zijn twee wat vreemde ondergeschikten is er een van wederzijdse irritatie maar ook wederzijds respect en wordt mooi en met veel hunor uitgewerkt. De verschillende verhaallijnen, de flessenpost, een aantal onopgehelderde branden en de persoonlijke beslommeringen van Mørck worden knap in elkaar verweven en alles komt bij de spannende ontknoping naadloos samen. Aan het einde is het verhaal af.

Jussi Adler-Olsen bewijst met De noodkreet uit de fles dat hij het metier van misdaadschrijver heel goed beheerst en heeft met dit boek, de beste uit de Q-serie geproduceerd. Ik kijk uit naar het volgende boek, dat inmiddels op de markt is met de titel Dossier 64.