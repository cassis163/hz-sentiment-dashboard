Wat als je levend in een doodskist terecht komt? Dat is één van de vele vragen die zich opdringen in het boek De Lijkenpikker. Een amusant en onwaarschijnlijk verhaal geschreven door Benny Baudewyns.

Benny Baudewyns is een Belgische schrijver. Hij schrijft thrillers, misdaadverhalen en toneelstukken (blijspelen). De Lijkenpikker is zijn 9de thriller en is verschenen in 2011. Over het algemeen hebben Baudewyns’ thrillers bijna altijd een internationale setting en spelen ze zich graag af over meerdere generaties (bij voorkeur deels in de Tweede Wereldoorlog). Dit is in dit boek niet het geval. Het verhaal speelt zich grotendeels af in Brussels en speelt zich af in het heden. Dit is toch wel een duidelijk contrast met wat we van hem gewoon zijn. Verder schreef hij eerder ook nog een non-fictie boek over hetzelfde onderwerp als De Lijkenpikker, namelijk De een zijn dood ... Het leven van een begrafenisondernemer, wat een bestseller werd in België. Verder werd hij ook nog bekroond met de Diamanten Kogel voor zijn boek De Emerson Locomotief.

Ronny Tervaete, het hoofdpersonage, is begrafenisondernemer. Een eerbaar beroep dat toch wel onderschat wordt. Hij heeft zijn onderneming uit het niets uit de grond gestampt en de concurrentie is moordend. Hij heeft het behoorlijk lastig om de eindjes aan elkaar te knopen. Ronny is ook een beetje naïef en werkt zich nodeloos in de problemen. Hij heeft namelijk het verkeerde lijk meegenomen uit het ziekenhuis. In een verwoede poging om zijn fout zo onopvallend mogelijk recht te zetten, merkt hij dat het andere lijk al is meegenomen door een andere begrafenisondernemer die kennelijk dezelfde vergissing beging. Verbeke. Zijn grootste rivaal.

Ronny heeft wel begrepen dat hij deze fout niet zo gemakkelijk meer kan rechtzetten en moet noodgedwongen bij de keiharde zakenman Verbeke gaan werken. Maar al snel komt hij tot de conclusie dat Verbeke een wel heel erg duistere business voert. Er zijn verschillende dingen die niet kloppen en hij start zijn eigen onderzoek. Ronny doet er alles aan om zijn gelijk te krijgen en Verbeke bij deze wanpraktijken te betrekken. Hierbij werkt hij zich nog meer in nesten, komt terecht in behaaglijke situaties en doet nare ontdekkingen.

Tussen al dit zoekwerk door probeert hij ook nog eens een vriendin te zoeken, wat hem ook lukt. Blijkt na verloop van tijd dat zijn vriendin de dochter is van Verbeke. Deze vindt dit alles behalve prettig en verbied haar om nog met Ronny om te gaan. Alsof dit nog niet genoeg was, komt ook nog met een aantal dreigementen voor Ronny op de proppen. Het ene al wat gruwelijker dan het andere.

Vooral in het begin van het boek laat Baudewyns duidelijk merken dat het absoluut niet gemakkelijk is om zelf een onderneming uit de grond te stampen en die dan ook nog eens draaiende te houden. De schrijver kon hier gemakkelijk op inspelen omdat hij namelijk zelf een zelfstandig begrafenisondernemer is (derde generatie). Hij zit dus ook in het vak en weet waarover hij spreekt.

Het verhaal begint met een in medias res. Het hoofdpersonage ligt namelijk zelf in een doodskist en schetst kort de situatie. Hij is bij bewustzijn, maar daar is dan ook alles mee gezegd. Er zit namelijk een verdovend middel in zijn lichaam. Hij kan dus geen vin verroeren of zelfs nog maar iets zeggen. Daarna beslist hij om toch maar het hele verhaal te vertellen omdat hij namelijk veel tijd heeft en toch nergens heen gaat. Hij begint dus zijn verhaal vanaf het prille begin te vertellen. Een verhaal vol verraad en wantrouwen, slechte wil en ronduit walgelijke praktijken. Uiteindelijk zal het duidelijk worden hoe hij daar terecht is gekomen.

Baudewyns schreef dit boek op een leuke en interessante manier. Het interessante aan zijn schrijfstijl is dat het hoofdpersonage de lezer soms persoonlijk aanspreekt. Hij praat echt tegen de lezer waardoor je meer betrokken raakt bij het verhaal. Ronny is dus diegene die het verhaal verteld. Soms in een belevend standpunt, maar meestal in een vertellend standpunt. Ook leest het boek vlot en er staan geen moeilijke woorden in.

De toon van het boek is eerder ernstig, maar wordt toch ook verrijkt met de nodige droge humor. Sommige stukken kunnen zelf sarcastisch of cynisch genoemd worden. Benny Baudewyns heeft hierin een zeer goed evenwicht gevonden tussen ernst en humor. Ook in dit boek komen Baudewyns’ veel gebruikte thema’s zoals complexe plots, complottheorieën en wraak duidelijk naar voren. Het hoofdpersonage neemt zichzelf niet al te serieus en probeert alles te relativeren. Waar hij meestal ook prima in slaagt. Hij is ook heel vaak in gedachten verzonken en bedenkt de gekste complottheorieën met Verbeke in de hoofdrol. Over het algemeen is zijn enige doel Verbeke onderuit te halen, wat u hem niet kwalijk kunt nemen.

Het boek op zich is de naam ‘thriller’ niet bepaald waardig. De schrijver probeert wel wat spanning in de verhaallijnen te krijgen, maar dit wordt onderuitgehaald door zijn ludieke schrijfstijl en komt dus niet tot zijn recht. Zelfs in wat voor mij de spannendste scene leek, is hij daar niet in geslaagd. Wat toch wel wat jammer is, want er valt voor de rest weinig op aan te merken.

Baudewyns kan de ernst van het beroep begrafenisondernemer en humor perfect in één en hetzelfde boek omvatten en dat is juist de grootste troef van dit boek. Voor de mensen die op zoek zijn naar een boek waar de spanning te snijden is, is dit boek niet de beste optie, maar voor diegenen die houden van een luchtig geschreven en ludiek verhaal met verassende wendingen is De Lijkenpikker zeker een aanrader.