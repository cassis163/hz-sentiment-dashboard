Floor, gescheiden en moeder van Pepijn (8jr) en Jesse (4jr) gaat op aandringen van een vriendin en lotgenote mee naar de training 'Je leven na een echtscheiding'. Ze is van mening dat ze de hulp niet nodig heeft, ze vindt zichzelf ontwikkeld genoeg door haar gevolgde opleidingen tot zelfstandig loopbaancoach.
Terwijl zij nog hevig worstelt met de gevolgen van de scheiding is haar ex-man Rick inmiddels gelukkig met een nieuwe vriendin. Dit maakt de acceptatie en verwerking voor haar niet makkelijker.

Het verhaal beschrijft de 7 trainingsdagen en de periodes daartussen, uitgesmeerd over 9 maanden, waarin een gemÃªleerd groepje gescheiden personen voor de training bij elkaar komt onder leiding van een "echtscheidingsgoeroe". Boeiend om te lezen hoe ze door middel van oefeningen en rollenspellen door diverse stadia van verdrietverwerking en loyaliteitsconflicten gaan en daardoor hun gedragingen en valkuilen leren herkennen en analyseren. Ze verwerven nieuwe inzichten en leren te focussen op een nieuwe toekomst, los van oud verdriet en vastgezette oude patronen.

Met 2 gescheiden mannen en 4 dito vrouwen bij elkaar, die allen zoekende zijn naar bevestiging en nieuwe liefde, kan het ook niet anders dan dat er iets gebeurt dat de gemoederen verhit en de harmonie verstoort. Dit blijkt ook weer een goed leermoment voor hen te zijn. Naarmate ze elkaar beter leren kennen, worden ze steeds hechter met elkaar. Ze leren spiegelen, zich in de rol van de ander te verplaatsen, waardoor ze situaties vanuit andere ogen bekijken, heel verhelderend!

Ook mooi om de transformatie al lezende te zien gebeuren en hoe ze weer kunnen verbinden. Dit kenmerkt zich bij Floor niet alleen door een verbeterd contact met haar ex omtrent het co-ouderschap en haar hernieuwde band met haar ouders, maar ook door haar deelname in een muziekbandje, waar ze samen met hartsvriendin Els haar oude liefde voor het zingen weer oppakt en zich daar volledig in kan laten opgaan, los van alles om haar heen.

De titel Los is mooi gekozen voor dit boek, het woord los komt steeds in een andere context en hoedanigheid voor, zo'n klein woord met zo'n grote impact.

Los zou de indruk kunnen wekken dat het om een zwaar en droog therapieboek gaat, maar niets is minder waar! Mayke heeft met haar vlotte pen een soepel lezend en verre van zwaarmoedig verhaal geschreven. Ik heb menigmaal moeten schaterlachen om de grappige anekdotes en gebeurtenissen. Daarnaast heb ik ook af en toe een traantje moeten wegpinken, vooral bij de stukken waarin de kinderen Pepijn en Jesse aan Floor vertellen over het effect van de scheiding op hen! Pak de tissues er maar bij ... zowel voor de lach als de traan!

Voor mij zouden de 9 maanden waarin het verhaal zich afspeelt (eind sept. - juli) symbool kunnen staan voor de (weder)geboorte van een nieuw mens. Je komt er als "herboren" uit, met een hele nieuwe Mindset en vernieuwde kijk, waardoor alles in een ander perspectief komt te staan en het leven en geluk je weer toelachen.

De cover is ook erg mooi gekozen, heel veelzeggend, de prachtige foto is gemaakt door Rita Bron van Rita Naborn Photography.

4 1/2 ster