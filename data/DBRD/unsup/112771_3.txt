De Royals: Geheimen door Erin Watt

Erin Watt is het pseudoniem van de 2 bestsellerauteurs: Jen Frederick en Elle Kennedy. Geheimen is het derde deel in hun bestsellerreeks over de Royals. Ik haakte nu pas in en dat vormde geen probleem.
Ik hou van young adult series. Ik haakte al eens op een later tijdstip bij een serie in, en dat beviel me wel, vandaar mijn keuze voor dit boek.

In dit verhaal draait het voornamelijk om Reed en zijn vriendin Ella. Reed is één van de 5 Royal broers, die op zijn zachtst gezegd geen doetjes zijn; daarnaast zijn ze ook nog eens steenrijk. Ze stonden al voor vele hete vuurtjes maar nu Reed wordt aangeklaagd voor de moord op de vriendin van zijn vader loopt de spanning wel heel erg op…

Geheimen leest als een trein, spat flitsend van het papier af en verveelt geen seconde. Ik zie het boek voor me als een Netflix-serie in technicolor vol rijke, beeldschone personages. Niet echt mijn ding maar voor een avondje puur leesplezier zeker een aanrader.
Ik heb mijn personages graag met iets meer diepgang. Maar zonder al die diepgang kan ik ook wel eens genieten van een spannende pageturner. Want dat is Geheimen: spannend; een boek waarin je vol spanning naar de afloop snelt. Het éne geheim na het andere komt bovendrijven en tussendoor loopt de lichamelijke hitte ook nog eens hoog op. Pageturner, ik zei het al. Ik denk zelfs dat ik vorige delen ook ga lezen. Die broers hebben me te pakken ;)