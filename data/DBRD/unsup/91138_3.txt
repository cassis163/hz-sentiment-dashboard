Wat als je leven gebonden was aan het bloed in je aderen? In Everless bestaat een systeem waarin munten worden gemaakt van het bloed van mensen. Er zijn kleine munten die je een uur extra leven kunnen geven, maar ook grotere munten voor dagen, maanden, en zelfs jaren. De rijken leven onnatuurlijk lange levens en zuigen haast letterlijk het bloed van de armen weg, die dag bij dag moeten leven en het haast niet kunnen veroorloven om een bordje eten te kopen. Een bloedmunt moet worden opgelost in thee of een ander drankje en dan worden opgedronken – een onsmakelijk, maar beeldend concept dat in het hart van het boek staat.
Everless is het debuut van Sara Holland. Voordat ze begon met schrijven had ze allerlei andere baantjes die haar uiteindelijk naar New York brachten waar ze in publishing ging werken. Haar eerste boek bevat alle ingrediënten voor een succesvolle nieuwe Young Adult-serie: een heldin die zichzelf wegcijfert voor haar familie, een corrupt systeem waarin de rijken goed gedijen en de armen wegkwijnen, én een potentiële driehoeksverhouding. Over dit alles is al talloze malen eerder geschreven, maar Holland zorgt ervoor dat ze genoeg originele ideeën uit haar mouw schudt zodat het niet als een te grote herhaling aanvoelt. Ook zijn de beschrijvingen van haar wereld heel beeldend en passen bij het mysterieuze karakter ervan.
“I loved Everless best in summer, when flowers spilled from their beds and the gardeners recruited servant children to pick the dandelions marring the emerald lawn. But the pale winter light makes the estate even more beautiful, like something carved of silver and crystal.”
Het sterkste onderdeel van dit debuut is het al eerder genoemde systeem dat tijd met bloed verbindt. Deze combinatie wordt in munten gegoten door wanhopige donoren die er hun volgende maaltijd mee proberen te betalen – net zolang tot ze hun schamele loon binnen krijgen en hun verloren uren en dagen terug in hun bloed kunnen krijgen. En dan is de cirkel rond en begint het weer van voren af aan. De heldin van Everless, Jules, belandt in het midden van dit systeem wanneer ze terugkeert naar Everless, een vorstelijk landgoed waar ze als dochter van een smid jaren geleden van heeft moeten vluchten. Als dienstmeisje probeert ze genoeg bloedmunten te verdienen om haar dementerende, uitgeputte vader in leven te houden. Algauw raakt ze echter verstrikt in een web van geheimen en intriges en moet ze toch langer blijven dan ze eerst had gedacht. En natuurlijk blijkt ze een grotere rol in dit alles te spelen dan iemand ooit had kunnen voorspellen.
Door een reeks toevalligheden komt Jules steeds dichter bij de waarheid over zichzelf, maar af en toe is het allemaal een beetje té toevallig en gemakkelijk. Sommige plottwists zul je al van verre aan zien komen, maar er zijn wel genoeg verrassingen op het eind om je aandacht vast te blijven houden. Naast die paar toevalligheden zit de vaart ook zo in het verhaal dat bepaalde geheimen van het ene op het andere moment worden opgelost. Dat zorgt ervoor dat de geloofwaardigheid van het verhaal wat achteruit gaat en dat is jammer.
Everless is een interessante introductie van een nieuwe Young Adult-reeks en een goed debuut. Het introduceert een uniek nieuw systeem waarin bloed letterlijk is samengesmolten met tijd, maar tegelijkertijd zijn sommige stappen die het boek neemt niets nieuws en zullen bekend aanvoelen. De toevalligheden en de enorme vaart zijn soms lastig bij te benen en halen je als lezer een beetje uit het verhaal. Wel heeft het boek een heldin die fans van onder andere Katniss en Feyre goed zal bekoren en zijn er genoeg elementen die je laten doorlezen en uitkijken naar het volgende deel.