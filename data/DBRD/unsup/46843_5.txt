In achtentwintig korte verhaaltjes vertelt Roos van Rijswerk het herkenbare verhaal van haar bovenbuurman. Een herrieschopper die 's nachts tapdanst, aan karaoke doet en luide woordwisselingen heeft met zijn olifant. Soms hebben ze ruzie, maar meestal is het leven één groot feest. Ze schreeuwen hun gesprekken boven de muziek uit, boren gaatjes in de vloer en bouwen een grote bowlingbaan. De avonturen van het wonderlijke drietal dat boven Roos woont - de bovenbuurman, de olifant en de kangoeroe - laten je hardop schaterlachen. Tegelijkertijd zijn de conversaties ook heerlijk herkenbaar. Samen met de illustraties van Sylvia Weve is het boek een waar pareltje.
Ik las dit boek in een enkele treinreis. Ik zat luidop lachend in de coupé. Elk verhaaltje heeft een verrassende pointe, al heb je na een aantal verhalen de strekking wel door. Ik denk dat het nog leuker is om af en toe een verhaaltje te lezen. Dan heb je immers ook langer plezier van De olifant van de bovenbuurman.
De vormgeving is prachtig. Ik houd van het kleurgebruik en de figuren. Je kunt lang naar de illustraties kijken omdat je steeds nieuwe details ontdekt. Toch voelt De olifant van de bovenbuurman nergens kinderlijk aan. De volwassen toon van Roos van Rijswijk en de illustraties van Sylvia Weve sluiten perfect aan op de leefwereld van volwassenen. Wat nog maar eens aantoont dat prentenboeken voor volwassenen een gat in de markt zijn. Ik wil meer van dit.
De zelfgemaakte bowlingbaan van de bovenbuurman, het getrompetter van de olifant en de sprongen van de kangoeroe. Al deze avonturen brengen je in hogere sferen. Een prachtig boekje voor tussendoor. Roos van Rijswijk doet je schaterlachen. Al zijn de bizarre situaties vaak herkenbaarder dan je in eerste instantie denkt. Haar schrijfstijl getuigd van subtiliteit en intelligentie. De illustraties van Sylvia Weve maken de leeservaring compleet.
Geluk in een boekje ★★★★★
Deze recensie verscheen ook op Boekvinder.be.