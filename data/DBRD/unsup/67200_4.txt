Hij is verantwoordelijk voor de samenstelling en redactie van Als dit zo doorgaat. Auke Hulst (1975) is de initiatiefnemer en ook een van de vierentwintig auteurs die met hun nieuwe verhalen een statement maken over het belang van literatuur in het heden én in de toekomst. Een toekomst waarin het trumpisme (wat een woord, wat een begrip!) en de verrechtsing van Europa woelig gaan tieren. Beangstigend?

Vierentwintig totaal verschillende korte en veelzeggende bijdragen: korte verhalen, enkele gedichten en een essay. Dit alles neergeschreven door niet de minste literaire namen binnen ons taalgebied…

Met de nog steeds geldende actualiteit van de klassieke roman 1984 van George Orwell (1903-1950) in het achterhoofd, kwam Auke Hulst in actie tijdens de laatste week van januari 2017. Hij kreeg een wild plan; hij wilde nog voor de Nederlandse verkiezingen van 15 maart een bundel nieuwe literaire verhalen publiceren. Een ambitieus project, want binnen één maand moest de bundel immers klaar zijn. Het resultaat? Een perfecte timing en een boek dat intussen heel wat stof doet opwaaien. De media-aandacht liegt er niet om.

Vrolijk word je niet tijdens het lezen van Als dit zo doorgaat… Zelfs al weet je dat in deze bundel heel wat dystopische en visionaire verhalen zijn opgenomen, toch blijft het beangstigende karakter prominent aanwezig. Wat gaat de toekomst ons brengen? Nog meer onheil en leed?

Uiteraard zijn niet alle bijdragen even sterk of indrukwekkend. Het is in ieder geval de verdienste van elke auteur dat hij/zij met hetzelfde wapen strijdt. Vechten met zijn/haar eigen schrijfkunst, om de literatuur opnieuw groot te maken. Als je beseft hoe groot het enthousiasme is van de meer dan twintig auteurs die hieraan hebben meegewerkt, dan kun je niet anders dan toegeven dat de literatuur zich helemaal niet ver van de maatschappij bevindt. Ze staat er warempel midden in!
(Alternatieve vragen en antwoorden van Lieke Marsman)

We leven vandaag in een maatschappij waarin de wet van de sterkste geldt, waarin bloedig terrorisme bijna dagelijks het nieuws overheerst. De verzuring van onze samenleving zet verder door. To Trump, or not to Trump – that's the question. De vooruitgang van het populisme wordt voorlopig niet gestopt. Als dit zo doorgaat is een bundel die smeekt om deze recensie te beëindigen met een heel korte boodschap van hoop: leve de literatuur! Laten we deze hoop vooral vasthouden…