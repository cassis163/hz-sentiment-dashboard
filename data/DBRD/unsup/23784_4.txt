Johan krijgt een aanbieding om naar Italië te gaan om het beroemde schilderij Penitenza te restaureren. Samen met zijn vrouw Merel besluit hij om voor een jaar naar Florella te gaan. Merel zegt hiervoor wel haar baan als journaliste bij de krant op. Ze vinden woonruimte bij Daniël en Loredana. Daniël is een oude klasgenoot van Merel.
Maar als Johan en Merel in Italië zijn dan loopt het allemaal anders dan ze verwacht hadden en komen ze terecht in een nachtmerrie : Daniël is een grote vrouwenversierder en hij deinst er zelfs niet voor terug om avances richting Merel te maken. Daniël heeft ook connecties met maffia praktijken en Johan belandt onschuldig in de gevangenis.
Maar er is nog een belangrijk personage in deze misdaadroman : de oma van Loredana, Maria Grazia : zij is het opperhoofd van de maffia familie en eist volledige gehoorzaamheid.
Penitenza betekent boetedoening en dit thema vindt je terug bij de verschillende personages van dit boek. Dit boek is het tweede boek van het schrijversduo Karin en Dimitri en als je dit boek leest merk je niet dat het door twee mensen geschreven is. Het is één geheel geworden. Het boek is opgebouwd uit korte hoofdstukken die steeds vanuit een ander personage geschreven zijn. Dit maakt je nieuwsgierig naar de afloop.
De spanning wordt steeds meer opgebouwd en pas als je het boek helemaal gelezen hebt snap je het hele verhaal.
Ik vind dat de schrijvers erin geslaagd zijn om een spannend verhaal te schrijven dat zich afspeelt in Italië en ook om de sfeer van Italië goed neer te zetten. Tijdens het lezen van dit boek heb ik me echt in Italië gewaand. Het kunstwerk Penitenza had wat mij betreft wel wat meer aandacht in het verhaal mogen hebben, maar dit blijft natuurlijk een persoonlijke keuze. Al met al zeer zeker een aanrader!!