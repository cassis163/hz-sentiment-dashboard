Wat als er naast onze wereld nog een andere dimensie bestaat? En wat als deze buitenaardse bewoners zich al langere tijd op aarde bevinden? Het zijn dingen die je toch aan het denken zetten. Liane Baltus heeft op deze manier het heden met een toekomstbeeld dat velen zullen hebben met elkaar verenigd. En niet onverdienstelijk.

De liefhebbers van SF-boeken zullen absoluut van dit debuut genieten. Het verhaal speelt zich namelijk grotendeels in een andere dimensie af. De hoofdpersoon Helena heeft al van kinds af aan een vriendschap met Mica. Wat zij echter dan nog niet van hem weet, is dat hij van een andere planeet en/of uit een andere dimensie afkomstig is. Hij lijkt dan qua uiterlijk wel sprekend op de mens zoals wij die kennen, maar ze hebben hele andere gewoonten en gebruiken. Ook kunnen ze met elkaar communiceren op een manier die wie hier op aarde niet gewend zijn. Als Mica uit het leven van Helena verdwijnt mist ze hem vreselijk en wil ze weer contact met hem. Of dit contact weer tot stand gebracht zal worden laat zich raden maar welke opofferingen Helena daarvoor zal moeten overhebben zijn niet van de lucht. En wat doet Mica eigenlijk hier op aarde?

Het verhaal wordt verteld vanuit de hoofdpersoon Helena. Hoe ervaart zij het contact met Mica en hoe gaat ze om met de grote verrassingen en dilemma's waarmee ze geconfronteerd zal worden? Omdat het een SF-verhaal is, doet het wel een soort van aanslag op het inlevingsvermogen van de lezer. Je moet je wel kunnen verplaatsen in een wereld die zich mogelijk in de toekomst af zou kunnen spelen, maar ver ligt van de wereld die we nu bekend zijn. Als je dat niet kunt, dan is Het Derde Verbond zeker geen aanrader. In alle andere gevallen moet je Het Derde Verbond eigenlijk een eerlijke kans geven. het verhaal zit erg doordacht in elkaar, de plot is goed uitgewerkt en je krijgt veel over de hoofdpersonen te weten. Het begin-, tussen- en eindstuk lopen mooi in elkaar over en het boek leest verder, door de fijne manier van schrijven van Liane Baltus, prettig weg. Binnen het SF-genre is dit zeker een aardig boek om te lezen.