Ik heb dit boek als gratis aangeboden e-boek gelezen. Ik had de indruk dat het een tamelijk kort verhaal was, wat op zich wel jammer was want van een paar dingen had ik wel meer willen weten. Bijvoorbeeld over de personages en hun onderlinge verhoudingen. Het is een boek in een serie, dus misschien is dat eerder al aan de orde gekomen. Ook de uitwerking van de speurtocht en het psychologische spel hadden meer aandacht mogen hebben.

Het is een wat raar verhaal: enerzijds is het een detectiveverhaal, waarin een inspecteur in een race tegen de klok een moordenaar moet zien te vinden. Anderzijds is het best erotisch op een bijna SM-manier, hoewel dat vooral in het begin van het verhaal is (de liefhebbers van het genre vinden aan het einde minder van hun gading). Maar het is óók een sciencefictionverhaal dat in de nabije toekomst speelt, een toekomst waarin vuurwapens bijna niet meer worden gebruikt, waarin computers en communicatietechnologie een grote rol spelen bij de opsporingsmethoden, maar waarin het psychologische aspect van de misdaad leidt tot het oplossen ervan.

Dat laatste is interessant, want als schrijver kun je niet zo heel veel spannends met onderzoek via de computer: er zit geen actie in. Dat psychologische maakt het spannend, ook omdat in dit verhaal de hoofdpersoon hulp krijgt die ze niet zo graag wil hebben, namelijk uit het schemergebied vanwaaruit haar geliefde opereert.

Achterin het e-boek stonden de eerste hoofdstukken van een ander, voorgaand boek. Daaruit werd een deel van de wereld en het personage Eve Dalles verduidelijkt. Ik denk daarom dat het handiger is om de serie in de juiste volgorde te lezen.