Het leven kán zo maar vol verrassingen zitten. Een kwestie van je perspectief aanpassen, openstaan voor het schijnbaar onmogelijke en afwijken van afgesleten interpretaties en aangewende aannames. Zo blijkt uit de verhalen van Etgar Keret. Makkelijker gezegd dan gedaan? Zeker, want de gevolgen zijn bizar.

De een zal helemaal lyrisch zijn van deze verhalenbundel, de ander zal het na anderhalf verhaal vol afkeer wegleggen en vergruizen. Een middenweg is er niet. Of de verhalen gaan het ene oor in en het andere direct weer uit, óf ze treffen je midden in de ziel. Ze zijn absurdistisch, afstotelijk, overtrokken, magisch, burlesk of kafkaësk- stuk voor stuk toepasselijke omschrijvingen. Eén ding hebben ze met elkaar gemeen. Ze laten zien dat er niet iets is als dé werkelijkheid. Werkelijkheid is een interpretatie. Werkelijkheid verschilt aldus per individu.

En zo – als er al een boodschap in de bundel schuilt dan is het deze- kan de werkelijkheid een keuze zijn. Bijvoorbeeld in het verhaal van de man die pas het gevoel heeft dat hij leeft door elke ochtend in een café een willekeurige vreemdeling aan zijn tafel uit te nodigen en die persoon vervolgens in de waan te laten dat hij iemand anders is. Of het verhaal van een man die ontvoerd en teruggeplaatst wordt in zijn jeugd- het lijkt wel een droom waarin hij besluit die voorlopig nog maar even te blijven dromen. Niet altijd is de werkelijkheid van de personages even prettig en geslaagd. Maar elke keer weer blijkt, het is maar hoe je er naar kijkt: welke bril zet je op.

Het zijn bij Keret niet de grote handelingen die het verschil betekenen in de werkelijkheid, in het leven. Het trekken van een kauwgombal uit een automaat kan al wonderen doen. Aan de ene kant prachtig en op de een of andere manier troostrijk, deze wonderbaarlijke verhalenbundel. Aan de andere kant stemt het wat weemoedig. Zelfs met de beste wil ter wereld stijgt onderstaande lezer opkijkend uit de bundel in ieder geval niet boven het onvermogen zelf die magie te ontketenen.

Een bundel met verhalen die je met veel vermaak kunt lezen. En een bundel om, als je wil, nog langer over na te denken om er nog veel en veel meer uit te halen. Rood? Geel? Groen? Laat je verrassen.