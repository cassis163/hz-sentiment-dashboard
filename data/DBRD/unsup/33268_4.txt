Robin en Sarah Marshall zijn tweelingzussen die elkaar al jaren niet gesproken hebben. Ze weten van elkaar niet eens waar ze wonen. Robin ruilde haar succesvolle carrière als popmuzikant in voor een teruggetrokken leven en verlaat nooit haar huis. Sarah is door haar man op straat gezet en mag haar dochtertje Violet niet meer zien. Ze heeft de hulp van Robin nodig om aan deze hartverscheurende situatie een einde te maken. Sarah moet haar ten koste van alles zien te vinden maar zij is niet de enige die dat wil. Iemand uit Robins verleden heeft hetzelfde plan.

De Engelse schrijfster en journaliste Holly Seddon woont met haar man en vier kinderen in Amsterdam. In 2016 debuteerde zij met de thriller Hou je adem in. Dit boek ontving goede kritieken en betekende meteen haar internationale doorbraak.

Holly Seddon vertelt het verhaal vanuit het perspectief van Robin en dat van Sarah waarbij heden en verleden elkaar afwisselen. Hun verhalen gaan over de oorzaken en gebeurtenissen die hebben geleid tot de situatie waarin zij zich nu bevinden. Ingrijpende en ontroerende verhalen die helder weergeven dat een proces van ongewilde vervreemding en elkaar verkeerd begrijpen zich zo geleidelijk kan voltrekken dat te laat het besef optreedt dat de situatie onomkeerbaar is geworden. Deze wisselende perspectieven kunnen leiden tot verwarring maar door de zorgvuldigheid waarmee ze zijn geconstrueerd, treedt dat effect niet op. De hoofdstukken zijn kort en de schrijfstijl is erg mooi.

De grote kracht van Holly Seddon is de manier waarop zij personages beschrijft. Ze zijn levensecht en je kunt je een heel goede voorstelling van hen maken. Het voelt alsof je als toeschouwer over hun schouders meekijkt en aanwezig bent bij wat er gebeurt. Het verhaal gaat over de verstrekkende gevolgen die beslissingen van egocentrische volwassenen hebben op hun kinderen wanneer met de belangen van die kinderen onvoldoende rekening wordt gehouden. Liefde, haat, misbruik en jaloezie zijn de centrale thema’s en deze zijn goed uitgewerkt.

Het verhaal boeit vanaf de eerste pagina en heeft een aangename onderhuidse spanning die naarmate het verhaal vordert intenser wordt. Als je op het punt bent aangekomen waarop je denkt te weten hoe het verhaal zal aflopen, zet Holly Seddon je met een fantastische twist helemaal op het verkeerd been. In een enkele zin verandert alles. Je bevindt je ineens in een heel andere wereld. Plotwendingen zoals deze zie je helaas niet al te vaak in de misdaadliteratuur.

Hou je ogen open is een indringende psychologische thriller die uitblinkt door een zorgvuldige opbouw, overtuigende personages en een fenomenale plotwending aan het einde. Een boek dat je niet snel zal vergeten.