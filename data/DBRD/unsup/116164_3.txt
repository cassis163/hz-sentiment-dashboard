Deliciously Ella, het plantaardige kookboek door Ella Mills

Wat ooit begon als blog van een ziek meisje is ondertussen uitgegroeid tot een goed draaiend (familie)bedrijf met verschillende boeken, eigen producten die op vele plaatsen verkocht worden, verschillende deli’s en een uitgebreide online community.

En nu dus ook dit laatste boek: Het plantaardige kookboek. Met 100 recepten gaande van ontbijt, over salade’s, falafel, burgers, dips, soepen, stoofschotels, curry’s tot zoet. Gewoon al in dit boek bladeren doet je watertanden. Alles ziet er zo mooi én lekker uit, je krijgt goesting om zelf aan de slag te gaan. Zelfs diegenen die nog niet (altijd) plantaardig eten, gaan hier hun gading in vinden en misschien hun stukje vlees zelfs wel vergeten.

Het toffe aan dit boek is ook dat er dagboekfragmenten in staan, je kan dus volgen hoe Deliciously Ella geworden is tot wat het nu is. En ja, dat liep niet altijd over rozen; fijn dat we dat ook mogen lezen. De recepten zijn duidelijk uitgelegd, zonder al te veel rare ingrediënten, dus goed haalbaar voor iedereen die graag in de keuken staat.

Moet iedereen vanaf vandaag plantaardig gaan leven? Dat zou tof zijn maar dat moet niet. Zelfs niet volgens dit kookboek. Maar elk boek dat je goesting geeft om alvast een paar keer plantaardig aan de slag te gaan verdient een pluim! Ik zou trouwens graag eens een bezoekje brengen aan één van de deli’s!