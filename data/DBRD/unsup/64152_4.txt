Als groot fan van Thomas Acda had ik heel hoog gespannen verwachtingen toen ik hoorde dat ik dit boek mocht gaan lezen als ambassadeur. Heeft hij deze verwachtingen waar gemaakt of is gebleken dat het schrijven van een lied toch anders is dan het schrijven van een boek?

Onderweg met Roadie wordt in de ik-vorm verteld door een voormalig popzanger die samen met Bob een beroemd duo vormde. Na de breuk met Bob is hij gevlucht in drank en drugs. Dan krijgt hij de kans om zijn ellende te ontvluchten en zichzelf terug te vinden door het hondje van een vriendin naar Amerika te brengen. Per boot naar Amerika en dan met de auto naar Los Angeles omdat het hondje oud is en niet meer mag vliegen.

Hoewel er nergens wordt gezegd dat het boek autografisch is zijn de overeenkomsten met de zanger Thomas Acda soms heel herkenbaar.

Het verhaal pakte me meteen door de humoristische manier waarin het verhaal verteld wordt. Soms zelfs hilarisch. De auteur speelt met woorden en is een meester in spitsvondigheden en niet bang van een beetje zelfspot.

Maar tussen deze positieve regels door proef je de eenzaamheid en het verdriet van de hoofdpersoon om zijn gebroken huwelijk, zijn strijd tegen zijn overgewicht , het einde van zijn carrière als popduo en zijn spijt over gebeurtenissen in zijn leven. En je komt ook de ware reden te weten waarom een volwassen man een beugel draagt.

De ogenschijnlijk ongeloofwaardige dingen die hij onderweg meemaakt dragen bij aan de onvergetelijke reis die dit boek vormt. Ik heb dit boek dan ook met een grote glimlach gelezen. Ik heb genoten van het optreden van Junkie Xl, kennisgemaakt met een oud Italiaans vrouwtje, Miss Kate en Art Garfunkel maar ik heb vooral genoten van de band van de hoofdpersoon met Roadie, die steeds meer vriend dan vracht werd.

Het boek leest als een trein of in dit geval als een Land Rover D110 cabriolet.

De laatste bladzijden van het verhaal hadden nog een verrassing in petto en maakte het avontuur wat mij betreft helemaal af. Geweldig gedaan !

Fantastisch debuut van Thomas Acda dat zeker naar meer smaakt. Ik kijk nu al uit naar het volgende boek. Dit boek heeft dus zeer zeker aan mijn hooggespannen verwachtingen voldaan en heeft zelfs nog iets extra’s toegevoegd.