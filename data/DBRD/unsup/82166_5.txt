“Safa, de kleine woestijnbloem” is een boek wat tot nadenken zet. De schrijfster van dit indrukwekkende boek strijd al jaren tegen Female Genital Mutilation (vrouwenbesnijdenis).
Wanneer haar boek “Mijn Woestijn” verfilmd wordt vind Waris het van het grootste belang dat de meest indrukwekkende en tot de verbeelding sprekende scene niet geschrapt wordt. De huiveringwekkende scene waarin de jonge Waris besneden wordt. Het vinden van een juiste vertolkster van deze bijzondere rol is lastig, totdat Safa ten tonele verschijnt en zij de perfecte woestijnbloem blijkt te zijn.

De ouders van Safa gaan akkoord met een overeenkomst waarin afgesproken wordt dat Safa niet besneden zal worden en de familie daarvoor financiële steun ontvangt. Na verloop van tijd blijkt de druk van de gemeenschap echter zo groot, dat de familie toch dreigt te bezwijken en Safa alsnog besneden zal worden.

Voor Waris Dirie het moment om naar Djibouti af te reizen om te proberen haar woestijnbloem te behoeden voor deze verschrikkelijke beschadiging. Tijdens deze reis maakt zij ook kennis met Inab een 18 jarig meisje welke zelf besneden is maar vecht voor haar twee zusjes. De belofte wordt gemaakt om Inab en Safa (onder begeleiding van vader Idriss) uit te nodigen voor een indrukwekkende reis naar Europa.
Voor deze mensen gaat er een hele nieuwe wereld open, het wordt een ware ontdekkingsreis. Tijdens deze reis volgen er vele gesprekken over de verschillen in culturen en de noodzakelijke afschaffing van Female Genital Mutilation.

Waris Dirie weet met dit boek echt een statement te maken en vraagt hiermee ook aandacht voor haar nieuwe sponsorschap campagne. Ik zou dit boek aan iedereen willen aanraden, het leest bijzonder prettig, is leerzaam en geeft ons een kijkje in een andere cultuur. Hieruit blijkt ook maar weer eens dat de druk van een gemeenschap bijzonder groot kan zijn.