In 2010 schreef Maria Janssen al een boek over haar familie: De hongerwinter van Cornelia Johanna. Dit boek kent lang niet zoveel pagina`s als: De eeuw van mijn moeder dat maar liefst 512 pagina’s dik is. De cover is prachtig en komt persoonlijk over. Hierop zien we Cornelia met haar man in haar jonge jaren. Dit boek beslaat de periode van een eeuw: 1905 tot 2006, het jaar waarin Cornelia overleed.
De eeuw van mijn moeder is niet alleen het levensverhaal van Cornelia Johanna, arbeidersdochter en moeder van de auteur Maria Janssen. Het vertelt zoveel meer dan dat. Het vertelt hoe het was om in deze tijd te leven en de vele gebeurtenissen die Nederland hebben gemoderniseerd.
Het boek is opgedeeld in 4 delen, die telkens een periode beslaan.
In deel 1 kijken we mee in het leven van Cornelia in de periode 1900 tot 1940. Hier lezen we hoe ze opgroeide, haar ambities en dromen, haar ontmoeting met haar man en het huwelijk. Naast dit proces lezen we ook hoe moeilijk het was om een goed beroep te vinden, huisvesting te vinden en de rangverschillen tussen de rijken en armen.
Naast het leven van het jonge echtpaar, lezen we ook wat er in die periode in Nederland gebeurde. Zo lezen we onder andere dat vrouwen stemrecht kregen, het begin van de Eerste Wereldoorlog en hoe ze zelfstandig ondernemer werden met hun eigen winkel.
In deel 2 kijkt de auteur terug naar de periode 1945 tot 1960. Ze hebben ondertussen een dochter en het tweede kind wordt geboren. Nederland komt bij van de Tweede Wereldoorlog. Mensen emigreren naar het buitenland, of pakken in Nederland het leven weer op. In de jaren 50 is het gewoon om kinderen naar het internaat te brengen, een periode die Maria als verschrikkelijk ervaart. Ook de Waternoodsramp wordt besproken. Ondanks hun leven in Den Haag is de verschrikking ook voelbaar in heel Nederland.
In het derde deel krijgt het boek een andere insteek. Het verhaal wordt vanuit de ik-vorm verteld. Maria vertelt hier hoe zij haar leven ervaren heeft in de periode van 1960 tot 1980. Het feminisme kwam op. Maria was een van de eerste moeders die bleef werken na haar bevalling. Het generatieconflict is voelbaar. Jongeren durven op te komen voor zichzelf.
In het laatste deel blikt Maria terug op de periode 1980 tot 2006. Het digitale tijdperk maakt zijn intrede en het millennium staat voor de deur. Het Koninkrijk der Nederlanden wordt besproken en Maria blikt terug op het leven van haar moeder die een eeuw oud wordt. Een groot feest wordt gegeven. Uiteindelijk overlijdt Cornelia Johanna Janssen na een lang, mooi bewogen leven.
De eeuw van mijn moeder is een verrassend mooi compleet geschreven boek. De auteur geeft een persoonlijk kijkje in het leven van haar moeder en familie. Geregeld voegt ze tussen de teksten informatiestukjes toe die de tekst toelichten. Hierdoor weet je dat haar research gecheckt is en vrij compleet is.
Het boek lijkt in eerste instantie veel voor de beschrijving van het leven van een honderdjarige, maar juist de informatie over de tijdsperiode en de veranderingen maken dat het boek fors van formaat is.
Ik was echt verrast over hoe gemakkelijk Maria Janssen de pen bedient en het verhaal tot leven brengt. Wie geïnteresseerd is in historie over Nederland, zal met dit boek heel content zijn. Het is echt een prachtwerk geworden dat geen bladzijde teveel kent.
De eeuw van mijn moeder is een verrassend, compleet en informatief boek geworden dat mij veel mooie leesuurtjes heeft opgeleverd. Complimenten aan Maria Janssen.

Gerecenseerd voor het blog indeboekenkast