De in Glasgow wonende Zuid-Afrikaan Richard Mason vestigde wereldwijd zijn naam met het debuut Verloren zielen (The drowning people). In Italië won hij de Grinzane Cavour Prize for Best First Novel en in Hollywood is men bezig met de verfilming van het debuut dat Mason vergelijkingen met Donna Tart opleverde. Zes jaar later verscheen Masons tweede boek Us en uitgeverij A.W. Bruna brengt het in Nederland uit onder de naam Lotgenoten. Ook dit boek kreeg hele goede kritieken en zal op het witte doek verschijnen.

Masons nieuwe boek Lotgenoten gaat over vier studenten. De spil in het groepje is spontane en gepassioneerde Maggie. Als ze verneemt dat haar vriendje Jake vroeger enorm is gepest door een van de populairste jongens van de universiteit, besluit ze hem een lesje te leren. Wat begint als een onschuldig standje, eindigt in een noodlottig ongeluk met de dood tot gevolg

Ik kan na het lezen van Lotgenoten niet anders concluderen dan dat Richard Mason een enorm schrijftalent is. Het boek is knap en vlot geschreven en laat de lezer steeds in het hoofd van de vier hoofdrolspelers meekijken. Hun angsten, onzekerheden en passies worden op geloofwaardige wijze in de ik-persoon met de lezer gedeeld. De manier waarop ze allemaal op hun eigen wijze dealen met het dodelijke ongeval en het verlies van een dierbare, is aangrijpend. Hoe verder het boek vordert, hoe vaker Mason switcht tussen de vier karakters waar het om draait (soms zelfs per alinea). De omschakeling wordt echter niet aangekondigd, er wordt van de lezer verwacht dat die uit de vertelstijl kan opmaken in het hoofd van welke hoofdpersoon er op dat moment wordt meegelift. Een hele opgave, ware het niet dat Mason alle karakters in de loop van het verhaal zo goed heeft getypeerd, dat de lezer zonder problemen de wissel tussen de personen kan volgen. Een groot compliment aan het adres van Mason is dan ook zeker op zijn plaats.

Hoewel het boek niet enorm spannend is, intrigeert het enorm en wil je blijven doorlezen. Dit komt mede omdat de karakters stuk voor stuk echt tot leven zijn gebracht. Je wilt weten hoe het ze vergaat en bent bij ze betrokken. Mason laat in Lotgenoten op prachtige wijze zien hoe een noodlottig ongeval de levens van vier mensen beïnvloed en hoe de daaruit voortvloeiende ellende zich als een olievlek over hen uitspreidt die niet meer weg te poetsen valt. Als iemand ooit de theorie van oorzaak en gevolg pakkend heeft neergezet dan is het Mason wel met zijn stevige pen en boeiende schrijfstijl. Een heerlijk boek!