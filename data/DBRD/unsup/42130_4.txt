Tom Rob Smith maakte in 2008 een verpletterende indruk met zijn debuut Kind 44. Agent 6 is het laatste boek in zijn trilogie over Leo Demidov. Het boek begint in 1950, nog voor de voorgaande twee delen, als Demidov in zijn functie als geheimagent zijn toekomstige vrouw Raisa ontmoet. Demidov moet de Amerikaanse negerzanger Jesse Austen in Moskou rondleiden, die communistische sympathieën heeft. Jaren later, na de boeken Kind 44 en Kolyma, krijgen Raisa en hun geadopteerde dochters een uitnodiging om naar New York te komen, waar ze onder andere Austen weer ontmoeten. Het verblijf in New York loopt fataal af voor diverse mensen. Leo blijft achter in Moskou met diverse onbeantwoorde vragen. Door de politieke omstandigheden is het voor hem onmogelijk om naar de Verenigde Staten te reizen om zelf een onderzoek in te stellen naar hetgeen gebeurd is.

Van begin tot eind beslaat Agent 6 zo’n dertig jaar, waarin het doel van Demidov om naar New York te gaan centraal staat. Het geeft Tom Rob Smith de gelegenheid om de geschiedenis weer te geven. De lezer krijgt onder andere een beeld van Afghanistan dat door de Russen bezet wordt en dat op het punt staat om een pion te worden in een spel dat Rusland en Amerika spelen. Evenals in de eerste twee delen beschrijft Tom Rob Smith de omstandigheden van de betrokkenen, waardoor het een interessante geschiedenisles wordt. Agent 6 is geen rechttoe rechtaanverhaal, maar leidt de lezer via de omzwervingen van Demidov uiteindelijk naar zijn doel. Agent 6 komt in de buurt van het niveau van Kind 44. Het einde van een trilogie dus. Het is te hopen dat Tom Rob Smith zich bedenkt en dat er op de één of andere wijze nog een vervolg komt. (Door: Anne Terwisscha)