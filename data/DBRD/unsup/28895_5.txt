Amos Decker heeft een perfect geheugen, wat hij aan een flinke klap op zijn hoofd heeft overgehouden tijdens een belangrijke footballwedstrijd. Sindsdien is zijn footballcarri√®re voorbij. Hij besluit rechercheur te worden, temeer omdat hij met zijn hyperthymesia alles tot in detail weet te onthouden.

Hij begint zijn loopbaan als politieman en als hij op een avond thuiskomt van een stakeout, surveillance op locatie, treft hij zijn zwager, zijn vrouw en zijn dochtertje vermoord aan. Deze brute moord op zijn gezin haalt zijn leven volledig overhoop met als gevolg dat hij zijn huis en zijn baan kwijt raakt. Hij komt op straat te staan.

Ex-collega, Mary Suzanne Lancaster, meldt hem dat iemand de moorden heeft bekend. Voor Amos is dat het startsein om er alles over te weten te komen zodat de waarheid boven tafel komt.

Baldacci is met Amos Decker als hoofdpersoon aan een nieuwe serie begonnen. Dat Amos lijdt aan hyperthymesia maakt hem tot een interessant personage en door diens denkwijze krijgt het verhaal steeds weer een nieuwe wending. Hij kan details laten afspelen als in een film. Gevoelens en emoties kan hij echter niet uiten en daardoor komt Amos als een bot en gevoelloos persoon over, wat geen afbreuk doet aan het invoelingsvermogens dat zijn karakter oproept.

Het verhaal is op een hele mooie wijze opgebouwd en je laat je continue verassen door Baldacci. Met name door de wijze waarop hij de gedachten van Amos verwoord. De zoektocht naar de waarheid zorgt ervoor dat de psychologische spanning de boventoon voert.

Door de constante scherpte en de vele wendingen van het verhaal wordt er van het plot niets te vroeg prijsgegeven. Tot het einde is dit goed gedoseerd.

David Baldacci heeft de lat voor zijn nieuwe serie hoog gelegd. Het maakt mij nieuwsgierig wat zich rond dit personage nog meer gaat afspelen en hoe hij zich verder zal ontwikkelen.