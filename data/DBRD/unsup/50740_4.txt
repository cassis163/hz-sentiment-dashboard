De wonderbaarlijke reis van de Fakir die vastzat in een IKEA-kast is een behoorlijk lange titel voor boek wat slechts zo'n 250 pagina's telt. Maar het dekt de lading wel, aangezien het boek gaat over een Fakir die vast komt te zitten in een IKEA kast om vervolgens een wonderbaarlijk avontuur te beleven. Het is een boek wat vergelijkbaar is met de 100 jarige man die uit het raam klom. Het verhaal van de Fakir is een modern sprookje, wat hier en daar toch wat realistische trekjes vertoont.

In het boek maken we kennis met Ajatashatru Lavash Patel. Je mag zelf weten hoe je het uitspreekt. De vertalers hebben in ieder geval hun best gedaan om enkele suggesties te geven, variërend van 'At je dat stalen schroefje alvast' tot 'Laffe Spatel'. Dat zorgde al voor een grote glimlach op mijn gezicht. Ajatashatru is fakir van beroep voor de buitenwereld, maar eigenlijk is hij gewoon oplichter. Hij komt helemaal vanuit India naar Parijs voor het nieuwste model spijkerbed van IKEA: 'een echt Astridlindgrenen spijkerbed met in hoogte verstelbare spijkers met de naam 'Pasöpputprykt'. Als liefhebber van droge humor in boeken kom je ruim aan je trekken met dit boek.

Aja heeft slechts zijn kleren die hij aan heeft bij zich en een vals biljet van € 100,- waarmee hij de nodige trucs uit haalt. Hij hoeft ten slotte maar een dag in Parijs te zijn. De volgende dag vliegt hij alweer terug, maar dat loopt een beetje anders. In de IKEA blijkt dat zijn bed besteld moet worden en hij heeft net niet genoeg geld voor de aankoop. Wel vindt hij het woonwarenhuis geschikt genoeg om een nachtje in door te brengen. Als de bewakers na sluitingstijd hun ronde maken, besluit hij zich te verstoppen in de dichtstbijzijnde kast. Dat is het begin van zijn avontuur, want uitgerekend die kast moet verplaatst worden. Sterker nog, hij wordt op transport gezet richting Engeland. Wat volgt is een hilarisch avontuur.

Op elke plek waar hij komt, ontmoet Aja verschillende mensen uit verschillende lagen van de bevolking. Sommige mensen ziet hij nooit meer terug, maar sommigen blijven hem letterlijk achtervolgen. Ik vond het een vermakelijk boek om te lezen. Het is een luchtig verhaal, met heel veel humor. Het is een dun boek, wat je lekker snel uit leest. Ondanks dat het af en toe behoorlijk absurd lijkt, heeft het verhaal ook wel wat realistische punten. Zoals bijvoorbeeld de Sudanezen in de vrachtwagen naar Engeland die op weg zijn naar een beter leven. Of als Aja rondloopt met een koffer vol met geld. Hij kan het allemaal zelf houden, maar hij besluit het weg te geven. Het voelt goed voor hem om iets goeds te doen. In Libië geeft hij zelfs € 500,- weg aan een kind wat langs te straat staat te bedelen. Het kind ziet hierin de oplossing voor zijn problemen en betaalt hiermee de overtocht in een overvol gammel bootje richting Italië.

De reis van de Fakir is inderdaad wonderbaarlijk. Maar het is ook een reis wat je van begin tot eind graag wil lezen. Ik heb op sommige momenten hardop moeten lachen. Maar de schrijver heeft ook een bepaalde diepgang in het verhaal willen stoppen. Dat is in zekere zin gelukt, maar de grappen blijven de boventoon voeren, waardoor de serieuzere onderwerpen een beetje naar de achtergrond verdwijnen. Maar al met al vond ik het een fijn boek om te lezen. En ondanks dat de serieuze kant wat op de vlakte blijft, zet het je wel aan het denken. Zeker als blijkt dat dat gammel overvolle bootje de oversteek naar Italië niet overleeft. Een actueler boek kun je niet hebben.