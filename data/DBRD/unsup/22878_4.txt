Glashard is het tweede deel in de Jessica Haider serie, geschreven door Corine Hartman. Dit deel gaat door waar het eerste deel geëindigd is.

Jessy ondergaat een zware training om bij het geheime genootschap Saligia toe te kunnen treden. Als zij de eerste testen doorstaat volgt haar eerste geheime opdracht voor dit elitekorps. Zij moet aanpappen met de steenrijke Baruh Salomon, en zijn corrupte handel in bloeddiamanten bloot zien te leggen. Als kersverse verloofde vergezelt ze hem op een reis naar Zimbabwe, een reis die niet zonder risicos blijkt te zijn. Intussen heeft Jessica ook de nodige privé problemen waar zij mee te kampen heeft waarin zij ook haar weg moet zien te vinden.

Daar waar Jessica in het eerste deel nog een wat ver van mijn bed personage was. Heeft Corine Hartman er in dit tweede deel voor gezorgd, dat Jessy mij in Glashard meer raakt als persoon. Ze is nog steeds een keiharde tante, maar wel een met gevoelige kanten en haar eigen zwakheden.
Vanaf de eerste bladzijde heeft het verhaal je te pakken en eenmaal begonnen met lezen is het boek moeilijk weg te leggen. Korte hoofdstukjes, diverse verhaallijnen die uiteindelijk bij elkaar komen. Puzzelstukjes die uiteindelijk als een geheel in elkaar vallen. En weer een enorme cliffhanger die het lezen van het derde deel Zielloos onweerstaanbaar maakt. Ik waardeer het boek met een dikke 4****.