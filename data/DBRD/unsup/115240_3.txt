Het is moeilijk om als beginnend thrillerauteur nog iets toe te voegen aan het reeds overbevolkte genre van de politieroman. De IT-consultant Johan Baks doet met deze debuutroman een duit in het zakje
Een louche zakenman wordt dood aangetroffen in zijn auto. Motieven te over, want de man laveerde tussen zijn aantrekkelijke vrouw en een maîtresse én hij was net bezig met een pijnlijke machtsovername door een concurrent. Of had de moord toch iets te maken met zijn smokkelwaar? Het is aan rechercheur Heller om de losse eindjes bij elkaar te brengen en de dader in het cachot te krijgen. We volgen hem bij de gebruikelijke politiebezigheden als het horen van getuigen, het overleggen met de technische dienst en het posten bij mogelijke verdachten. Op gepaste momenten wordt het plot zo geschreven dat er actie komt in de vorm van invallen of achtervolgingen. Deze fragmenten worden creatief beschreven waarbij de lezer zich goed in kan leven in het gebeurde.
Het moge duidelijk zijn dat de roman geen originaliteitprijs zal ontvangen voor meest innovatieve thriller van het jaar. Dat kleine gemis wordt echter ruimschoots goedgemaakt met de degelijkheid waarmee Baks de genreconventies invult. De plot steekt onderhoudend in elkaar en weet de lezer danig op het verkeerde been te zetten. Zijn grootste verdienste zijn echter de kleurrijke figuren die worden geïntroduceerd. Juist door de bijna karikaturale beschrijvingen en dito dialogen, geven zij een extra element van sfeer aan de roman. Denk dan aan een paranoïde heler, plat pratende Surinaamse gangsters en een wat ordinaire havenarbeider met papegaai. Heller zelf is een prettige held als lichtelijk neerslachtige rechercheur die mijmert over het lijden des levens en zijn verloren liefde. Qua karakter heeft hij trouwens wel wat weg van Martin Boks van Simon de Waal.
Liefhebbers van de politieroman zullen niet teleurgesteld zijn in deze titel. Heller doet voor Rotterdam wat Boks en de Cock voor Amsterdam doen, namelijk een sfeervol beeld brengen van deze stad aan de hand van het immer spannende politiewerk. Ik vermoed dat we hem snel terug gaan zien, want deze franchise schreeuwt om een vervolg.