Rode letters is het eerste deel uit een serie.
Meg Corbyn is een cassandra sangue, een bloedprofeet. Ze kan de toekomst zien elke keer als ze bloedt. Dit maakt haar erg waardevol. Meg is officieel dan ook eigendom van iemand. Ze wordt gebruikt om goedbetalende klanten te voorzien van een profetie. Door een profetie over zichzelf weet ze te ontsnappen. Op de vlucht, voor de man die haar gave wil misbruiken om rijk te worden, beland ze in een stadspark van de Anderen, waar de menselijke wet niet geldt.

Simon Wolfgard is een gedaantewisselaar. Hij is de leider van het stadspark in Lakeside waar Meg terecht komt. Wat hem ertoe aanzet Meg de baan te geven van contactmens weet hij niet.Maar als hij Megs geheim ontdekt, moet hij beslissen of zij het waard is om de broze vrede tussen de Anderen en de mensen op het spel te zetten.

Zelf had ik nog nooit iets van Anne Bishop gelezen, maar ik had wel al veel over deze serie gehoord. Ondanks dat heb ik geprobeerd mijn verwachtingen zo laag mogelijk te houden, om fris aan het boek te beginnen. Ondanks dat het boek 500+ bladzijden bevat vlieg je er zo doorheen.

Omdat Meg afgeschermd van de wereld is opgegroeid is ze erg wereldvreemd. Je komt weinig te weten over het leven van Meg voor haar ontsnapping. In het stadspark leert ze zowel over mensen als over de terra indigene: de Anderen. Haar nieuwe baan als contactpersoon op het postkantoor van het Stadspark houdt in dat ze leveringen in ontvangst neemt van de mensen en zorgt dat deze worden afgeleverd aan de Anderen.

Anne Bishop heeft de karakters goed op papier gekregen. De bewoners van het stadspark vormen een bont gezelschap. Weerwolven, vampieren en gedaantewisselaars die in uilen, kraaien of zelfs beren kunnen veranderen wonen in één gemeenschap..

Rode letters is een goed begin van een serie. Ik ben zeker benieuwd naar de volgende delen. Voor liefhebbers van Fantasy zeker een aanrader.