Tyler kreeg jaren geleden de kans om haar dochter Charlie een veilige haven te bieden door tegen haar man te getuigen. Een nieuwe naam, een nieuwe stad, niemand die hier iets weet van hun vorig leven dankzij het getuigenbeschermingsprogramma. Zelfs haar dochter weet de echte waarheid niet. Maar Charlie, nu vijftien jaar en flink aan het puberen, vindt dat ze te weinig duidelijke antwoorden krijgt op haar vragen over vroeger en ze gaat op onderzoek uit. Als ze inbreekt in de kluis van haar moeder komt ze erachter dat haar vader nog leeft. Via een forum komt ze in contact met iemand die informatie over haar vader heeft en spreekt met hem af. Maar vlak voor de afspraak wordt Charlie in een busje getrokken en ontvoerd. Als Tyler hoort dat Charlie ontvoerd is belt ze meteen het noodnummer van het getuigenbeschermingsprogramma. Haar schrik is groot als haar zaak daar niet bekend is. Wat is hier aan de hand en wie heeft haar dochter ontvoerd?


Enter is het eerste deel in de trilogie over de geheime organisatie Rebound. Rebound is een getuigenbeschermingsprogramma, alleen is Rebound net iets anders dan de gebruikelijke beschermingsprogramma's. In de eerste hoofdstukken is het van belang om goed bij de les te blijven om de rest van het verhaal goed te kunnen volgen. Ook de introductie van de personages vereist een goede aandacht. Maar als eenmaal de hoofdlijnen duidelijk zijn, komt er, mede doordat de hoofdstukken kort en krachtig zijn, een goed tempo in en laat het verhaal zich al makkelijker volgen.

De wisselende verhaallijnen kenmerken zich door veel actie en soms wat chaotische situaties. Hier is al snel het gevoel midden in een spannende Netflix-serie te zitten. Maar als we naar de hoofdlijnen en personages kijken doen deze denken aan boeken zoals bijvoorbeeld de Millenniumtrilogie. Alleen dan met iets meer eenvoud, minder ingewikkelde fragmenten. Als eenmaal de personages een beetje eigen zijn geworden en het tempo er goed inzit, zijn het de voortdurende spannende situaties en wendingen die de lezer van harte bij de les houden. Tussendoor wordt de lezer uitgebreid ge√Ønformeerd over Rebound, al blijven er nog wel wat vragen over maar verwacht wordt dat deze in de volgende delen beantwoord gaan worden.

Asman weet al gelijk een fijne spanning toe te voegen en slaagt er prima in deze op een mooi niveau te houden. De uitwerking van de personages is voor dit boek voldoende en ook hier is de verwachting dat deze in de volgende delen een nog bredere verdieping krijgen. Een aantal personages weten al zo door te dringen dat ze moeilijk zijn los te laten. Na het lezen van Enter is er alleen maar dat gevoel: ik wil meer...

Deze recensie is eerder gepubliceerd op VrouwenThrillers.nl