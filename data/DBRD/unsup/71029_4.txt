Morito is het kleine zusje van Moro. Ja, hoor ik je nu denken en wat zou dat – waar gaat dit over? Tenzij je natuurlijk als eens bij Moro in Londen hebt gegeten of een van hun drie kookboeken in huis hebt. Bij Morito krijg je tapas, mezze, pinchos of para picar – allemaal kleine hapjes die je al pratend bij de borrel eet. Als intro, maar je kunt er natuurlijk ook een heel menu uit samenstellen.

En nu heeft Morito ook een eigen kookboek in het Nederlands. Een mooi gebonden boek met leeslint en linnen kaft. Het Midden Oosten is gelukkig ook culinair hot – de boeken met Marokkaanse en Arabische gerechten volgen elkaar in rap tempo op. Morito doet daarvoor niet onder; de zuidelijke en oostelijke landen rond de Middellandse Zee zijn goed vertegenwoordigd. Zo’n 280 bladzijden met inspiratie verdeeld over tien hoofdstukken telt het boek. De drankjes zijn trouwens stuk voor stuk alcoholisch, niet zo verwonderlijk als je bedenkt dat Morito een (tapas)bar is.

Recept Makreelkebab, walnoten en chilipeper
voor 4 personen
4 volle el in reepjes gesneden wittekool
1 tl karwijzaad, geplet
sap van ½ citroen
2 el olijfolie extra vergine
2 el grofgehakte munt of bladpeterselie
2 el uitgelekte Griekse yoghurt, bijvoorbeeld Total
1 el volle melk of water
1 teentje knoflook, met ½ tl zout tot een pasta gewreven
3 tl tahin (blz. 180)
klontje (25 g) boter
2 verse makreelfilets
2 Platbroden (blz. 10) of pitabroodjes
1-2 rode chilipepers, zaadjes verwijderd en gehakt
4 ingelegde chilipepers (blz. 280)
1 el geplette walnoten

Maak de wittekool aan met het karwijzaad, citroensap, de olijfolie en munt of peterselie. Bestrooi hem met zout en peper en zet opzij. Meng de yoghurt, de melk of het water, knoflook en tahin en proef of het goed op smaak is.
Smelt de boter in een koekenpan op matig vuur. Bestrooi de makreel met zout en leg hem met het vel naar boven in de pan. Bak de filets 3 minuten per kant. Rooster intussen het brood en snijd het als het warm is doormidden om 4 zakjes te maken.
Verdeel de makreel met vel en al met een vork in kleine stukjes en verdeel ze over de broodjes. Leg de koolsalade op de vis en schep de yoghurt erbij, gevolgd door de verse en ingelegde chilipepers en walnoten. Wikkel de broodjes in servetten en peuzel ze op.

Op donderdag eten we thuis altijd iets makkelijks, geen kant-en-klaar of afhaal, vaak zelfgemaakte soep met afbakbroodjes. Deze week dus het recept van makreelkebab uit Morito. We gebruiken gerookte makreel en pitabroodjes want dat is sneller. En vanwege de kinderen gaan de chilipepertjes alleen op onze porties. De ingelegde chilipepers heb ik niet gemist.

Al met al een vrolijk en kleurrijk boek waar je wel eerst voor langs de Turk, toko of Spaanse delicatessenwinkel moet, want veel ingrediënten zijn óf niet verkrijgbaar bij de gemiddelde supermarkt óf niet in de juiste kwaliteit. Uitleg hierover vind je in het hoofdstuk Ingrediënten. Grappig dat een deel van de foto’s is geschoten met de telefoon door het personeel zelf – lekker informeel net als de recepten.

Qua Mediterrane keuken kwam Spanje er bij ons thuis tot nu toe bekaaid af. Misschien omdat we meer Italië en Frankrijk vakantiegangers zijn, op een Canarisch Eiland na. Maar daar gaat nu verandering in komen, want in plaats van de donderdagse soep ga ik zeker af en toe tapas op tafel zetten.

Wil je nog meer voorbeelden bekijken? Op de website http://www.morito.co.uk vind je nog drie recepten uit Morito.