Het geslacht Moszkowicz is een naam in de advocatuur. Vader, jood, heeft de tweede oorlog net overleefd. Je zou denken dat dat een mens milder stemt, maar dat is niet zo. Hij is erg streng voor zijn 4 zonen en nog het meest voor Robert. Die voelt dat in ieder geval zo en kan dat ook wel staven met voorbeelden waarbij zijn andere 3 broers dingen krijgen en hij niet. Op die manier ontstaat er een wig tussen vader en zoon.
Robert doet het goed als strafpleiter. Hij is succesvol, te succesvol want zijn vader ziet hem naar de kroon stijgen. Hij start een eigen kantoor, heeft veel cliënten en doet het gewoon goed, maakt lange dagen. Zijn privé leven is niet zo goed, hij is snel getrouwd, maar valt dan voor een andere vrouw. Niet alleen voor de vrouw, maar ook voor haar heroïneverslaving. Die hij overneemt, hij spuit niet, hij rookt het, maar naar kosten toe maakt dat niets uit, de kosten swingen de pan uit. Hij kan het allemaal niet meer financieren en gebruikt geld van de zaak.
Er komt een rechtszaak en hij voorziet dat hij geschorst zal worden en laat daarom zijn naam zelf verwijderen van de rol. Zo hoopt hij ooit terug te kunnen keren.
Hij komt in de gevangenis, met een heroïneverslaving. Nooit een fijne plek om te zitten en al helemaal niet als je daar moet afkicken.

Hij komt terug, maar zijn privéleven blijft toch wel een beetje een puinhoop, 4 vrouwen, 9 kinderen en dan nog 4 overleden kinderen, het kruipt niet in de kleren. De relatie met zijn vader is moeilijk, om niet te zeggen onbestaand op sommige momenten.

Het is een interessant boek om te lezen, maar ik blijf met het idee zitten dat ik maar één kant van het verhaal lees. Dat maakt dat je inderdaad vindt dat Robert Moszkowicz niet eerlijk behandeld is, niet door zijn vader en broers, maar ook niet door de orde der advocaten. Je zou bijna medelijden krijgen. Maar dat heb ik niet, veel heeft hij over zichzelf afgeroepen, zijn heroïneverslaving bijvoorbeeld, het vele geld dat hij erdoor jaagt wanneer hij terug opgekrabbeld is, aan auto's vooral.
Een te eenzijdig beeld vind ik.