Het grappige jeugdboek Kasper wordt een kip is het geslaagde eerste deel van een nieuwe driedelige kinderboekenserie voor kinderen vanaf ongeveer acht jaar.

De negenjarige Kasper Verhoeven is een stresskip, momenteel maakt hij zich vooral erg druk om zijn zieke broer Nick (alias SuperMove). Hoewel zijn broer hem op het hart heeft gedrukt dat het allemaal best wel goed zal komen, is Kasper daar toch niet zo zeker van. Wanneer hij alleen op zijn kamer is na een bezoek aan zijn broer in het ziekenhuis verandert Kasper plotseling in een dier. Hij vertelt het voorval aan zijn beste vrienden: Hogan, Samir en Flora.

Natuurlijk willen ze Kasper best geloven en ze besluiten dat ze er in ieder geval achter moeten komen waardoor Kasper in een dier kan veranderen. Dan kan hij zo’n verandering misschien ook voorkomen! Stel je voor wat de gevolgen zijn als Kasper bijvoorbeeld straks op het podium tijdens de schoolmusical transformeert in een of ander dier…
De uit Engeland afkomstige auteur Sam Copeland heeft met Charlie Changes Into a Chicken (Kasper wordt een kip) zijn eerste boek geschreven en met succes. Het jeugdboek werd direct al in 19 landen vertaald en ook de filmrechten zijn al verkocht. Terecht, want Kasper wordt een kip is een zeer leuke kennismaking met Kasper en zijn vrienden.

Dit komische verhaal draait volledig om de antiheld Kasper en zijn eigenaardige gedaanteverwisselingen. Zijn vrienden (en dan vooral Flora) bedenken de gekste dingen die Kasper moet ondernemen om achter het geheim van zijn transformaties te komen. Ze maken dan ook de mafste dingen mee en de lezer mag meegenieten. Het toch al zeer vermakelijke verhaal wordt nog verder opgeleukt met heel veel grappige illustraties van Sarah Horne, waardoor het boek echt een feestje is voor jonge lezers. Extra leuk zijn de diverse aanvullingen in het boek: kleine details en de zogenaamde voetnoten.

(Wat dat precies zijn legt Sam Copeland je graag zelf uit in het boek).
De auteur spreekt de lezer ook regelmatig persoonlijk aan en gaat zelfs op een humoristische wijze in discussie met sommige van zijn (denkbeeldige) lezers. Duidelijk is dat de auteur zichzelf niet zo heel serieus neemt en hij dat ook niet echt verwacht van zijn lezers. Het boek is dan ook vooral bedoeld om een glimlach op je gezicht te toveren en geloof me daar ontkom je tijdens het lezen van dit avontuur niet aan!
Kasper wordt een kip is een vermakelijk boek voor jongens en meisjes van 8 tot 100 jaar. Het boek laat een sombere bui snel verdwijnen. Na het lezen van dit boek voel je je weer kiplekker!