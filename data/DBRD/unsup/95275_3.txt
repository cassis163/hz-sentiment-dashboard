'De vergeten zusjes' van Sara Blædel kon me meer bekoren dan haar 'Chatprinses' dat ik ook net achter de kiezen heb. Hoewel het boek het zevende is in een reeks rond Louise Rick is het prima als standalone te lezen. Wie ook 'Chatprinses' (het tweede deel) gelezen heeft, merkt echter wel dat er in de vier tussenliggende, niet-vertaalde boeken heel wat gebeurd is in het privéleven van de hoofdfiguren. Kinderen zijn plotseling veel ouder en liefdespartners hebben blijkbaar het veld moeten ruimen voor andere.

Het verhaal begint wanneer een verwaarloosde vrouw dood wordt teruggevonden in een bos. Uitgerekend in de omgeving die Louise kent uit haar jeugd. Daarmee is meteen het startsein gegeven voor het ontrafelen van een mysterie uit Louises jongere jaren. Mondjesmaat wordt informatie vrijgegeven, wat doet vermoeden dat dit een rode draad wordt in de volgende boeken.

De dode vrouw leidt naar een tehuis waar in het verleden zwakzinnigen werden opgevangen. Louise en Eik, haar partner bij de recherche, komen te weten wie zij is, maar daarmee is het mysterie nog verre van opgelost. Ondertussen vinden verkrachtingen en moorden plaats. Hebben beide zaken iets met elkaar te maken ?

'De vergeten zusjes' is een vlot leesbaar boek, misschien iets te oppervlakkig, maar in elk geval goed voor een paar avonden leesplezier.

Spanning 3, Plot 3, Leesplezier 4, Schrijfstijl 4, Originaliteit 3, Psychologie 3.