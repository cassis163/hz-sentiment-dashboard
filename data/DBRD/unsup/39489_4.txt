‘Bloeden zal je’, een heerlijke titel voor een thriller! Ik verheugde me op flink wat spanning en natuurlijk hier en daar wat bloed, en dat heb ik gekregen!

Een foto die spontaan uit een printer komt, gooit het leven van Lindsey en Michael drastisch overhoop. Wie is de onbekende man? Waar is hij? En wie heeft hem beestachtig verminkt en vastgebonden aan deze stoel gefotografeerd?

Toch interessante vragen die uitnodigen om het boek te lezen. Het boek begint gelijk goed en blijft lekker snel lezen. Er vallen meerdere slachtoffers en Diana houdt de vaart erin. Voordat ik het wist, was ik alweer aan het einde van het boek (toch 272 bladzijden, dus dat wil wat zeggen).

Genieten kan ik als het raden blijft naar het slachtoffer en dit boek is er een in de categorie dat je heerlijk veel personages kan verdenken en pas op het einde weet wie het gedaan heeft.

Voor de eerste leesclub van Vrouwenthrillers mocht ik dit boek lezen en ik ben niet teleurgesteld! De cover van het boek laat weten dat het ‘een Bennet & Rowley mysterie’ is, wat natuurlijk een serie beloofd. Nu heb ik het eerste deel niet gelezen en hoewel dit boek heel goed te lezen is zonder deel I van de serie, heeft het er wel gezorgd dat ik het 1e deel ook wil lezen. Mede door de verhaallijnen waarvan sommige ware cliffhangers zijn! Meer Bennet & Rowley voor mij in de toekomst! 