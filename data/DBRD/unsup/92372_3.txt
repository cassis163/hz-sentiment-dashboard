Nu de Scandinavische thrillers populairder dan ooit zijn, was het nog maar een kwestie van tijd voordat het eerste Young Adult boek uit het hoge noorden zou verschijnen. Endre Lund Eriksen mikt met zijn Super op het steeds populairder wordend genre in de hoop een nieuwe Lauren Kate, Mel Wallis de Vries of John Green te worden. Eriksen doet met zijn boek een dappere poging, maar of het hem eeuwige faam bezorgt, is nog niet helemaal zeker.
"Wat er ook gebeurt, zeg ik. Je was voor mij echt super. Hij blaast zijn warme adem naar me toe. Misschien overleeft hij het wel. Zegt hij met een lichte stem"... Julies ontmoeting met de spannende en geheimzinnige Jomar, zorgt ervoor dat Julie zich steeds meer volwassen gaat voelen en minder afhankelijk van haar ouders. Samen met hem werkt ze haar 'to do' lijst af. Ze is trots op zichzelf en blij dat Jomar met haar omgaat zoals anderen dat nog nooit hebben gedaan. Hij behandelt haar niet als een zielig meisje dat niets zelf kan doen. Langzamerhand wordt Julie verliefd op hem en hij gek genoeg ook op haar. Wie had dat gedacht? Zon spannende en stoere jongen die op haar valt? Op die arme, zielige, blinde Julie? Ze had alleen een plan bedacht om een hele week in haar eentje de grenzen van haar blinde bestaan te ontdekken. Een tattoo laten zetten of op de brug balanceren en dronken worden, lagen eerder buiten haar bereik. Eigenlijk wilde ze dat in haar eentje doen, maar de hulp van Jomar slaat ze echt niet af hoor! Helaas komt aan elk sprookje ook een eind en ook haar stoere prins Jomar is niet wat hij lijkt te zijn. Waar komt hij namelijk vandaan? Hoe is het mogelijk dat ze elkaar op die manier konden ontmoeten? En wat heeft hij te maken met de jongen die in het ziekenhuis in een coma ligt?
Langzamerhand ontdekt Julie dat blind zijn niet hetzelfde is als je ogen sluiten voor iets dat je niet wilt zien. De vraag is gewoon: durf je het aan om de feiten onder ogen te komen, of besluit je ze te negeren? Het antwoord op die vraag kan wel eens gevaarlijker zijn dan wat op Julies lijst staat.
Endre Lund Eriksen heeft met Super een boek geschreven met een meeslepende verhaallijn, mooie personages en een bijzondere schrijfstijl. Er bestaan niet veel boeken die vanuit het perspectief van een meisje als Julie zijn geschreven, en met dit boek van Eriksen wordt weer eens bewezen dat dit toch zeker de moeite waard is. Super is een mooi, verrassend en origineel verhaal voor de jongere generatie. Het is zeker geen thriller te noemen, maar desondanks is dit boek het lezen waard.