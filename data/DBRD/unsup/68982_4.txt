In het derde deel van de zeven zusters neemt Lucinda Riley ons mee op de reis van Star. Star is de derde zus en de rustigste van alle zusters. Ze woont in Londen met haar zus Cece en daar begint ook haar zoektocht. Net als in de vorige boeken verweeft Lucinda Riley ook in dit boek de huidige tijd met een historisch verhaal.
De geschiedenis van Star is verbonden met het verhaal van Flora MacNichol. Flora woont in het Lake district met haar ouders en haar zus. Haar jongere zus is de lieveling van haar ouders en mag debuteren aan het hof. Voor Flora is dat niet weggelegd. Uiteindelijk wordt Flora opgenomen in het huishouden van Alice Keppel, die haar wel op alle belangrijke plekken introduceert.
In het boek wordt langzaam duidelijk hoe de geschiedenis van Star verbonden is met de geschiedenis van Flora en Beatrix Potter. Waar het tweede deel (Stormsister) soms wat traag was, lijkt het dat de Engelse geschiedenis zorgt voor meer dynamiek. Dit deel leest weer heerlijk door. De afwisseling van het heden met het verleden maakt dat je bij de les blijft ondanks de dikte van het boek. In dit deel worden ook weer wat lijntjes uitgezet naar de andere delen, waar door je nieuwsgierigheid alleen maar groeit wat betreft de persoon van Pa Salt en ook Ma. Het geeft ook al wat hints welke andere kunstvormen in de andere boeken aan de orde komen.
Kortom weer een heerlijk boek om te lezen, hopelijk is deel 4 Pearl Sister ook weer van dit niveau.