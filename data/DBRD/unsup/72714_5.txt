Het verhaal gaat over een 16-jarig meisje die een jongen leert kennen via de chatbox van TMF. Natuurlijk had ze de waarschuwingen wel gelezen. Dat mensen zich anders voor kunnen doen dan wie ze daadwerkelijk zijn, maar ”hij begreep haar zo goed” en daardoor zocht ze niks kwaads achter hem. Daarbij maakt liefde natuurlijk blind en lijkt alles via het internet soms mooier dan het is. En dan gaat het mis…

Het is een erg aangrijpend verhaal. Het meisje wordt slachtoffer van seksueel misbruik en je leeft met haar mee in de periode daarna. De verdachte moet natuurlijk opgepakt worden, maar wie is nu de verdachte? Ineens vindt ze dat alle mannen om haar heen zich vreemd gedragen en raakt continu in paniek. Ook krijgt ze te maken met dreigbrieven en vreemde telefoontjes van haar aanrander.

Het verhaal steekt goed in elkaar. Het is op zo’n manier geschreven dat je je makkelijk kunt verplaatsen in het slachtoffer. De spanning in het boek zit er goed in, je wordt in het boek gezogen en blijft doorlezen. Het beschrijft op een duidelijke manier hoe het met slachtoffers kan gaan in de periode nadat ze seksueel misbruikt zijn. Ik heb het in twee avonden gelezen en had bij sommige stukken de nekharen overeind staan. Het is een heftig, maar een prachtig boek die een waarschuwing geeft dat er heel wat mis kan gaan als je afspreekt met iemand uit een chatbox.