'Gewist' is het eerste deel van een de dystopische Young Adult serie van Teri Terry over Kyla, die gewist is. Dit betekent dat ze geen herinneringen meer heeft, en dus geen verleden. Ze heeft volgens de regering een tweede kans verdient. Kyla wil echter weten wie ze is geweest en probeert dit stiekem uit te zoeken. Kyla moet zich namelijk wel aan de regels houden, anders loopt ze het risico om voor altijd gewist te worden.

Terry's schrijfstijl is simpel en leest daardoor lekker door. Het voelt een beetje als een filmscript: Dialogen, acties en gedachten worden goed afgewisseld en de sc√®nes lijken voor je ogen te worden afgespeeld. Hoewel Kyla als persoon een prachtige ontwikkeling doormaakt, van zwak, onzeker meisje dat zich aan de regels probeert te houden naar een sterk personage dat meer wilt weten, miste ik dat enigszins bij de andere hoofdpersonen, zoals Ben en Amy.

Ook de 'menselijkheid' van hoofdpersonage Kyla was soms ver te zoeken. Ze denkt bijvoorbeeld weinig over haar verliefdheid na en lijkt zich ook niet bezig te houden met haar uiterlijk, terwijl ze wel een meisje van 16 jaar is. Hierdoor voelt het boek hier en daar wat onwennig en onnatuurlijk. Dit is echter te relativeren wanneer je jezelf bedenkt dat Kyla geen idee heeft wat 'normaal' is, aangezien zij alles opnieuw moet leren, wat ook weer zijn charme heeft.

In het algemeen is 'Gewist' een aangename dystopische Young Adult. Het bevat romantiek, spanning en roept vooral een hele hoop vragen en ethische kwesties op. De vier sterren krijgt Terry vooral voor de originaliteit van het boek, zo zou het er over 20 jaar best aan toe kunnen gaan...