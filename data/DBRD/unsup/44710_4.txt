In haar naam is het zesde deel in de boekenreeks omtrent rechercheur D. D. Warren. Desondanks is het boek prima te lezen zonder dat je de voorgangers kent, al wil je die na dit boek absoluut óók gaan lezen! Met een geheimzinnige proloog als start is de toon voor het boek direct gezet: niets is wat het lijkt en het is bovenal spannend, spannend en nog eens spannend.

Gardner heeft een fantastische schrijfstijl waarbij ze een bloedstollende zaak af weet te wisselen met liefdevolle en triviale gebeurtenissen in de privésfeer van de karakters. Op ongekende wijze weet ze je op het verkeerde been te zetten, van de wijs te brengen en zand in de ogen te strooien. Daarnaast weet ze de spanning goed op te bouwen. Ze geeft je telkens genoeg informatie om meer te willen weten, maar te weinig om het plot voortijdig uit te knobbelen. Het verhaal is bovendien uit verschillende perspectieven verteld: de informatie is hierdoor divers en komt uit verschillen hoeken, ook dit draagt absoluut bij aan opbouw van de spanningsboog.

Wel had ik soms het gevoel dat er nog meer weggelaten mocht worden. Wanneer men beschrijft dat een moeder een gloeilamp vermaalt en vermengt met pindakaas, om vervolgens te vertellen dat ze het kind voert, doet het naar mijn idee afbreuk aan het schrijven om ook nog te zeggen dat moeder het kind glas liet eten. Ik waardeer het aan boeken wanneer men iets te vragen, iets om zelf in te vullen, overlaat. Alles wijst in één richting: de lezer kan zelf bedenken welke, het hoeft niet benoemd te worden. Juist het weglaten van deze vanzelfsprekende conclusies geeft boeken voor mij een dubbele, intelligente, laag: je moet als lezer zelf ook blijven nadenken en puzzelen.

Lisa Gardner is voor mij een grote verrassing. Als mensen weten dat je graag leest, krijg je van alle kanten boeken toegestopt die anderen echt geweldig vonden. Lezen is echter erg persoonlijk en vaak is het dan toch niet helemaal je smaak, maar uit beleefdheid lees je het toch maar uit. In haar naam was ook zo’n boek wat me werd aangeraden door een vriendin, maar is een enorme uitzondering op de eerdergenoemde regel. Wat ben ik blij dat er nog een heleboel andere boeken van deze schrijfster zijn!