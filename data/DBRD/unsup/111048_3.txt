Voor ik je loslaat is een boek dat moeilijk te plaatsen is. Is het een thriller, een roman, een fantasy verhaal? Het is eigenlijk van alles een beetje en daardoor misschien niet voor iedereen weggelegd.
Het is het verhaal van Corey en Kyra, twee hartsvriendinnen uit Lost Creek, een klein plaatsje in Alaska. Kyra is een dromer, een verhalenvertelster, terwijl Corey een wetenschapper is. Het verhaal wordt verteld vanuit Corey, die verhuisd is, en plotseling het bericht krijgt dat Kyra dood is gevonden onder het ijs. Ze vertrekt direct naar Lost. Om afscheid te nemen van haar vriendin, maar ook om antwoorden te krijgen. Daar aangekomen blijkt dat alles in Lost veranderd is.
Het verhaal is verdeeld in korte hoofdstukken afgewisseld met brieven van Kyra, waardoor je gedurende het verhaal begint te snappen wat er gebeurd is. Toch blijft het vaag, maar daardoor kan je er ook je eigen interpretatie aan geven. Het leest vlot en makkelijk, en is soms bijna poëtisch. “Zonder jou ben ik minder en Lost wil meer. Iedereen in dit dorp wil antwoorden, en ik ben de enige met vragen”.
Het is een totaal ander boek dan 54 minuten, het eerste boek van Marieke Nijkamp. Wie denkt eenzelfde soort boek te gaan lezen, zal teleurgesteld worden. Toch is het zeker de moeite waard om te lezen.