Na een kleine aardverschuiving wordt een ondiep graf zichtbaar waarin de politie het skelet van een kind vindt. De depressieve hoofdagent Berger Falch ontdekt dat heel veel botten zijn beschadigd of gebroken en hij trekt daaruit de conclusie dat het jongetje moet zijn mishandeld en op een afschuwelijke manier de dood moet hebben gevonden. In een verpleeghuis wordt Hero behandeld aan levensbedreigende brandwonden die hij heeft opgelopen toen een grasmaaimachine ontplofte en in een dorp in de omgeving loopt een man rond die niet praat en nog bij zijn moeder woont. Omdat hoofdagent Berder Falch duidelijk disfunctioneert wordt inspecteur Rino Carlsen op de zaak gezet. Naarmate zijn onderzoek vordert, ontrafelt hij gruwelijke en weggestopte gebeurtenissen die lang geleden hebben plaatsgevonden en die diepe sporen hebben nagelaten in de lokale gemeenschap.

 

Frode Granhus (1965) is een Noorse misdaadauteur die woont en werkt op de Lofoten, een eilandengroep in het noordelijke deel van Noorwegen. In 2003 debuteerde hij met de thriller Hevneren. Het eerste boek van zijn hand dat in Nederland werd uitgegeven is de thriller Maalstroom. Het is het eerste deel in een serie met inspecteur Rino Carlsen in de hoofdrol. Granhus' doorbraak kwam met Stormnacht het tweede deel van de serie en waarmee hij werd genomineerd voor de Rivertonprisen, die jaarlijks uitgereikt wordt voor de beste Noorse misdaadroman. Het verhaal is gesitueerd op de Lofoten waar de woongemeenschappen klein en gesloten zijn en waar de bewoners zaken voor zichzelf houden. In een uiterst plezierige schrijfstijl schildert Frode Granhus een mooi beeld van de schoonheid, de leegte en soms troosteloosheid van het gebied en de strijd van de plaatselijke bevolking met de zee. Een melancholieke sfeer waar Scandinavische (misdaad)auteurs een patent op lijken te hebben.

 

De personages worden overtuigend en met de nodige diepgang beschreven. Je kunt je van de meeste deelnemers aan het verhaal een goede voorstelling maken. Stormnacht kent verschillende verhaallijnen en lijntjes en je moet je goed concentreren om het overzicht niet te verliezen want wat Granhus vertelt strekt zich uit over een periode van meer dan vijftig jaar en wordt vanuit een steeds wisselend perspectief gepresenteerd. Aan het einde worden al die lijnen en lijntjes knap met elkaar verbonden en is er een compleet en afgerond verhaal. De wijze waarop Granhus dat doet laat zien dat hij een getalenteerd schrijver is die heel goed weet hoe je een goed misdaadverhaal in elkaar moet zetten. Stormnacht is spannend en boeit vanaf de eerste bladzijde, een boek dat je in de greep houdt en dat je maar moeilijk weg kunt leggen. Hoewel Granhus in het beschrijven van gebeurtenissen en situaties niet echt expliciet is, zijn er toch een paar passages die je doen huiveren. Wreedheid raakt je altijd.

 

Stormnacht is een overtuigende thriller die alles heeft wat je van een goede thriller mag verwachten: een overtuigende hoofdpersoon, een intelligent verhaal, mooie en treffende sfeertekeningen, goed uitgewerkte personages, spanning en een meeslepende ontknoping.