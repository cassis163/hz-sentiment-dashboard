Hoewel ik niets speciaals heb met Kerst en ons kerstdiner in een gourmetpannetje wordt bereid, heb ik toch genoten van het boek Kerstdagen â€“ 12 verhalen en 12 feestelijke recepten. Het is een boek met klassieke Kerstverhalen, echt in Engelse sfeer en met Engelse rituelen en recepten en door de persoonlijke verhalen van Jeanette Winterson mooi met elkaar verbonden. Het leest vlot weg, de verhalen hebben een prettige lengte, en de afwisseling met recepten (in context) werkt goed. Winterson geeft een inkijkje in haar eigen leven en aanleiding voor reflectie, wat samenhangt met deze periode van het jaar. Dit boek is een aanrader voor de kerstvakantie.