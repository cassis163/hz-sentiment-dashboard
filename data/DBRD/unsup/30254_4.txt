Charlie vindt een gat in de weg. Helemaal voor hem alleen! Hij neemt hem mee, maar het blijkt iets heel onhandigs te zijn. Want wanneer hij hem in zijn tas doet, blijkt een gat heel lastig te zijn. Hij wil weer van het gat af, maar hoe raak je het weer kwijt? Hij probeert het gat aan winkeliers kwijt te raken, maar niemand wil het gat hebben.

Er zit een gat in de weg is een vrolijk prentenboek voor kinderen van ongeveer 4-6 jaar oud. Het boek is geschreven en geïllustreerd door Kelly Canby. De illustraties zijn paginagrote aquarellen die er cartoonachtig en aantrekkelijk uitzien. De tekeningen zijn kleurrijk en vrolijk, waardoor het heerlijk is dit boek te lezen en bekijken. In elke illustratie zit een konijn verstopt. Het konijn kijkt mee met Charlie en ziet wat hij allemaal doet. Door goed te zoeken kun je het konijn vinden, bijvoorbeeld tussen bloemen en bomen, of in de stad. Dit speuraspect maakt dit prentenboek extra leuk.

Kelly Canby is er niet alleen in geslaagd om mooie illustraties te maken, maar heeft daarnaast ook een heel leuk verhaal geschreven. De teksten zijn kort, begrijpelijk en bevatten woordspelingen en -grapjes, waardoor het voorlezen van dit boek ook erg plezierig is. Zo wil een botenbouwer het gat natuurlijk niet hebben, omdat anders de schepen zullen zinken. Ook de naaister kan geen gaten gebruiken, want zij probeert deze juist te maken. Zeer leuk bedacht door de auteur van dit prentenboek!

Aan het eind van het boek wordt duidelijk dat alles een doel heeft in de wereld en zo ook het gat. Uiteindelijk is er gelukkig toch iemand blij met het gat, dit is een mooie afsluiting van het verhaal. Op het schutblad aan de achterkant van het boek wordt duidelijk dat gaten heel zinvol zijn.

Er zit een gat in de weg is een mooi geïllustreerd en fantasierijk prentenboek. De woordspelingen en -grapjes maken het verhaal zeer aantrekkelijk om te lezen. Ik geef het boek daarom 4 sterren.

@In de Boekenkast