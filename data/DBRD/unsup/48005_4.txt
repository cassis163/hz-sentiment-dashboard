Dit boek is geweldig. Het valt vanaf de eerste bladzijde al niet meer weg te leggen. Het boek begint in de setting waar het allemaal om gaat draaien. De hoofdrolspeler, misdaadschrijver Drew Danner wordt wakker in het ziekenhuis met een flink litteken op zijn hoofd. Een rechercheur vertelt hem wat er is gebeurd: Danner is aangetroffen bij het ontzielde lichaam van zijn ex-verloofde. Danner zelf kan zich niets meer herinneren. Op het moment had hij een epileptische aanval die werd veroorzaakt door een tumor in zijn hoofd. Vanaf het moment dat Danner de onheilstijding hoort neemt hij de lezer mee in zijn gedachten en belevenissen en ontspint zich een meeslepende zoektocht naar de waarheid.
Danner belandt in zijn eigen thriller waarin hij zelf de hoofdrolspeler is. De enige manier om erachter te komen wie zijn ex-verloofde heeft vermoord, is door zelf op onderzoek uit te gaan. Vanaf dat moment raast het boek in sneltreinvaart voort en kan je niet meer ophouden met lezen. De manier van schrijven is zo levendig dat je constant geboeid blijft. Het leuke is dat Danner, die zelf misdaadauteur is, in zijn eigen thriller belandt, waardoor je een verhaal binnen een verhaal krijgt. Of anders gezegd, een schilderij binnen een schilderij en dat levert verrassende situaties op. Danner wordt verplicht zich in de gedachten van zijn personages te verplaatsen en dat is uiteraard lang niet altijd even gemakkelijk. Alle bewijzen gaan in zijn richting en toch is hij er zeker van dat hij zoiets niet heeft kunnen doen.
Hurwitz heeft een levendig verhaal neergezet, wat overigens niet verwonderlijk is voor iemand die ook scenarios voor Jerry Bruckheimer (bekend van CSI) heeft geschreven.
Er worden veel personages ten tonele gevoerd en de talrijke details worden beeldend beschreven. Het lijkt af en toe wat overdadig, maar alles heeft een functie en uiteindelijk valt alles op zn plek. Hurwitz houdt de spanning goed vast. Beetje bij beetje ontrafelt hij het mysterie. Het einde is ongelofelijk verrassend en goed beschreven.
De misdaadschrijver is een absolute aanrader voor thrillerfans. Alle lofbetuigingen op de achterflap zijn volkomen terecht. De misdaadschrijver is een boek dat je niet meer weg kunt leggen als je er eenmaal aan begonnen bent.