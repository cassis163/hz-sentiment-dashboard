Als de Nijmeegse Ade, Bob en Ricky achttien jaar oud zijn komen ze tijdens een zwempartij op elkaars pad. De drie worden goede vrienden. Ze maken individueel alle drie hun eerste stappen in de liefde mee. De eerste keer seks, hun eerste blauwtje, hun belofte aan trouw en ze gaan vreemd. Twintig jaar na hun ontmoeting komen de bijna veertigers elkaar weer tegen in Nijmegen, de stad waar het allemaal begon. Hebben ze nog wat gemeen, of zijn het alleen de herinneringen die het drietal nog bindt?

In de literaire roman De waren is elk deel een apart en indrukwekkend liefdesverhaal. Laat je meevoeren op de symbolische stroom van rivier de Waal, de levensstroom van de personages in het boek. De schrijfstijl van Daniël Rovers is misschien even wennen, maar eenmaal goed begonnen wordt je snel meegezogen in het verhaal. Daniël Rovers schrijft filmisch, poëtisch ook en zeer gedetailleerd. De personages fascineren en pakken als vanzelf je aandacht. Een mooie roman over alle kanten van de liefde.