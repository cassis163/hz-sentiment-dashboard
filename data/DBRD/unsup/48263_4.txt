https://indeboekenkast.wordpress.com/?s=Zielenmenners
Een bloedstollende strijd op leven en dood met bijzondere wezens in een duistere en unieke wereld!

Wie Terrence Lauerhohn kent, weet dat hij nooit “normale” boeken schrijft. Nee, de boeken van deze Nederlandse auteur zijn altijd wonderlijk en tegelijkertijd angstaanjagend, maar vooral anders dan wat je al ooit las. Wat was ik blij dat ik aan de blogtour rond Zielenmenners mocht meedoen om te ontdekken wat ik van zijn nieuwste kunstwerk vond.

Terrence Lauerhohn zette op zijn 51ste met Noptula de eerste stap naar het schrijven. Hij schreef ook allerlei kortverhalen voor genre tijdschriften en verhalenbundels, waarvan sommige zelfs in de USA gepubliceerd werden. In 2015 schreef hij het Dark- fantasy boek De negen Cirkels. Later volgde nog Wegversperring, Nirwana en nu dus Zielenmenners. Hij slaat steeds nieuwe wegen van zijn fantasie in en combineert graag verschillende genres in zijn verhalen.

Flaptekst
De ooievaar brengt volgens onze folklore de kinderen. Dit volksgeloof verklaart niks meer dan dat. De mythe heeft echter een duistere, diepere oorsprong. Het woord ooievaar is een verbastering van het Proto-Germaanse woord auda-bara-, dat letterlijk ‘schatdrager’ betekent. Hij draagt inderdaad een grote schat, de kinderziel. De ziel van het kind komt uit de Andere of Onderwereld. Deze wereld is onder meer via een waterbron te bereiken. Suzan Maryot is een ervaren politierechercheur in Manhattan. Zij en haar partner Bill jagen op twee seriemoordenaars die allebei bovennatuurlijke krachten schijnen te bezitten. Suzan is vastbesloten om de waarheid over deze twee moordenaars te achterhalen. Wat ze ontdekt is een waarheid die voor gewone mensen beter geheim kan blijven. … Niet elke mens heeft een menselijke ziel …

In het begin lijkt Zielenmenners, min of meer de richting van een bloedstollende expliciete thriller met een vleugje sensualiteit, in te slaan.

Suzan en Bill, twee politierechercheurs, gaan op zoek naar twee verschillende seriemoordenaars.
Al snel blijkt dat Manhattan, hun stad, geteisterd wordt door het ondenkbare. Suzan ziet de tekens en durft als eerste “out of the box” denken. Samen met Bill, haar trouwe vriend en collega, gaat ze het bovennatuurlijke kwaad opsporen. Deze jacht ontketent een reeks van bijzondere gebeurtenissen en gruwelijke ontdekkingen. Uiteindelijk wordt de dappere rechercheur meegevoerd naar een andere wereld en wordt ze een pion in een afgrijselijk gevecht op leven en dood.

Het eerste stuk van het boek speelt zich af op Aarde, maar raast dan door naar een andere wereld. Wanneer ik omvergeblazen word door de heftige scènes tussen de aparte wezens kan ik mezelf heel goed inleven in deze “Onderwereld”. Dit komt door de gedetailleerde beschrijving van het strijdperk en de verregaande fantasie van de bedenker.

Eigenlijk is dit donkere verhaal herboren. De eerste versie was al eens eerder bedacht door Terrence en toen Hellegebroed gedoopt, maar de ruwe diamant is nu gepolijst en tot in de puntjes afgewerkt. Echt gemakkelijk is het boek niet, maar het loont om de tijd te nemen om deze speciale wereld stilaan te doorgronden. Los van de actie ontdek ik een doordacht en goed opgebouwd verhaal met een mix van horror, fantasy en sci-fi-invloeden.

De karakters in Zielenmenners zijn niet altijd goed of slecht, maar balanceren steeds op een trapezekoord en staan soms op het puntje om te vallen of na de val terug recht te krabbelen. Wat ik ook erg intrigerend vind aan het boek is dat, net als ik denk te weten hoe het verder gaat, er weer wat onverwachts gebeurt. De chemie tussen de verschillende personages onderling zorgt ook voor grote betrokkenheid bij mij en ik wil weten hoe dit gevaarlijke spelletje gaat aflopen.

Houd je van een apart en buitengewoon verhaal en kan je tegen een stootje, dan is dit een buitengewoon boeiende vertelling. Als je de tijd neemt om de meesterlijke zinnen te vatten en alert blijft, dan ontdek je een verhaal dat doet huiveren, je laat nadenken over spiritualiteit en dat soms ook een traan doet wegpinken.

Alledaags is het zeker niet, maar misschien is het wel een nieuw duister sprookje, met de unieke kijk van Lauerhohn waar niets echt zwart-wit is en alles mogelijk is!

Deze schrijver beheerst de kunst om waanzinnige taferelen te “schilderen” op papier. Bij De negen cirkels keek ik al uit naar een verfilming en bij Zielenmenners is dit niet anders. Het boek is een rollercoaster vol actie, heerlijk slechte, tere en uitdagende personages en een krachtmeting tussen licht en donker. Zielenmenners is een must read voor wie durft en wat anders wil!

Deze recensie is onderdeel van de officiële blogtour rondom Zielenmenners.

★★★★