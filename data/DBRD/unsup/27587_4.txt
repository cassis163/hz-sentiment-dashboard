Cover
De cover is donkerblauw met in het midden de titel en schrijfster in een gele kleurstelling. Verder ligt er een mens met gesloten ogen omhuld door een streng van doorzichtige ballen, die eruitzien als een streng genetische code. De cover past bij de inhoud van het boek en heeft een bepaalde aantrekkingskracht. Intrigeert in combinatie met de titel ‘In Transit’. De cover krijgt van mij een 7,5.
Verhaal
Het is het jaar 2275. De mens, zoals wij die kennen als Homo Sapiens, lijkt uitgestorven te zijn. Rheyn B-71 en Levya C-35 zijn twee 18-jarige jongens, behorend tot de nieuwe mensensoort. In hun wereld studeren alle kinderen op hun 18e af en krijgen ze een bezinningsjaar na afloop van hun opleiding. Tijdens dit jaar worden ze geacht serieus na te denken over de volgende fase in hun leven en of ze bereid zijn om de volgende stap te maken. Levya zit vol vragen en wil het bezinningsjaar gaan gebruiken om te kijken hoe Grauwers leven. Grauwers zijn een op een mensen lijkende apensoort en Levya is altijd gefascineerd geweest door Grauwers. Helemaal na een bezoek aan de dierentuin op zijn vijfde. Rheyn is zijn beste vriend en voorbestemd om primatoloog te worden en hij is dan ook bereid om met Levya dit illegale uitstapje te ondernemen. Hun wereld komt volledig op de kop te staan als ze in het reservaat, waar Grauwers leven, Aag ontmoeten. Aag is een Grauwersmeisje dat samen met haar Nana in een huis woont en erg op een mens lijkt. Zouden de zaken die ze op school hebben geleerd over Homo Sapiens niet kloppen? Dat zou niet moeten kunnen, want in hun wereld is waarheid het belangrijkste goed wat er is en zelfs bij wet vastgelegd in de Wet op de Waarheid.
Beredenering
Margaretha van Andel (1959) heeft journalistiek willen studeren, maar werd steeds uitgeloot. Tijdens haar werk bleef ze wel actief schrijven voor o.a. nieuwsbrieven, bedrijfskranten en zelfs voor een Engelstalige krant in Pakistan en op een gegeven moment bedacht ze zich dat ze dan ook misschien wel eens een boek kon gaan schrijven. Eenmaal begonnen heeft het boekenschrijfvirus haar te pakken gekregen en is ze nu fulltime schrijfster. ‘In Transit’ is inmiddels haar derde jeugd/Young Adult boek. In dit boek verplaatsen we ons naar het jaar 2275 en schept de schrijfster een nieuwe wereld met een nieuw menselijk ras, de Homo Aeternus. Een ras waar geen lichamelijke en geestelijke defecten voorkomen en met als einddoel het eeuwige leven. Een erg interessant uitgangspunt. Zouden er nog menselijke trekken bestaan bij dit nieuwe ras of zou een perfecte mens een mens zijn zonder menselijke trekken? Reden genoeg om ‘In Transit’ te willen lezen.
Conclusie
Het verhaal wordt verteld vanuit de drie hoofdpersoon, Levya C-35, Rheyn B-71 en Aag. Met deze manier van vertellen creëert de schrijfster een complex geheel. Vanuit de standpunten, normen en waarden waarmee Levya, Rheyn en Aag zijn grootgebracht brengt ze een intrigerend verhaal tot leven waarin de vraag centraal staat of datgene wat we leren de pure waarheid is of slechts een kant van het geheel. Daarnaast laat ze op een fascinerende manier zien waar de medische technologie misschien toe in staat zou kunnen zijn. Het creëren van een nieuw menselijk ras. Tevens brengt ze met het verhaal van Levya, Rheyn en Aag ook de ethische bezwaren aan het licht die gepaard gaan met de snelle ontwikkelingen op o.a. medisch, biologisch en neurologisch gebied. Is het nieuwe ras beter, meer waard dan de oude rassen of andere rassen? Niet alleen een vraagstuk van de toekomst maar van alle tijden. Je hoeft de geschiedenis maar te bekijken of het nieuws te volgen om te begrijpen dat dit vraagstuk een tijdloos en universeel probleem is. Is het grootste gevaar van de snelle ontwikkelingen en het niet openstaan voor andere gezichtspunten het verlies van onze menselijkheid? Met ‘In Transit’ zet Margaretha van Andel je aan het denken over een menselijk ras zonder gebreken en of dit wel wenselijk is. Verliezen we namelijk niet onze menselijkheid als we geen gebreken meer hebben en van elkaar verschillen? Zijn we dan nog wel te bestempelen als een menselijk ras? ‘In Transit’ is vlot geschreven. Heeft geloofwaardige hoofdpersonen en met de stukken verteld vanuit Rheyn’s gezichtspunt geeft ze een extra dimensie aan het verhaal. Zijn gezichtspunten zijn kort, krachtig, fascinerend en onderstrepen de uitgangspunten over het wel of niet bestaan van de pure waarheid. Wat mij betreft is dit boek een aanrader en het krijgt van mij 4*