David Hewson kreeg na het schrijven van De Vaticaanse moorden in zijn oor gefluisterd dat enkele personages uit dat verhaal de potentie hadden om in een vervolg terug te keren. Dat bleek ook voor hem een verrassing te zijn omdat dit niet in zijn bedoeling lag. Maar wijze raad sla je niet in de wind, dus in Het Bacchus offer gaat hij verder met enkele spraakmakers uit zijn debuut. Voor de lezer is het misschien wel een verrassing welke personages hij terug laat keren en verder uitdiept. Wat zeker geen verrassing is dat alles zich weer tegen het decor van Rome afspeelt.
Het begint al goed met de vondst van een meisjeslichaam door twee Amerikaanse toeristen, Bobby en Lianne Dexter. Nic Costa wordt met Gianni Peroni op surveillance gestuurd. De patholoog Teresa Lupo stelt vast dat het lichaam 16 jaar geleden nog heeft geleefd. Het meisje, Eleanor Jamieson was de stiefdochter van Vergil Wallis, een topcrimineel in de maffia.
Inspecteur Falcone kan zich deze verdwijning nog herinneren omdat die nooit is opgelost. Bijna gelijktijdig meldt Miranda Julius de verdwijning van haar dochter Suzi.
Er wordt een verband gelegd met de historische Bacchus offers en de vrees bestaat dat Suzi hier ook slachtoffer van geworden is.
Teresa gaat zelf op onderzoek en komt achter een paar opmerkelijke feiten die regelrecht richting maffia wijzen. Alleen zien de rechtshandhavers dat niet zo zitten en gaat gekke Teresa steeds dieper speuren met alle gevolgen van dien en hoopt dat Suzi Julius nog niet geofferd is.
Het is David Hewson ook in zijn tweede boek bijzonder goed gelukt om een spannend verhaal neer te zetten. En weer tegen een achtergrond van de stad Rome maar zonder veel historische wetenswaardigheden. Een verhaal dat de spanning goed weet op te bouwen en ook vasthoudt. Een aantal zinderend gevaarlijke situaties doen je soms naar het puntje van de stoel laten schuiven. Daarnaast weet Hewson op fraaie wijze de rivaliteit tussen de gewone politie en de carabinieri weer te geven. En die bestaat in werkelijkheid ook dus daar is niets aan overdreven.
Bijna geruisloos schuift de lezer een plot in die je alle richtingen opstuurt en waar de feitelijke oplossing je bijna van verbazing achterover doet vallen. Je moet er maar op komen.
Het Bacchus offer overtreft De Vaticaanse moorden en dat is niet in de laatste plaats te danken aan zijn terugkerende personages. Een meesterzet!