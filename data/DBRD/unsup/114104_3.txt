Deel vier in de Red Queen series van Victoria Aveyard is de spannende ontknoping van de oorlog tussen de Scarlett Guard en de Silvers van Norta. We vallen midden in de chaos die deel drie heeft achtergelaten: Cal heeft gekozen voor de kroon, in plaats van voor de liefde tussen hem en Mare. Mare probeert afstand te nemen, maar raakt keer op keer verstrikt in de gevoelens die ze heeft voor de zilveren koning.

In War Storm lees je nog meer dan in de voorgaande delen vanuit de perspectieven van meerdere personages. We lezen niet alleen mee met Mare, Cal en Farley, maar ook met Maven en Evangeline. Dit is prettig, want vooral voor Evangeline krijg je daardoor sympathie, iets wat Aveyard anders moeilijk voor elkaar had kunnen krijgen.
Zelfs voor Maven krijg je diepere gevoelens: je leest hoe hij omgaat met de sporen die zijn moeder heeft achtergelaten in zijn hoofd en zijn gevoelens voor Mare – hoe onduidelijk die ook zijn voor hemzelf.
Maar het wisselen tussen perspectieven heeft wel als gevolg dat het boek wat hapsnap voelt. Doordat er zoveel verhaallijnen worden uitgediept, blijven ze allemaal nogal op de oppervlakte.

Aveyard laat keer op keer zien dat ze de wereld van de Silvers tot in de puntjes heeft uitgedacht. Veldslagen zijn perfect uitgedacht en komen heel beeldend over. Maar met het tempo van het boek is iets mis. Het duurt heel lang voordat War Storm echt op gang komt en in de juiste richting gaat. Op 2/3 van het boek vindt dan de grote confrontatie plaats, en dat was ook een mooi einde geweest. Alles wat daarna komt voelt als tijdrekken. Dat is onnodig en jammer.

Op de achterflap staat met grote letters: ‘Victory comes at a price’. Aan het einde van het boek wordt goed duidelijk wat hiermee bedoeld wordt en wie het is die die prijs betaalt. Is dat Mare – verliest ze uiteindelijk alles waar ze dacht van te houden en moet ze een keuze maken die haar vanbinnen verscheurt? Is dat Cal – raakt hij door zijn loyaliteit naar de Silvers en zijn goedbedoelde keuzes de liefde van zijn leven kwijt? Of is dat Maven – realiseert hij zich eindelijk dat de weg waar zijn moeder hem op heeft gestuurd de verkeerde is of leert hij zijn eigen keuzes maken met alle gevolgen van dien?

Ondanks dat War Storm niet kritiekloos door mijn beoordeling komt, is het een mooie afsluiting van de serie. Na het dichtslaan voel je je enigszins leeg (het antwoord op de vraag wie de prijs voor de overwinning betaald heeft daar alles mee te maken), maar ook voldaan. Als Aveyard besluit meer te schrijven in deze wereld, hoop ik dat ze wel wat meer diepgang in het verhaal brengt. De materie is er, nu nog tot een mooi geheel maken.