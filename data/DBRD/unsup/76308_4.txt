Daan en Lynn hebben beiden een traumatische ervaring achter de rug en weten niet goed hoe ze er mee om moeten gaan. Lynn is op de vlucht geslagen en werkt tijdens haar zomervakantie op een vakantieresort waar Daan met zijn ouders en broertje op vakantie is. Daan snauwt iedereen af en durft zich aan niemand bloot te geven, letterlijk en figuurlijk. Ook Lynn moet het regelmatig ontgelden als ze nietsvermoedend contact wil leggen met Daan. Zo worstelen de twee tieners zich door hun vakantie én het leven heen, maar instinctief voelen ze aan dat hun verhalen wel eens veel overeenkomsten kunnen hebben.

Lis Lucassen heeft in deze NA twee overhoopgegooide levens aangrijpend in beeld gebracht. Hoewel lange tijd onduidelijk is wat de twee tieners hebben meegemaakt, is duidelijk dat het iets heftigs is. Stukje voor stukje kom je als lezer meer te weten wat hen is overkomen door de gesprekken die de twee met elkaar hebben, maar ook door dromen, flashbacks en hersenspinsels.

De schrijfstijl van Lucassen is prettig. Ze weet op een fijne manier te omschrijven wat er in Daan en Lynn omgaat. Hoewel ze alle twee anders met hun nare ervaring omgaan, kun je als lezer beide reacties begrijpen. Zonder enige moeite kun je je inleven in de personages door de gedetailleerde beschrijvingen van gevoelens en gedachtes.
Met een licht poëtische stijl weet Lucassen haar zinnen te formuleren, waardoor het boek niet alleen overloopt van emoties en verliefdheid, maar ook van mooie zinnen.

“Ze was mooi. Haar blote huid een canvas waarop sporen van zee en strand glinsterden.”

Daar waar het plot in het begin voorspelbaar lijkt, lastig gevallen meisje en zelf verminkende jongen, blijkt gaandeweg het verhaal de vork toch iets minder voor de hand liggend in de steel te steken. Lis Lucassen verrast lezer met een wending van het plot én haar eigen personages wanneer Daan en Lynn uiteindelijk de waarheid onder ogen komen en durven af te rekenen met de demonen uit hun verleden.

'Hitte' is op meerdere manieren een verhit boek: de hete scenes voeren de spanning tussen Daan en Lynn hoog op, Daan is een verhit standje en verhaal speelt zich af op een warme zomerse vakantiebestemming. 'Hitte' bevat genoeg spanning en heftige emoties die je de bibbers kunnen bezorgen, maar ook veel liefde en romantiek om het boek met een warm gevoel dicht te kunnen slaan.

Lis Lucassen, pseudoniem van thrillerschrijfster Olga Hoekstra, stapte met 'Hitte' de New Adult hoek in. 'Hitte' is haar NA-debuut en het eerste deel van een steamy-serie.