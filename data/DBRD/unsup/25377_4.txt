Ash Princess begint met het “gekooide leven” van de voormalige prinses Theodosia. Eerst was zij de geliefde Theodosia, in het land Astrea, waar schoonheid, liefde, familie en vrede was. Tot die noodlottige dag, toen ze als klein meisje meegenomen werd en Kaiser, de onmenselijke heerser van Kalovaxië, Astrea veroverde en zij de “asprinses” werd.

Kaiser spaart haar leven, maar niet uit vriendelijkheid. Deze wrede man gebruikt haar als wapen tegen haar eigen volk. Zij wordt zijn marionet, continu in de gaten gehouden door zijn “Schaduwen” en als de Astreanen een poging doen om zich te bevrijden uit hun slavernij of rebelleren dan krijgt zij straf. In haar paleis lijkt ze te berusten in haar lot totdat ze een vreselijke beslissing moet nemen. Gelukkig ontdekt ze dat ze er toch niet helemaal alleen voor staat.

Thora, zoals ze nu noemt, weet niet wie ze echt kan vertrouwen en wordt heen en weer geslingerd tussen loyaliteit en aantrekkingskracht. Kan ze alles opofferen om de Koningin van het nieuwe Astrea te worden?

Dit gruwelijk spannende ya-debuut is zo intens en beeldend geschreven dat ik je moet waarschuwen. Eenmaal je begint te lezen word je zo meegezogen in dit helse avontuur dat je blijft lezen tot het boek uit is!

Eerlijkheidshalve moet ik bekennen dat dit een vrij stereotiep ya-verhaal leek te worden. Er was een op het eerste gezicht laf meisje dat tegen wil en dank uitgekozen wordt om haar volk te redden, er was een sadistische slechterik en er was sprake van verliefdheid en dit alles was in een spannend en heldhaftig verhaal gegoten. Niets was minder waar! De grijze muis veranderde in de slimme en soms onvermijdelijk keiharde kat en samen met haar bondgenoten maakte ze soms keuzes waarbij ik hardop:” Nee, niet doen” wilde roepen.

Persoonlijk vond ik dit eerste deel van een nieuwe serie beklemmend en verontrustend. Als kind leerden deze jongeren al om te haten en nadat het liefdevolle Astrea verwoest was, kwamen ze terecht in een grauwe wereld. Hun oude cultuur bestond alleen nog in het geheim en hier was geen plaats voor gedichten of andere mooie zaken. In dit land was er alleen plaats voor wreedheid, wraak en hebzucht.

Thora groeide op en werd van de onderdanige “asprinses” noodgedwongen een stoere meid. Soren, de zoon van Kaiser, was een getekend en indrukwekkend personage en Theodosia haar bondgenoten vielen me op door hun gesprekken vol wijsheid en humor. Wat dit tot een pittig en interessant verhaal maakte, was dat niet iedereen was wie hij leek en hoewel soms enkel leek te overleven in een gewelddadige wereld uiteindelijk veel sterker was dan gedacht.

Zet je schrap voor gewaagde acties van heldhaftige jongeren in een dystopisch verhaal met magie, liefde, vriendschap en verraad en dan zal “Ash Princess” ook jouw hart veroveren!

Het open einde doet me ongeduldig uitkijken naar het vervolg dat er hopelijk snel komt!

Deel 2 Lady Smoke is verkrijgbaar vanaf 04-09-2019-
https://indeboekenkast.wordpress.com/?s=Ash+princess
Dank je wel Uitgeverij Leopold - Young&Awesome om mij dit ebook te laten ontdekken❤️