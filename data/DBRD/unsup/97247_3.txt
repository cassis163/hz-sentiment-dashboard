Centraal in dit verhaal staat de klimvakantie die de 4 hoofdpersonen zo’n 20 jaar geleden vierden in Lofoten, Noorwegen. Er vindt een soort van reunie plaats en Paul en Vincent zijn samen op weg naar Martin en Lotte die inmiddels met elkaar getrouwd zijn en een kind hebben. Op hun treinreis naar de woonplaats van Martin en Lotte (een plaatsje in Wales, Engeland) gaan de gedachten van Paul en Vincent terug naar hetgeen tijdens die klimvakantie in Noorwegen is gebeurd. Ook Martin die hen van het station afhaalt, kijkt terug op zijn leven en de gebeurtenissen in Noorwegen. De hoofdstukken 1 tot en met 3 zijn gewijd aan de gedachten en overpeinzingen van telkens één persoon, resp. Paul, Vincent en Martin.
Door deze vorm krijg je een aardig inzicht in de persoonlijkheid van de 3 mannen en hun levens tot dat moment. Maar er ontstaat ook een redelijk compleet beeld van de die klimvakantie want bepaalde voorvallen worden door hen alle drie beschreven maar wel vanuit hun eigen invalshoek en interpretatie. Het is ook interessant om te lezen hoe zij elkaar zien en hoe goed zij elkaar (niet) kennen, maar vooral hoe de gebeurtenissen in Noorwegen hun levens hebben bepaald.
Er worden grote thema’s aangesneden: tijd en vergankelijkheid, relaties en vriendschappen, en ook de fundamentele eenzaamheid van de mens. En of dat niet voldoende is, vindt er tussen de mannen ook een discussie plaats over de onsterfelijkheid van de mens. Desondanks is het boek goed leesbaar en bevat het mooie sfeerbeschrijvingen (alhoewel ik de vele metaforen soms wel een beetje teveel van het goede vind).
Er ‘zit’ veel in het boek. Je kunt het makkelijk voor de 2e keer lezen om nieuwe dingen te ontdekken. Bij de eerste lezing heb ik passages gelezen die ik bij 2e lezing, nu ik het perspectief van de andere personages weet, anders zal lezen.
Het boek is niet compleet, niet volledig. Allereerst omdat je de personage van Lotte niet echt leert kennen. Je kent haar alleen via de beschrijvingen van de 3 mannen maar dat wordt gekleurd door de aard van hun relaties met haar en door hun eigen persoonlijkheid. Je krijgt wel een hint van haar karakter maar bevestiging ontbreekt. En dat terwijl zij een grote rol speelt c.q. heeft gespeeld in het levens van die 3 mannen. Het boek heeft een open einde, of liever gezegd het eindigt met een cliffhanger. Het eindigt welbeschouwd zelfs met 2 cliffhangers! Aan de ene kant heeft toepasselijk maar aan de andere kant, je wilt eigenlijk wel heel graag weten hoe het verder verloopt met de personages. Maar daar krijg je dus geen antwoord op. Net zoals dat weleens in het echte leven gaat. Een mooi, mooi boek.