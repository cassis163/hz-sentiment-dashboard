"De zeven zussen" is ook voor hen die geen liefhebbers zijn van romans met historische of fantasy-achtige elementen, een zeer aangename verrassing! De schrijfstijl is fijn en toegankelijk en ondanks dat het verhaal uit twee tijdlijnen bestaat en veel details kent, blijft het tijdens het lezen overzichtelijk. Daarnaast prikkelt het concept, de mythe van de zeven zusters, waarop het verhaal losjes is gebaseerd, zodanig de fantasie, dat je wel wordt meegezogen, of je nu wilt of niet. Riley slaagt erin om je mee te laten reizen naar compleet andere werelden met zowel hoofdpersoon Maia in de tegenwoordige tijd als met hoofdpersoon Izabela begin 20e eeuw. Je leeft met hen mee, wordt ontroerd door de tragiek en getroost door wijze woorden en liefde. Omdat het een boekenreeks is, is het begrijpelijk dat er aan het slot van dit verhaal nogal wat losse eindjes zijn. Met name voor wat betreft het hoe & waarom rondom Pa Salt ontstaan er in dit deel van de reeks al specifieke vermoedens, maar die worden niet ingelost (pas in het allerlaatste deel, zo vermeldt Riley op haar site). Toch laat dit een onbevredigend gevoel achter, vandaar 4 sterren. Tip voor verhoogd leesplezier: check de site van Lucinda Riley, hier vind je alles over de mythe van de zeven zusters, het armillarium en allegorieÃ«n. Al met al een heel bijzonder verhaal!