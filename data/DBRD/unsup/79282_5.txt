Als je verdrietig, bang of alleen bent, kan het zijn dat je niet meer ziet hoe de wereld er buiten jouw leefomgeving uit ziet. Je trekt een muur op. Moet dit zo blijven? Wordt je denkbeeldige muur steeds een beetje hoger of kan dit veranderen? Is de werkelijkheid zo jij die ziet echt? Is je angst voor het onbekende terecht? Of moet je je gezichtsveld verruimen en uit je eigen bekende wereld komen?

Bange Kat, Oude Beer, Vrolijke Vos, Uitgebrulde Leeuw en Kleine Muis wonen in een land achter een rode, hoge muur. Het ziet er somber en kleurloos uit. Al jaren. Ondanks zijn naam wil ook Vrolijke Vos niet nieuws ontdekken, want van vragen word je ongelukkig. Zelfs de Oude Beer vraagt zich niet af of de muur er altijd heeft gestaan.
Kleine Muis vraagt zich wel af of er iets achter de muur is en wil net zoals een kind de grenzen verleggen. Kleine Muis is nieuwsgierig en staat open voor het onbekende.
En daar is ineens een kleurrijke vogel. Vogels vliegen over grenzen heen en de regel uit een bekend lied komt direct boven: ‘Omdat ze soms in het westen, soms ook in het oosten willen zijn.’ Muren vallen weg, grenzen zijn voor hen open en zij kunnen letterlijk hun blik verruimen. Kleine Muis vliegt met de vogel mee en er gaat een wereld voor Kleine Muis open.

Dit mooi vormgegeven prentenboek van Britta Teckentrup heeft duidelijk een boodschap: Wees niet bang voor het onbekende. Teckentrup heeft veel bekroonde kinderboeken geschreven en daarnaast is zij illustratrice en beeldend kunstenaar. Dit is heel goed te zien aan De muis en de muur. De manier van materiaalgebruik, de kleuren die van somber naar vrolijk gaan en de te ontdekken details. Aan de houding van de dieren en de expressie van de gezichten is af te lezen hoe zij zich voelen. Voor kinderen die graag in beelden denken zal dit een extra fijn prentenboek zijn. Een les voorbereiden rondom het thema van dit boek moet voor iedere meester of juf mogelijk zijn. Niet alleen voor kleuters!

Door de duidelijke afbeeldingen met gebruik van de hele bladspiegel is het boek ook prima te gebruiken in de klas. Het heeft een mooie papierdikte en een prettige typografie. Door weer een goede vertaling van Bette Westera leest deze tekst fijn en is de bedoeling van woorden bewaard gebleven. De bedoeling van de losse omslag van deze hardcover mag de lezer zelf ontdekken: de ontdekking van verwondering.
De tekst heeft een filosofische inslag die uitnodigt tot verder praten, tot nogmaals (voor)lezen, nogmaals bladeren, nogmaals verwonderen en blik verruimen.

Aanrader.
4,5*/5*