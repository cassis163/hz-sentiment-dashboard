Er werd een verloting in de thrillergroep op Facebook gedaan door Ellen Gerretzen en Linda Jansma. Ook Ignace Dermaux hield een actie, een verloting van zijn beide boeken, welke ik gewonnen heb met nog een paar anderen. Inmiddels heb ik beide boeken uit:
 Coeur de Boeuf en De Nabuccomoorden.

Zijn debuut  Coeur de Boeuf gaat over Arthur Doringen, die zijn vrouw en dochtertje heeft verloren bij een explosie van een tankstation dichtbij Gent. Het blijkt een aanslag van een terreurgroep te zijn, een groep, die helemaal niet bekend is. Hij komt er ternauwernood zelf levend uit, maar moet maanden revalideren. Als hij dan enigszins hersteld is, kan hij het niet uit zijn hoofd zetten als dan ook nog eens het onderzoek wordt afgesloten zonder dat er een dader is opgepakt. Hij moet weten wie er verantwoordelijk voor is. Hij gaat zelf op onderzoek uit, maar waar moet hij beginnen. Hij onderzoekt alle namen van mensen, die omgekomen zijn bij de explosie. Dan springt er een naam uit: Carlos Figueroa, een Spanjaard, die ook omkwam.

Tegelijkertijd ontvangt een jonge vrouw in Gent, Suzanne Flores, brieven met cryptische omschrijvingen van een adres in Spanje, later van een ander adres in Frankrijk. Het intrigeert haar en zij gaat ook op onderzoek uit, avontuurlijk als zij is. Op een begraafplaats in Frankrijk komen Arthur en Suzanne elkaar tegen evenals een 79-jarige vrouw Amandin Rabanos, die haar verhaal wil doen. Zij heeft een groot persoonlijk geheim. Ze gaan samen met haar naar haar woning, net over de grens in Spanje. Daar komen ze ongewild in een gevaarlijk machtsspel terecht, waarbij een familie in het bijzonder de boventoon voert. Amandin blijkt deel uit te maken van die familie. Wraak is haar deel. En dat allemaal voor geld.

Het debuut  Coeur de Boeuf van Ignace Dermaux is een echt goed boek, soms misschien wat teveel informatie over economische belangen van grote rijke families, maar ik vond het zeer interessant. Dat de macht van een land eigenlijk nog in handen is van rijke families en dat parlementariërs er alleen maar zijn om mensen zoals u en ik zoet te houden, vond ik heel aannemelijk. Ook de politiek over de macht van Rusland en de oliepijpleidingen wordt goed uitgelegd, zodat er een goede samenhang ontstaat. Je kunt echt merken, dat Dermaux hier verstand van heeft. Dat is wel een overweging op welke doelgroep je wilt mikken als je een verhaal schrijft. De schrijfstijl van Ignace is lekker soepel, dus het leest makkelijk weg. De hoofdstukken worden afwisselend in het heden en in het verleden. Meerdere verhaallijnen komen bij elkaar als ze elkaar ontmoeten. Arthur en Suzanne komen tot leven in het verhaal. Als Arthur en Suzanne in de woning van Amandin zijn, wordt het nog erg spannend. Al met al is  Coeur de Boeuf een goede thriller, die echt meer lezers verdient.

plot
5
spanning
3
leesplezier
4
schrijfstijl
5
originaliteit
4
psychologie
4