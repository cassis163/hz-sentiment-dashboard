Belinda Bauer heeft een aangename schrijfstijl. Het is mijn eerste boek van deze auteur en het las heel vlot.
Het hoofdpersonage Eve Singer is goed uitgewerkt. Ze is een tv-journaliste die tot het uiterste moet gaan om haar baan te behouden. Ze heeft weinig vrienden en in haar privéleven moet ze voor haar zieke vader zorgen. Al deze dingen zorgden ervoor dat ik me goed kon inleven in Eve. Ze is niet perfect, maar probeert er het beste van te maken.
De moordenaar vond ik minder uitgewerkt. Hij bleef een oppervlakkig personage ondanks het sterke begin. De ontmoeting tussen de moordenaar en Eve aan het begin van het boek vond ik persoonlijk één van de beste stukken. Toen had ik nog het idee dat ik de moordenaar ook beter zou leren kennen gedurende het verhaal. Dat was spijtig genoeg niet het geval.

Het verhaal zit goed ineen. Elke moord wordt gruwelijker en persoonlijker tot de uiteindelijke climax. De moordenaar fixeert zich op Eve en betrekt haar bij zijn moorden. Dit komt haar carrière ten goede, maar innerlijk worstelt ze met de gevolgen. Het einde is redelijk voorspelbaar met een confrontatie tussen de moordenaar en Eve.

Ik zou het boek aanraden aan vrienden. Het is geen thriller van hoogstaand niveau die nog dagen door je hoofd spookt, maar wel een thriller die voor enkele uurtjes aangenaam leesplezier zorgt.
Voor mij is het dus een HOT.