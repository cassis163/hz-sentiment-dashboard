In Katten brengen geluk – ook zwarte! lezen we nieuwe avonturen van Pernod en Cootje. Verhalen die zijn voorzien van bijpassende foto’s. De manier waarop Veronique Puts de avonturen beschrijft zorgt ervoor dat je het gevoel hebt er bij te zijn en deze avonturen samen met Pernod en Cootje meemaakt. Er worden situaties beschreven die typisch bij een kattenleven horen en als jezelf ook bent ingehuurd door een of meerdere katten dan snap je precies wat er bedoelt wordt. Ingehuurd zal je nu denken? Ja, ingehuurd. De uitdrukking ‘de kat heeft personeel’ is er niet voor niets. Bij katteneigenaren alom bekend. De eigenzinnige kat zoekt zijn eigen baas uit, ook al denk je dat het andersom is. En Puts weet dit met haar verhalen regelmatig te benadrukken.

‘Soms fladdert het geluk zomaar je dag binnen.‘ – Cootje Du Rhone

Naast de verhalen en de foto’s, zijn er ook prachtige illustraties te vinden in dit boek. Gemaakt door de auteur zelf. En ook zijn er mooie quotes te lezen. In de verhalen zelf is al veel humor te vinden en sommige foto’s en illustraties versterken dit alleen maar. Dat een kattenleven absoluut niet saai is, bewijzen de avonturen van Pernod en Cootje. Grappige situaties, zo grappig dat er af en toe tranen van het lachen zijn. Maar er zijn ook serieuze situaties en soms verdrietige. Gewoon zoals in het leven, al gaat het hier om een kattenleven. Verhalen waaruit zoveel liefde voor katten spreekt, dat zelfs iemand die niet van katten houdt weleens overstag zou kunnen gaan…

‘Het is belangrijk te geloven in je eigen kracht‘ – Cootje du Rhone

Katten brengen geluk – ook zwarte! is genieten met een grote G.