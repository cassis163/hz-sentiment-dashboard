Ik las een wonderlijk en eclectisch boek: 'C.V'., een keuze uit het werk van schrijver-journalist (of was het nou journalist-schrijver?) Carel Helder. Interviews, gedichten, citaten, foto's, een sportquiz, advertenties (voorleesclub 'de zwoegende boezems', landdag 'de koperen ploert'), grappen, invallen en nog veel meer. Een winterboek voor de literair angehauchte medemens.
De vormgeving was, zoals bij alle boeken van uitgeverij AFdH, in handen van de immer voortreffelijke Martien Frijns.
Resteert bij al dit woordkunstige en visuele vuurwerk nog één vraag: bestaat die ongrijpbare Carel Helder eigenlijk wel...? Hij schijnt uitbater te zijn van een mini-theatertje in Amsterdam: Torpedo.