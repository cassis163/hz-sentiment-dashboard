In Cruise control ontmoet je als lezer de zwaar aan werk verslaafde Lara, ze is succesvol en lijkt alles onder controle te hebben, maar haar twee beste vriendinnen weten wel beter. Zo draagt Lara een hoop verdriet met zich mee, gaat haar lichaam protesteren tegen al het werk dat ze verzet en heeft ze zich als vorm van vlucht ondergedompeld in een affaire met een Bn`er. In een soort van laatste wanhoopspoging doen de vriendinnen in naam van Lara mee aan een prijsvraag waarbij een Nijlcruise gewonnen kan worden. Lara wint (natuurlijk) de prijs en laat zich door haar vriendinnen overhalen om ook daadwerkelijk op vakantie te gaan. De Nijlcruise blijkt net dat geen te zijn dat Lara nodig heeft, ze leert zichzelf beter kennen en ze ontmoet de aantrekkelijke Engelse kunstenaar Nick.

Cruise Control is een aan te raden, vlot geschreven roman in de ik-vorm. Een verhaal vol met leuke toeristische anekdotes, wat psychologische diepgang en terugblikken naar het verleden van Lara. Door deze terugblikken zal je tijdens het lezen meer en meer beginnen te begrijpen waarom Lara zichzelf zo in de nesten heeft gewerkt. Een roman waarbij je als lezer niet alleen een kijkje krijgt in het leven van Lara, maar ook in die van haar beide vriendinnen. Daarnaast worden de bezienswaardigheden waar Lara tijdens de cruise beland en de toeristen die haar pad kruisen op een leuke-, humoristische- en voor sommige misschien zelfs ook herkenbare manier beschreven.