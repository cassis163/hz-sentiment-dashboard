Bregje Boentjes staat op het punt om van huis te vertrekken als ze op de deurmat een brief vindt. Geen brief aan haar moeder, maar aan haar; Bregje B. Boentjes staat er op geschreven. Maar op de achterkant van de enveloppe staat geen afzender. Van wie zou de brief zijn?

In de verte hoort Bregje haar moeder nog roepen. " Denk aan je jas, neem de boodschappentas mee, niet met vreemde mannen praten..." Blablabla. Bregje hoort het niet meer. Haar fantasie neemt haar mee. Ze weet van wie de brief zou kunnen zijn!

Samen met Bregje gaat de lezer mee naar vreemde landen en gekke situaties. Iedereen kan haar een brief hebben gestuurd. Is ze ontdekt door het circus of mag ze meespelen in een film? Is het haar oude buurmeisje die vraagt haar teddybeer te brengen? Op elke bladzijde kan de lezer van alles zien in de prachtige, zachte en lieve prenten. En constant vraag je je af; van wie zou de brief nou zijn?

Laat je fantasie de vrije loop en je komt er vanzelf achter...