Karin Slaughter (1971) is een Amerikaanse thrillerauteur. Ze groeide op in een kleine stad in Georgia en woont tegenwoordig in Atlanta. Slaughter verwierf bekendheid met haar zesdelige Grant County-reeks, waarin kinderarts en lijkschouwer Sara Linton haar hoofdpersonage is. Ze schreef ook de tweedelige Atlantis-reeks met special agent Will Trent in de hoofdrol. Slaughter verweeft haar beide protagonisten in de in 2009 gestarte Georgia-reeks, waarvan het eerste deel Genesis onder de gelijknamige titel in Nederland werd uitgebracht. Haar thrillers worden wisselend ijzingwekkend, weergaloos spannend en gruwelijk genoemd. Ze werden in achtentwintig landen uitgegeven en verschijnen steevast op de nationale en internationale bestsellerslijsten. In Nederland zijn van haar ijzingwekkende thrillers al ruim drie miljoen exemplaren verkocht. Goede dochter is haar laatste literaire thriller.

Achtentwintig jaar geleden: het leven van de zusjes Charlotte en Samantha Quinn en hun ouders wordt wreed verstoord door een gruwelijke aanslag. De meisjes verliezen hierbij hun moeder. Hun vader is nooit meer de oude geworden.
Achtentwintig jaar later: Charlotte – de klassieke ‘goede dochter’ is advocaat geworden net als haar vader. Wanneer ze getuige is van een nieuwe aanslag komen de herinneringen aan vroeger weer boven. Herinneringen die ze had willen begraven. Maar de schokkende waarheid blijft echter niet langer verborgen…

Goede dochter begint meteen spannend met een gruwelijke gebeurtenis, we zitten dan ook meteen in het verhaal. De opbouw van dit verhaal is traag en wisselt af tussen het verleden en het heden. 28 jaren zitten ertussen, jaren waarin van alles is gebeurd. Het plot is goed uitgedacht en spannend. Slaughter haalt echter de vaart uit het verhaal door de gebeurtenissen vanuit beide zussen te vertellen. Het verhaal is nagenoeg hetzelfde met wat kleine aanvullende dingetjes maar komt als herhalend over. Ondanks de herhaling, maar liefst 4 keer, blijf je lezen en wil je weten hoe de vork in de steel zit en wat er precies is gebeurd. Deze stand-alone leest anders dan de boeken uit de Will Trent reeks. Ik twijfel echter of ik hem onder het kopje thriller zou scharen. Goede dochter is een ander boek dan dat we van Slaughter gewend zijn. Niettemin heeft dit boek wel zijn charme en geeft het vele uurtjes leesplezier.