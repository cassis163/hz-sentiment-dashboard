Dit is één van de vroegere boeken van Dan Brown, waarin hij al laat zien dat hij tot het bedenken van duivelse complotten in staat is. In dit geval gaat het om de presidentsverkiezingen van de Verenigde Staten, met een president die graag herkozen wil worden maar achter staat in de peilingen, en een 'crooked' senator die alle slinkse wegen bewandelt die hij kan bedenken om zelf president te worden.
De president heeft een wonder nodig om weer omhoog te komen in de peilingen en die wordt hem door NASA in de schoot geworpen wanneer een meteoriet met een ongedachte lading gevonden wordt in Antarctica.

Wat zich ontspint is een razendsnelle actiethriller met de van hem vervreemde dochter van de senator in een hoofdrol. Zij wordt als spil van het verhaal gebruikt om de race naar het Witte Huis een angstaanjagende lading mee te geven.
De Delta Deceptie is niet de beste van Dan Brown omdat het weinig diepgang kent en er wel wat veel toevalligheden voorkomen om de opgejaagden te helpen, maar dat doet aan het leesplezier niet af. Lekker vlot, de spanning spat eraf en een vleugje romantiek ontbreekt ook niet.
Genieten!