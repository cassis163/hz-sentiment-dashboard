Titel: Ommekeer
Auteur: Sophie Ester (Pseudoniem)
Serie: Deel 1 misdaadserie rond Steven, Jamey, Robin, Vincent en Carol Vanhoven
Uitgeverij: Ellessy
Blz.: 273

Over de auteur:
Sophie Ester (1967)is een pseudoniem. De auteur woont in Overijssel. Ze debuteert in het misdaadgenre.
Met deze roman, de eerste in een vierdelige serie, laat ze de lezers kennis maken met een psychopaat, die geen grenzen kent.

Achterflap:
... en wanneer de dreiging zachtjes is binnengeslopen en stukje bij beetje alle veiligheid doet vervagen, is optimisme het enige wapen dat nog rest ...

Een arrestatie na een verkeersovertreding in San Francisco is het begin van een serie aanslagen. Het begint met de moord op de agent en zijn vrouw, vervolgens een overval op het bureau waar de arrestant gevangen zit. De overval is bijzonder gewelddadig: slechts een enkeling overleefd het. De dader ontkomt.
Op de muur van het politiebureau staat met verf geschreven:
Nobody messes with Robert Dayle!
Het is volkomen onduidelijk wie Robert Dayle is en wat zijn connectie met de vermoorde agent is. Maar vanaf dat moment maakt Dayle jacht op diens gezin. Waarom weet niemand. Hij is vastbesloten ze te pakken te krijgen. Een kat en muis spel volgt, wie is slimmer? Wie heeft de langste adem, wie zet de juiste zet? Wie speelt de laatste pion en zorgt ervoor dat Robert Dayle gestopt wordt.

Een actie met enorme gevolgen.
Een psychopaat versus een weerloos gezin.
Hun leven zal nooit meer hetzelfde zijn.

Mijn mening:
Ommekeer is het verhaal van de familie Vanhoven, een ernstig familiedrama waarbij doden vallen zorgt ervoor dat de rest van het gezin Vanhoven op de vlucht slaat. Robert Dayle is een bizar eng persoon die over lijken gaat om zijn doel te bereiken.
De 4 broers, Steven, Jamey, Robin,Vincent en enige zus Carol proberen na het drama de draad van het leven, voor zover dat mogelijk is, weer op te pakken.
Dat ze hier onmogelijke offers voor moeten brengen die onmenselijk zijn bezorgt je als lezer kippenvel. Het verhaal bevat spanning maar wekt vooral een beklemmend gevoel op, continu voel je de onderhuidse angst van het gezin om gepakt te worden.
Ommekeer is een misdaadroman die zeker door kan gaan voor een psychologische thriller, angst, spanning, diepgang, beklemming zijn termen die zich vanaf de eerste tot de laatste blz. in de greep houden. Geen beschrijvingen van bloederige taferelen, als dat je voorkeur heeft moet je Ommekeer niet gaan lezen.
Sophie Ester is er wat mij betreft in geslaagd om een bizarre familietragedie te vertalen naar een aangrijpende emotionele spannende familiethriller.
De schrijfstijl maakt je nieuwsgierig, het verhaal wordt letterlijk geschreven vanuit Carol, de enige dochter die de bizarste tijd uit haar leven op papier heeft gezet. Elk hoofdstuk bevat een schuin gedrukt deel wat door Carol wordt verteld, daarna wisselen episodes uit het heden en verleden zich af waardoor je helemaal mee kan leven met het gezin.
De plot is geruststellend, voor mij een gesloten einde waardoor ik geen idee heb wat we in het volgende deel kunnen verwachten.
Als ik het boek uit heb bekijk ik nogmaals de kaft en is het touw voor mij een strop die steeds verder aangetrokken wordt, om antwoord te krijgen op de vraag of de strop aangetrokken wordt of dat er ruimte ontstaat moet je Ommekeer zelf gaan lezen. Een debuut dat zeker smaakt naar meer.

Originaliteit: 4
Schrijfstijl: 4
Spanning: 4
Plot: 4
Leesplezier: 4
Psychologie: 4

Ommekeer is voor mij welverdiend 4 sterren waard.
Bianca