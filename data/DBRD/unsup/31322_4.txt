De boeken van John Grisham hebben voor mij een speciale lading. Mijn vader was gek op de zogenaamde legal thrillers van Grisham en je kon hem geen groter plezier doen dan hem een boek van Grisham cadeau doen. Ik mocht dan uiteraard dat boek daarna ook lezen. Mijn vader is al jaren geleden overleden maar de boeken van Grisham hebben toch een speciaal plaatsje in mijn hart.

Het oordeel lijkt weer een legal thriller te zijn maar wel een hele vreemde. Pete Banning katoenplanter in Clanton, Mississippi, hoofd van een belangrijke familie, vader van twee kinderen, veteraan en lid van de methodistische kerk schiet op een ochtend in 1946 de predikant van de kerk, Dexter Bell dood. Zijn vriend, een advocaat zal hem verdedigen, maar veel valt er niet te doen. Hij zwijgt over zijn motief en wil niet iets aanvoeren dat tot strafvermindering zou kunnen leiden. “Ik was bij mijn volle verstand toen ik hem doodschoot”. Hij heeft niets te vertellen. Zijn kinderen die het huis uit zijn en studeren hebben het erg moeilijk. Hun moeder is opgenomen in een instelling na een zogenaamde zenuwinzinking. Ze is depressief en de kinderen mogen haar niet bezoeken. Pete wordt veroordeeld en krijgt de doodstraf.

Het tweede deel van het boek gaat over de de tweede wereldoorlog en de rol van de Amerikanen op de Filipijnen in de oorlog met Japan en wat Pete daar allemaal heeft meegemaakt. Een heel heftig verhaal, dat begint met de liefde tussen Pete en Liza. Het is dan ook dat ik besef dat dit verhaal begint rond 1925. Het was toen niet gebruikelijk dat jongens en meisjes heel vrij met elkaar omgingen. Ze moeten trouwen en Pete neemt na het overlijden van zijn ouders de katoenplantage over. Inmiddels zijn er twee kinderen en diverse miskramen als de oorlog uitbreekt en Pete opgeroepen wordt om te vechten. Wat een leed, wat een verdriet, wat een ontberingen. Het tweede deel is een historisch feitencomplex, een beetje afstandelijk verteld maar dat maakt het wel leesbaar ondanks alle gruwelijkheden.

Het derde deel van het boek brengt ons weer terug in Clanton, in 1946. Pas aan het einde komt er een einde aan de speculatie en is het toch anders dan je denkt, dan je verwacht, mede op dat spoor gezet door Grisham zelf.

Ik vond het een prima combinatie van een historische verhaal en een rechtbank thriller. Hoewel ik thriller niet echt vind passen. Het is meer een puzzel, een familiegeschiedenis, een verhaal over het rechtssysteem. Wat ik wel apart vond om te merken dat voor mij het verhaal na deel 1, de moord en de veroordeling niet af was, je wilt toch weten waarom. Aard van het beestje?

Het was dus weer een echte Grisham maar waar dat nu precies in zit, wat maakt een Grisham nu anders dan andere schrijvers. Het is zijn manier van schrijven, indirect en beschrijvend, denk ik, maar ook de plek van misdaad, rechtbank, oordeel, motieven, vragen dat zijn boeken uniek maken. Ik miste wel de spanning daarom 4 sterren van mij.