De Deense Jussi Adler-Olsen werkte onder andere als uitgever, vertaler en editor. Sinds 1995 is hij fulltime auteur en in 1997 debuteerde hij met zijn eerste thrillerHet Alfabethuis. In 2007 brak hij internationaal door met het eerste deel van de thrillerserie Serie Q. Deze serie over Carl Mørck bestaat inmiddels uit 7 delen en is erg populair. De bedrijfsterrorist kwam in 2002 in Nederland uit en is een standalone thriller, die zich grotendeels in Nederland afspeelt. Onlangs is aangekondigd dat het boek zal worden verfilmd tot een tiendelige tv-serie.

Peter de Boer is de directeur van Christie N.V., een onderneming die in opdracht concurrenten van zijn opdrachtgevers uitschakelt. Peter wordt ook wel de bedrijfsterrorist wordt genoemd. Nicky Landsaat heeft net de opleiding internationale marketing aan de heao afgerond. Ze probeert te ontsnappen uit het kansarme milieu waarin ze is opgegroeid door te solliciteren als marketing trainee bij Christie N.V. Nicky wordt aangenomen, maar de baan pakt anders uit dan verwacht. Peter de Boer wordt gechanteerd en betrekt Nicky als spion bij een internationaal complot. Naast dit gevaarlijke complot waar Nicky en Peter bij betrokken zijn, doen zich bij beide ook heftige gebeurtenissen in hun privéleven voor.

Het boek start met een proloog over de Bijlmerramp in 1992, de vliegramp waarbij een vliegtuig onder mysterieuze omstandigheden neerstortte op een tweetal flats in Amsterdam Bijlmer. Vervolgens worden de hoofdstukken afwisselend geschreven vanuit de perspectieven van Nicky Landsaat en Peter de Boer en speelt het verhaal zich af in 1996.

Het is een redelijk complex verhaal, waardoor het boek met aandacht moet worden gelezen. Reeds in het begin van het boek worden verschillende personages en verhaallijnen geïntroduceerd waarvan in eerste instantie onduidelijk is wat de relevantie daarvan is en in welk verband deze met elkaar staan. Uiteindelijk komen de verhaallijnen bij elkaar, maar van sommige verhaallijnen wordt de relevantie pas vrij laat duidelijk. Daarnaast maken een aantal internationale politieke en historische aspecten het verhaal nog complexer, zeker wanneer je hier niet (volledig) mee bekend bent.

Er komen enkele flashbacks naar het verleden van Peter en Nicky in het verhaal voor, maar verder is het verhaal in chronologische volgorde geschreven. De schrijfstijl is beschrijvend en gedetailleerd, waardoor de omgeving en de personages tot leven komen. Soms overheersen de details echter, waardoor het verhaal onnodig wordt vertraagd. De spanning is met name in de eerste helft van het boek vrij laag. Deze wordt erg langzaam opgebouwd om pas in de tweede helft van het boek tot uiting te komen.