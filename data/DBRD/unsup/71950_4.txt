Jenny Rogneby was nog maar vijf jaar oud toen haar ouders haar muzikale talent ontdekten. Ze kreeg meteen piano- en danslessen en daarmee was dat de aanzet tot een carrière als popartiest. In Zweden is ze vooral bekend van de meidengroep Cosmo4, maar haar grootste succes was dat ze in het voorprogramma van Michael Jackson mocht optreden. Vanwege haar groeiende interesse in het menselijk gedrag begon ze een studie criminologie, sociologie, rechten en psychologie en werd later criminoloog. Haar werk bij de politie van Stockholm inspireerde haar om met schrijven te beginnen. Ze creëerde het personage Leona dat in het thrillerdebuut, De teerling is geworpen, haar opwachting maakte. Alles middelen toegestaan is Rogneby's tweede boek en verscheen begin 2017.

In de binnenstad van Stockholm, vlak bij het parlementsgebouw, brengt een man een bomgordel tot ontploffing. Hij overleeft het en inspecteur Leona Lindberg krijgt de opdracht hem te ondervragen. Hoewel men aan een terroristische aanslag denkt, is Leona daar niet van overtuigd. Ze moet nu zien de waarheid te achterhalen. Een ander probleem is de enorme schuld die ze heeft. Haar schuldeiser blijft haar benaderen en eist aflossing van die schuld. Om daar voorgoed van af te zijn, maar ook om een nieuw leven te beginnen, verzint ze een niet te mislukken plan waarmee veel geld te verdienen valt. Voor de uitvoering daarvan heeft ze wel de hulp nodig van een aantal kleine criminelen. Maar zal het allemaal zo vlekkeloos verlopen als Leona in gedachten heeft?

Als dit een eerste kennismaking met Leona Lindberg is, kun je in het begin van het verhaal de indruk krijgen dat ze niet onderdoet voor een groot aantal andere fictieve rechercheurs en politie-inspecteurs. Ze is eigenzinnig, heeft privéproblemen, is in behandeling bij een therapeut en is bovengemiddeld goed in haar werk. Toch is ze in één opzicht anders dan de anderen. Want Leona houdt er een dubbelleven op na. Ze is, behalve handhaver van de wet, ook iemand die het daar niet zo nauw mee neemt. Dat maakt haar als personage een stuk interessanter en is daardoor net iets anders dan de rest.

Alle middelen toegestaan is het tweede boek in de nieuwe Leona-serie en, zoals zo vaak in een reeks, kan de lezer zich niet aan de indruk onttrekken dat er verdergegaan wordt waar het vorige boek geëindigd is. In dit geval rijst de vraag wat er gebeurd kan zijn waardoor Leona het zo ver heeft laten komen dat ze de criminaliteit omarmt. Toch is het niet zo dat het gevoel ontstaat erg veel te missen. Rogneby heeft er namelijk voor gekozen zoveel mogelijk uit te leggen waardoor je wel begrijpt wat er gebeurd is. Omdat het verhaal in wezen op zichzelf staand is, is het dus geen enkel probleem dit boek los van het eerste te lezen. Toch helpt het in volgorde lezen wel om het gedrag van Leona beter te doorzien en te begrijpen.

Het boek kent diverse verhaallijnen waarvan er twee vanuit het perspectief van Leona worden verteld. Deze zijn in de ik-vorm geschreven, de overige in de derde persoon. Daardoor bestaat er nooit verwarring wie de verteller is. Het lijkt erop dat de verhalen niets met elkaar te maken hebben, maar hoe dichter de ontknoping in het zicht komt, komen ze op een ragfijne manier toch bij elkaar. Dat gaat gepaard met een aantal verrassende wendingen en in spanning toenemende momenten. De climax vindt plaats aan het eind van het verhaal. Daarin wordt het tempo opgevoerd en nemen de spannende situaties zienderogen toe. 

Ook nu lijkt het erop dat dit een afgerond verhaal is, maar schijn bedriegt. Het laatste hoofdstuk geeft een uitstekende opening waar in het volgende boek op doorgegaan kan worden. Rogneby zal er dan wel goed aan doen langdradige stukken tekst, die soms in Alle middelen toegestaan voorkwamen, te vermijden. Het boek zal dan alleen maar in kracht winnen.