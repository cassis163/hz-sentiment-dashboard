Eerder dit jaar debuteerden moeder en dochter Lambrecht onder de naam PJ Tracy met Engelenmoord, een goed ontvangen thriller over een softwarebedrijfje dat de draaispil vormt in een aantal moordzaken. Misschien moet je Engelenmoord eerst maar eens lezen voor je aan deze Levend aas begint. In de eerste plaats omdat collega Kim laaiend enthousiast was ('een zin-de-rend debuut'), en in de tweede plaats omdat in Levend aas nogal eens naar die oude zaken wordt verwezen.

In Minneapolis wordt een oude man vermoord. Samen met zijn vrouw runde hij een tuincentrum. Rechercheurs Gino en Magozzi worden op de zaak gezet. Tegelijk loopt een ander onderzoek: dat naar de gruwelijke moord op nog een oude man. Wanneer even later ook een oude dame dood wordt aangetroffen, is het hek helemaal van de dam. Is er een seriemoordenaar aan het werk die het alleen voorzien heeft op bejaarden?

PJ Tracy vertelt in Levend aas een sterk verhaal over wraak en de vage lijn tussen goed en kwaad. Laaiend spannend bij momenten, en afgesloten met een spetterende finale. Gino en Magozzi vormen een aardige bijwinst voor het genre. Zelden zien we zo een snedige en gevatte rechercheurs aan het werk. De glimlach is zelden veraf. Een zeer goede thriller dus. En nu maar eens dat zin-de-ren-de debuut op de kop zien te tikken.