Ook A wanted man  is weer een ijzersterke thriller met Jack Reacher in de hoofdrol. Lee Child heeft toch wel de ultieme 'eenzame strijder' neergezet.

Jack krijgt op een koude avond een lift. In de auto twee mannen en een vrouw, bijna identiek gekleed. Het lijkt hem een beetje vreemd maar op het eerte gezicht is hun verhaal plausibel. Langzamerhand echter begint Jack te ontdekken dat er een heel verhaal zit achter de samenreizende mensen. En Jack zou Jack niet zijn als hij niet vond dat hij het gedane onrecht recht moest gaan zetten. Het is koud, het is donker en de weg door Iowa en Virginia is lang en saai.

Hoe Lee Child het dan toch voor elkaar krijgt om zijn verhaal, dat zich afspeelt in het tijdbestek van een dag, spannend te maken? Dat is waarom Child een topauteur is. Jack Reacher verveelt geen moment als hoofdpersoon, de plot klopt weer helemaal en de andere personen worden net zo goed neergezet. Al met al lijkt het zelfs eenvoudig, zo'n verhaal schrijven. En dus mag de lezer er van uitgaan dat dit niet het geval is... (Door: Jannelies Smit)