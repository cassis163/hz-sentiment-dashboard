Na Lichte jaren ,dat de periode net voor de oorlog beschrijft en Aftellen en Verwarring, die de periode van de oorlog beschrijven is er nu Bevrijding. De oorlog is voorbij, het leven moet opgepakt worden. Maar is het einde van de oorlog ook voor iedereen een echte bevrijding?
De periode na de oorlog is een moeilijke periode. Mannen keren ( getraumatiseerd) terug uit de oorlog en herenigingen vinden plaats, maar ook gemis van gevallenen is er alom, de doden worden herdacht. De economie en het maatschappelijke leven zijn in de oorlogsjaren gestagneerd en moeten weer opgebouwd worden, maar vooralsnog er is nog een gebrek aan van alles. In deze sfeer spelen de verhalen binnen de familie zich in dit boek af.
De familie heeft jarenlang samen gewoond in Home Place en gaat nu uit elkaar.
De volwassenen zijn ouder geworden, maar of ze ook wijzer geworden zijn is nog de vraag. Hugh rouwt nog steeds maar probeert toch ook het normale leven weer op te pakken. Edward verlaat zijn echtgenote Villy en kiest voor een nieuw leven met zijn minnares Diana. Rupert is getraumatiseerd terug gekomen uit de oorlog en probeert zijn oude leven weer op te nemen, samen met Zoë.
De jonge generatie is volwassen geworden en moet eigen keuzes gaan maken. Daarbij zitten hart en verstand niet altijd op een lijn. Polly en Clary verlaten Home Place en gaan in Londen wonen, Louises huwelijk lijkt geen kans van slagen te hebben. Ze leven een turbulent leven.
Opvallend in het boek is dat er aandacht is voor de Buitenstaanders. We kijken vanuit Archie,Teddie,Raymond en Diana mee naar de familie en de gebeurtenissen. Dit geeft toch een andere blik op de familie en de gebeurtenissen.

Elizabeth Jane Howard heeft in dit boek weer haar vertrouwde gedetailleerde wat poëtische schrijfstijl. Ze neemt je mee naar de tijd waarin het boek speelt en laat je meeleven met de familie.
Bevrijding lijkt een wat hoger tempo te hebben dan de vorige drie boeken en dat is prettig.
In Bevrijding worden een aantal verhaallijnen afgerond, maar ook nieuwe verhaallijnen opgezet. Voor ik dit vierde boek ging lezen dacht ik dat ik het daarna wel genoeg zou vinden, maar het tegendeel is waar. Bevrijding heeft me juist heel nieuwsgierig gemaakt naar het vijfde boek en ik kijk er naar uit!