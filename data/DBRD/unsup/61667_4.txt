De hoed van opa Malloni
Het was het begin van de zomervakantie. Ik was bij mijn oma op zolder en ik deed iets wat niet mocht. Want dingen die niet mogen, zijn het allerleukst. Ik snuffelde in de geheime kist van mijn opa. De geheime verbóden kist!

De eerste alinea trekt je in het verhaal. Geheimzinnig, spannend en dan blijkt dat opa Malloni een beroemde goochelaar was. Was of is? Waar is deze Marcello gebleven? Toni vindt allerlei spullen in de kist, ook een krantenartikel. Hij sprint met alle spullen èn een hoge hoed op zijn hoofd naar beneden en dan ineens verdwenen...?

Toni komt in een park terecht, Malloni-land. Krakende deuren, piepende draaimolens, een grote reus die vijvers vol huilt, een zeemeermin, witte duiven, een doorgezaagd meisje en nog veel meer. Een ontdekkingstocht waarin Toni bruikbare adviezen krijgt en over zichzelf leert.
'Als je iets wilt bereiken, moet je eerst durven. Durf is de deur die opent als je op weg gaat naar het onbekende. Angst is de kooi waarvan je zelf de sleutel hebt.'

Een filmisch verhaal, waarin het voor sommige lezertjes best spannend kan worden, maar passende illustraties verluchtigen de tekst. Een verhaal dat je positief laat denken: 'Alles kan, als je het maar kunt bedenken. ... Elk verhaal, elk avontuur begint met een droom.'
Een verhaal over doorzetten, niet naar anderen kijken en in jezelf geloven: 'Je moet je eigen verhaal bedenken en niet wat andere mensen ervan maken.' Een mix van Sjakie en Alice maar dan anders. Een Toni. Met humor en fantasie. Ook deze Van Straaten léést.

En als kinderen vragen of het wel goed komt met dat verdwijnen en zo? Wees gerust, dat wat Toni heeft beloofd kan hij waarmaken door figuren van fantasie die hem zelfvertrouwen en moed hebben gegeven. Ze geloven hem, ze zien hem. Maarrrr wat doet die hoge hoed nu echt?

Voorlezen: hiervoor prima lengte van de hoofdstukken en alle genoemde ingrediënten. Zelf lezen v.a. ong. 7/8 jaar mede door de fijne bladspiegel en het lettertype. Ik zie al heerlijk lezende niets- meer-horende kinderen voor mij die een verhaal lang ronddwalen in Malloni-land.