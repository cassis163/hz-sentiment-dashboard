Na titels als Zes maanden zonder en Een enkeltje Ierland zat menig fan te wachten op weer zo’n grappig, zomers boek van Charlotte de Monchy (1979). De schrijfster, die gestudeerd heeft in Amsterdam en nu woont op Bali, levert een nieuw verhaal met Eens gegeven. Volgens de cover een verhaal over een nacht die alles verandert.

Feline heeft het allemaal nog niet zo goed voor elkaar. Ze woont in een vervallen hotel en voert rotklusjes uit voor haar baas bij de Amsterdamsche Veiling. Ooit hoopt ze kunsttaxateur te worden. Tijdens een van de vervelende klusjes reist Feline af naar de andere kant van Nederland. Ze brengt hier de nacht door met Teun, een onweerstaanbaar lekkere man. Voor de gein geeft hij haar een schilderij met een zigeunerjongen erop als aandenken. Wat Teun alleen niet weet, is dat er onder de zigeunerjongen een waardevol ander schilderij zit.

De Monchy neemt ons mee naar Amsterdam. Kleurrijk en gedetailleerd beschrijft de auteur het leven in de hoofdstad van ons land. Het hotel, waar Feline met haar huisgenoten Eva, Bruno, Agatha en Henri woont, is erg vervallen en dat weet De Monchy op zo’n manier te beschrijven dat je het helemaal voor je ziet. Voor je het weet, zit je zelf te bibberen van de kou, omdat de bewoners niet eens een warme douche kunnen nemen.

Door de situatie die De Monchy creëert, accepteer je als lezer dan ook dat Feline het schilderij verkoopt en het geld aanneemt. Feline accepteert het niet alleen voor zichzelf, ze helpt er net zo goed haar huisgenoten mee . En dat maakt haar menselijk. Trouwens, hoe groot is de kans dat Feline Teun weer tegen het lijf loopt? Als lezer maak je dan ook even een sprongetje als daar opeens Teun is. En Teun weet natuurlijk van niks. Vanaf dat moment wordt het verhaal, dat overigens wel zeer voorspelbaar is, spannend. Wanneer waagt Feline de sprong en vertelt ze Teun dat ze ‘zijn geld’ voor de verbouwing van ‘haar huis’ heeft gebruikt?
Op hilarische wijze vertelt De Monchy het verhaal van Teun en Feline, die het als ze samen zijn eigenlijk altijd wel gezellig hebben. Samen in bad, wedstrijdje over het hoogpolige tapijt op Teuns kantoor of tijdens een zogenaamde werkbespreking in een restaurant. Vanaf het begin voel je de klik tussen de twee. Je gunt ze dan ook het geluk samen en dat maakt dat je verder leest.

Eens gegeven vertelt niet alleen het verhaal van Teun en Feline, ook Eva, die vanuit Amsterdam blogt alsof ze met haar ex op vakantie is, heeft een belangrijke rol in het boek. Ze is net gedumpt en durft hier niet voor uit te komen. Ze duikt onder en laat niemand toe, totdat ze een van de bouwvakkers, Huib, ontmoet. De sarcastische gesprekken tussen deze twee mensen zijn erg grappig en het uithoudingsvermogen van Huib om Eva voor zich te winnen is hartverwarmend.

Dit derde boek van De Monchy is niet bijster origineel en enorm voorspelbaar. Toch is dat niet erg. Eens gegeven is een fijn boek om bij weg te dromen. Veel grappige situaties zorgen ervoor dat je door het verhaal heen vliegt en de binding die je met Eva en Feline krijgt, zorgt ervoor dat je het boek in één keer uit wil lezen. Een heerlijk feelgood verhaal dat je met een blij gevoel dichtslaat.