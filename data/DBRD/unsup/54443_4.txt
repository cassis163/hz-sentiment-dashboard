Peter Zantingh, lees hier op zijn eigen website over de schrijver, zijn passies en wat hij verder met ons wil delen https://peterzantingh.nl. Er staat ook een blog over de totstandkoming van zijn nieuwste boek Na Mattias. Een mooi stuk over hoe hij schreef, herschreef, twijfelde, bijna blokkeerde en uiteindelijk blij was met dit verhaal.
Het ontwerp is van Lyanne Tonk, een grafisch ontwerpster met een zeer internationale opleiding en sinds 2016 onderdeel van het team bij Das Mag.

In Na Mattias maken we kennis met een verscheidenheid aan personages. Op het eerste gezicht hebben ze niets met elkaar gemeen. Het speelt zich allemaal af 'Na Mattias'. Maar naarmate je verder komt in het verhaal merk je hoe alles op een prachtige, subtiele manier in elkaar grijpt. Elk hoofdstuk beschrijft een emotioneel relaas van een karakter. Je kent niet het hele verhaal, er blijft veel om tussen de regels door te lezen. Maar ieder stuk graaft zich zeker in je hart, omdat er zoveel herkenbaars beschreven wordt. De emoties, prachtige diepe gedachten en beschouwingen van anderen worden met zoveel gevoel beschreven, dat het je wel moet raken!
Langzaam vallen de puzzelstukjes op hun plaats en leren we meer over Mattias, maar meer nog over de mensen in zijn omgeving. En wie weet leren we ook nog iets over onszelf.
Een heerlijk boek over rouw, vriendschap, openstaan voor anderen en echt contact met elkaar maken en de verbinding zoeken.