Over de liefde was tot nu toe het enige boek van Doeschka Meijsing, dat ik had gelezen. Ik vond het zo mooi, dat ik niet goed aan een ander boek van haar hand durfde te beginnen, omdat dat naar mijn mening toch alleen maar tegen kon vallen. Je gaat het automatisch toch vergelijken met elkaar.

Welnu dat is me meegevallen. De tweede man is een heel ander verhaal, een soort avonturenroman, die zich afspeelt in meerdere plekken op de wereld, zoals Cyprus, Rome, Oxford en Dakar.
Zelf de boot 'Karaboudjan' komt erin voor, die we kennen uit de verhalen van Kuifje.

De avonturen die de hoofdpersoon beleeft, zijn niet spectaculair, en het verhaal kabbelt soms maar een beetje voort, maar de stijl van de auteur spreekt mij wel aan. Blijkbaar bevat het ook nog verwijzingen naar de tijd dat Doeschka heeft gewerkt voor Vrij Nederland, maar ik ben daar te weinig insider voor, en heb dat ergens op het internet gelezen. Ik vond dat wel vermakelijk.

Kortom, ik heb het met plezier uitgelezen. Over de inhoud verklap ik verder niets, dat doe ik in principe bijna nooit, je moet het zelf maar eens lezen, als je daar zin in hebt gekregen.