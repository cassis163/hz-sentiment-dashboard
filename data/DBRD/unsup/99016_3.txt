Veranderingen is het vijfde deel van De Cazalets van schrijfster Elizabeth Jane Howard. Dit boek is ongeveer 20 jaar na het vierde deel geschreven.

In Veranderingen volgen we de familie Cazalet in de periode tussen juni 1956 en december 1958. In de voorgaande delen waren er mooie en prachtige zinnen die in dit deel bijna niet voorkomen. De hoofdstukken zijn kort en lijken wel in staccato geschreven. Bijna iedereen wordt wel even aangestipt maar echt dichtbij kom je niet, het blijft allemaal wat op afstand. Toch voelde het ook als thuiskomen, fijn om te weten hoe het met iedereen is. Maar of het met iedereen goed gaat dat is nog maar de vraag. De kleintjes worden groot en de groten worden ouder. Niet iedereen heeft de juiste beslissingen genomen, maar dat hoort bij het leven.

Met dit deel is er wel één belangrijke verandering gekomen binnen de familie Cazalet. En natuurlijk zijn er meerdere veranderingen te benoemen. De titel is daardoor wel duidelijk te verklaren. Misschien was dit deel er één teveel, maar aan de andere kant zijn we ook te weten gekomen hoe het later met ze gegaan is.

Door het overlijden van Elizabeth Jane Howard in 2014 is er jammer genoeg een einde gekomen aan de familie Cazalet, maar ze blijven gelukkig door haar boeken altijd bestaan.