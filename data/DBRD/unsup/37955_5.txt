Nic is tien jaar geleden vertrokken uit haar geboortedorp, vlak na de verdwijning van haar beste vriendin Corinne. Haar broer en dementerende vader wonen er nog altijd. Na een verontrustend briefje ontvangen te hebben van haar vader en gehoord te hebben van haar broer Daniel dat het slecht met vader gaat, zal ze tijdelijk terug moeten keren naar Cooley Ridge.
Vlak na haar aankomst verdwijnt er net als tien jaar geleden een jonge vrouw. Die verdwijning haalt alles van tien jaar geleden naar boven en Nic, Daniel en haar ex Tyler worden geconfronteerd met hetzelfde wantrouwen als toen. Zal er nu eindelijk naar boven komen wat er precies gebeurd is die avond dat Corinne verdween? En wat heeft dat te maken met de verdwijning van nu?

Megan Miranda weet je vanaf het begin mee te sleuren in het verhaal van Nic. Het verleden heeft Nic meteen weer in zijn greep en de auteur neemt ons op een hele originele wijze mee dat verleden in; de gebeurtenissen van het heden, die zich afspelen binnen twee weken, worden achteruit aan ons verteld. Ik was even bang dat ik wel heel erg mijn hoofd erbij moest gaan houden, maar dat bleek helemaal niet het geval. Ondanks dat het erg apart was, wende het zo en leek het heel normaal… Echt heel erg gaaf gedaan! Het laat de spanning echt onwijs opbouwen.

Het verhaal leest als een trein en de schrijfstijl van Megan vind ik ook heel erg fijn, ze gebruikt hele mooie, haast poëtische zinnen af en toe, ik bleef maar mooie quotes noteren!
Vermiste meisjes is een enorm spannende thriller, een broeierig en heel beklemmend verhaal over geheimen, leugens en het verleden wat je nooit echt achter je kunt laten, zeker niet in een klein dorp waar iedereen alles denkt te weten. Wat heb ik genoten van dit boek! Weer een auteur erbij om in de gaten te houden…