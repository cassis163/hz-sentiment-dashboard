Dit is zo'n heerlijk boek! Niet perfect en ook een klein beetje voorspelbaar, maar zo'n fijn feelgood boek. Ik heb er enorm van genoten.

Molly vond ik echt een geweldige hoofdpersoon. Haar onzekerheden, maar ook de ontwikkeling die ze doormaakt zijn heel realistisch beschreven. Hoe ze langzaamaan steeds meer voor zichzelf op kwam en zich steeds meer durfde te uiten, was echt leuk om te lezen. Je inleven in haar is totaal niet moeilijk. Aan het begin was ze wel een beetje klagerig. Ze vond zichzelf erg zielig, want ze was dik, had nog nooit een vriendje gehad en niemand vond haar aardig. Dat was hoe ze zich voelde, maar dit zelfbeeld veranderde hoe verder ik kwam in het boek.

Er zit wel veel tiener drama in dit boek, maar ook weer niet zoveel dat het irritant is. Precies de juiste hoeveelheid drama.

Dit is zo'n boek waar je een middagje voor gaat zitten en dan is 'ie ook zo uit. Het verhaal leest heerlijk snel en zit vol goede humor. Zeker een aanrader!