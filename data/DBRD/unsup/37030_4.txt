Lifestyle journaliste en culinair redactrice Hilde Deweer heeft als passie eten en drinken. Ze maakte eerder al samen met verschillende sterrenchefs en hobbykoks, diverse interessante kookboeken. Nu komt ze met een persoonlijke creatie; 100 Mocktails – 0% alcohol, 100% smaak.

Volgens Hilde Deweer zijn niet alleen smoothies en verse sapjes flink aan het groeien in populariteit. Vanaf nu kunnen we daar ook de mocktails toe rekenen. De meeste van ons kennen waarschijnlijk wel de Roy Rogers of de Shirley Temple. Drankjes die voorheen voornamelijk gezien werden als kinderdrankjes. Maar mocktails (of terwijl cocktails zonder alcohol) worden steeds meer vanwege gezondheidsoverwegingen gedronken door volwassenen. Ze zijn ideaal voor wie na afloop van het stappen nog achter het stuur moet kruipen, maar toch mee wil drinken. En een welkome afwisseling voor iedereen die gewoon weg niet van alcohol houdt. In het uitgaansleven was het tot nu toe vaak -voor de niet alcoholdrinkers- behelpen en had je enkel de keuze tussen de bekende frisdranken, water, thee en koffie. Gelukkig zijn er steeds meer cafés, restaurants en andere uitgaansgelegenheden die hier verandering in brengen. Inmiddels lijkt het zelfs en trend te worden om te kiezen voor een zogenaamd virgin-drankje.

In het vlot geschreven voorwoord vertelt Hilde Verweer van alles over mocktails, ze neemt de kenmerken door van een mocktail, zoals onder andere; smaak en presentatie.

Na het interessante voorwoord kom je al bladerend terecht bij een uitleg over inhoudsmaten. Gevolgd door een overzichtelijke inhoudsopgave en een uitvoerig hoofdstuk over de basis ingrediënten. Daarin valt onder andere te lezen wat de niet-alcoholische alternatieven zijn van de meest bekende alcoholische dranken die gebruikt worden in cocktails, waaronder Ameretto en Whisky. Ook valt hier onder andere veel te ontdekken over diverse smaakmakers.
Daarna nog een hoofdstuk met tips om de drankjes te koelen en te verdunnen en een uitgebreide beschrijving over diverse tools die je bij het maken van de mocktails kunt gebruiken. Voordat je bij het deel in het boek komt waar je de recepten kunt vinden, nog een laatste hoofdstuk over de presentatie van de mocktails. Alle bovengenoemde hoofdstukken zijn (ondanks dat de mocktails vrij gemakkelijk te bereiden zijn) meer dan zinvol om goed door te nemen, voordat je daadwerkelijk met de moctails aan de slag gaat.

In het boek staan de mocktails-recepten – als een heuse mix – in onwillekeurige volgorde. Wel heeft Hilde Verweer alle drankjes een zogenaamd etiket gegeven, waardoor je in een oogopslag kunt zien of de mocktail bijvoorbeeld een zoete variant is, koffie bevat, romig is, enzovoort.

De recepten zijn allen vrij basic gehouden, met de juiste tools (waaronder een shaker, sapcentrifuge en wat inhoudsmaten) en de bijhorende ingrediënten kun je zelfs als volledig onervaren barman, -vrouw direct thuis aan de slag. De mocktails hebben van Hilde Deweer creatieve namen gekregen, zoals we ook van cocktails gewend zijn. Sommige lijken verdacht veel op de cocktailnamen zoals bijvoorbeeld de Bloody Cherry. Andere namen zijn geïnspireerd op bijvoorbeeld films, series en muziek. Een paar opvallende namen daarbij zijn: Orange is the new black en Take a walk on the calm side. Namen die je niet snel zult vergeten. Direct onder de naam van iedere mocktail het bijhorende etiket zodat je in een oogopslag kunt zien met wat voor soort mocktail je te maken hebt. (Bijvoorbeeld een sweet mocktail of juist een bittere variant). De bijpassende inspirerende foto’s van de diverse mocktails maken het boek tot een mooi verzorgt en overzichtelijk geheel.