Het is voor mij de eerste keer dat ik een boek uit het genre Fantasy op pak, en ook de eerste keer dat ik een Young Adult ga lezen. Dit maakt me dan ook enorm nieuwsgierig of het daadwerkelijk iets voor me is, of het me kan pakken en interesseren. Het verhaal begint 27 jaar geleden, twee mannen hebben een ontmoeting met een vrouw omdat ze hulp nodig hebben om hun doelen te bereiken. Ze vragen zich alleen af wat voor prijs ze hiervoor moeten betalen. Deze ontmoeting verloopt spannend en de mannen zijn vanaf dan voor altijd verbonden aan deze vrouw en moeten doen wat zij wil. Het verhaal speelt zich af in de provincie Atta, deze provincie is afgestote door het land Battalu en heeft 25 jaar geleden van de een op andere dag een muur om zich heen gekregen. Na 25 jaar van isolatie, krijgt Ella samen met 2 leeftijdgenoten de opdracht om de kroonprins van Battalu door het Schemerwoud naar de hoofdstad van Atta te begeleiden om vredesverdragen te ondertekenen. Ella is sceptisch, want ze leven al 25 jaar in oorlog met Battalu, waarom opeens vredesverdragen tekenen, en waarom komt de kroonprins via het Schemerwoud en niet via de Hoofdweg? Samen met Midas en Illia gaat ze richting de poort om de prins en zijn begeleiders op te halen. Tijdens de reis terug naar de hoofdstad van Atta gebeuren er magische dingen en blijkt Ella niet te zijn wie ze altijd gedacht heeft te zijn. En ook de oorlog die heerst tussen beide gedeelten zit heel anders in elkaar als de mensen ooit gedacht hebben. Ella is voor mij een herkenbaar hoofdpersoon, en ook al wordt het anders omschreven, veel magischer en met iets meer fantasy, ik herken in haar een hoog sensitieve persoonlijkheid waardoor ze voor mij herkenbaar wordt. Dat maakte het voor mij makkelijk lezen omdat ik op zekere hoogte me kon herkennen in haar, maar ook omdat ik zeker wel geloof in magie. Ik heb genoten van dit verhaal, wat soms wel ingewikkeld was met de omschrijvingen, de fantasiewereld over volken, magische krachten en de manier waarop deze ten uitvoer gebracht worden. Heb wel eens terug moeten lezen omdat ik het niet helemaal begreep om in een keer te lezen. Maar dat komt omdat de termen die gebruikt worden niet herkenbaar zijn uit de ‘gewone’ wereld.

Het leest over het algemeen makkelijk weg, en je zit gauw in het verhaal. Wat betreft het Young Adult gedeelte, dit heb ik heel moeilijk kunnen herkennen in het verhaal, omdat het genre voor mij niet heel concreet is. Ik heb altijd gedacht dat in een YA de zinsbouw eenvoudiger is, en ook het verhaal makkelijk toegankelijk. Het verhaal is toegankelijk, maar de zinsbouw doet niet onder voor een ‘volwassen’ verhaal. Het is geen literatuur, maar dat hoeft ook niet. Dit boek is voor mij een openbaring in het genre Fantasy, ik ben niet dol op boeken van Harry Potter, dat kan me dan weer niet boeien en daarop heb ik mijn mening over het genre Fantasy gebaseerd. Na het lezen van dit boek weet ik dat Fantasy ook een andere kant heeft die wel leuk en interessant is om te lezen. Deze trilogie lijkt me erg leuk om te lezen en De Verkenner is ook met een enorm spannende cliffhanger geëindigd, ik wacht dan ook met smart op het volgende deel!

Het boek krijgt van mij 3*** sterren.