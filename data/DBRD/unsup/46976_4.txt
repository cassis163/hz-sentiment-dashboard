Met de roman "De Johansons" weet Carla de Jong een solide en boeiend verhaal neer te zetten, waarin ze personages op psychologisch vlak mooi heeft uitgewerkt en laat zien dat het leven soms ook haar dramatische kanten heeft. Het is een prachtig gelaagd verhaal, zowel in personages als in tijd. De hoofdstukken wisselen elkaar of in het verleden en het heden en gaandeweg worden de draden mooi in elkaar gevlochten.

Annie de Gooyer groeit op in een volks gezin, is intelligent en duikt graag met haar neus in de boeken. Eigenlijk schaamt ze zich voor de simpelheid van het gezin en voelt zich een buitenbeentje.
Haar moeder moedigt haar aan om ook eens van haar boeken los te komen en gezellig uit te gaan naar een discotheek. Daar ontmoet ze Frederik, Werther en Daphne, twee broers en een zus van de familie Johanson, die erg hecht met elkaar zijn.

Al snel ontstaat er een vriendschap tussen Daphne en Annie en wordt Annie, die zich vanaf dat moment Anne laat noemen, uitgenodigd op een feestje, ter ere van het nieuwe huis van de familie Johanson. Frederik laat haar de bibliotheek zien en Anne besluit dat ze graag deel wil uitmaken van de familie Johanson. Anne laat zich zeer regelmatig zien in de welgestelde, hechte familie, maar kiest er bewust voor haar eigen afkomst vaag te houden.
Wanneer ze getuige is van een muzikaal optreden van haar drie vrienden, laat ze zich ontvallen dat ze kan zingen en mag ze proefdraaien. Vanaf dat moment zullen ze regelmatig oefenen en volgen er succesvolle optredens.
Het zijn heel gelukkige momenten en de vier vrienden genieten met volle teugen.

De auteur weet op een goed uitgewerkte manier elk personage een eigen "ik" te geven en als lezer kan je uit elk personage de dingen halen die herkenning, begrip, irritatie teweeg brengen.
Ook de vraag waar het verhaal naar toe leidt houdt de lezer bezig, vanwege de draden uit verleden en heden, die uiteindelijk samen komen.

Een klein minpuntje is dat de hoofdstukken die de jeugdjaren van de personages beschrijven, overkomen alsof het hier een YoungAdult-boek betreft. Hier is tegenin te brengen dat het juist getuigt van veel inlevingsvermogen van de auteur, wanneer er over de jongeren wordt geschreven.