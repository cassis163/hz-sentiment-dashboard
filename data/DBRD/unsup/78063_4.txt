Onoverwinnelijk is het vervolg van Onverschrokken en het avontuur van Fallon als gladiatrix van Caesar gaat door. Allereerst heeft Onoverwinnelijk een prachtige cover en toont krachtige vrouwelijke gladiatrices. De cover heeft hele mooie paarse kleuren en creëert een sfeer van actie en strijd.

De schrijfstijl van Lesley Livingston is geweldig. Ze geeft hele beeldende en gedetailleerde beschrijvingen, zodat ik echt een goed beeld kreeg van Rome, Corsica, de arena en de Domus Varro. Hierdoor kreeg ik als lezer een heel goed beeld van de wereld die de auteur heeft gecreëerd en de sfeer kwam hierdoor ook heel goed over. Ik was als lezer helemaal in deze wereld meegezogen door de beschrijvende schrijfstijl van de auteur. Lesley Livingston omschrijft ook heel goed de gevechten, zwaarden en schilden. Daarnaast zorgde de fijne schrijfstijl van Livingston dat ik het verhaal in een ruk uit had.

In Onoverwinnelijk laat Lesley Livingston heel veel personages voorkomen. Soms kon ik de vele personages niet meer bijhouden, maar bepaalde acties kon ik gelukkig wel linken aan bepaalde personages. De verscheidenheid aan personages vond ik een pluspunt. Bovendien vond ik dat Fallon een hele sterke vrouwelijke karakter representeerde. Ze heeft heel veel doorzettingsvermogen en laat zien dat ze zich door niemand laat tegenhouden. De loyaliteit aan haar zusters vond ik ook heel bewonderenswaardig om te lezen.

Al met al is Onoverwinnelijk een spannend verhaal vol actie, spanning, plottwisten en avontuur. Dit is een mustread voor lezers die van mythologie houden en van sterke vrouwelijke karakters in de hoofdrol. De schrijfstijl van Lesley Livingston zal ervoor zorgen dat je gedurende dit boek volledig onderdeel uitmaakt van het verhaal en als lezer helemaal meeleeft met de personages.