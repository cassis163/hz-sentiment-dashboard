Het leven bestaat in tegenstelling tot wat sommige mensen wel eens denken niet alleen uit rozengeur en maneschijn. In dat geval valt alles tegen wat er op hun levenspad komt.

Toch is dat niet het geval bij Marjolein. Ze is niet altijd even positief over hetgeen ze ervaart maar dat heeft zo zijn redenen.
Ze komt na een noodlottig ongeval van haar man alleen te staan voor de opvoeding van hun twee kinderen, het inkomen en aflossing van schulden. Marjolein probeert er toch het beste van te maken. Vervelende incidenten op haar werk, een moeder die haar tegenwerkt in de opvoeding van haar kinderen, een vriend die gestalkt wordt en niet te vergeten haar gezondheid die haar lijkt tegen te werken; ze blijft vechten om er het beste van te maken.
Ze wil o, zo graag controle blijven houden op haar leven, maar alles en iedereen lijkt haar tegen te werken.

In Controle! ben ik veel onderwerpen tegengekomen die heel dicht bij mij staan. Soms zelfs heel dichtbij, zoals de ziekte waar het hier over gaat.
In mijn directe omgeving ken ik iemand die te maken heeft gekregen met een familielid die ervoor probeerde te zorgen dat ze met de rug werd aangekeken door zowel haar ouders als haar andere familieleden. En dat allemaal door jaloezie!
'Controle! is een verhaal waar veel lezers iets in zullen herkennen.

De personages zijn zeker geloofwaardig, de dialogen heerlijk om te lezen en de spannende plot is heel verrassend.