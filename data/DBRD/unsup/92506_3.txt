Monica speelt al jaren tennis. Al haar vrije tijd steekt ze in deze sport. Ze speelt op hoog niveau en geeft les aan jonge talenten. Daardoor heeft ze nog steeds geen relatie met een man. In de trein ontmoet ze twee vrienden die allebei fanatieke hardlopers zijn. Een van hen, Niels, nodigt Monica uit om een keer mee te trainen. Over veertien dagen is er een halve marathon in Egmond aan Zee. Na erover nagedacht te hebben, besluit Monica het te doen. Ze ontmoet Niels weer en ze houden contact. Ze krijgen een relatie.  

Rens, die door iedereen Sandy wordt genoemd, is carver van zandsculpturen. Hij woont al jaren met zijn moeder in Torremolinos in Spanje. Zijn ouders zijn gescheiden toen hij een kleuter was en behalve op de begrafenis van zijn oma, heeft hij zijn vader nooit meer gezien. Als Sandy een opdracht krijgt in Nederland gaat hij voorlopig bij zijn vader wonen, maar hij moet erg wennen.  

Deze tweede verhaallijn, waarin het over Sandy gaat, lijkt eerst niets met Monica te maken te hebben. Als je helemaal in het verhaal van Sandy zit, pak je toch zo weer de verhaallijn van Monica weer op. Pas later in het boek komen de verhaallijnen bij elkaar.  

Schrijfster Marleen Schmitz maakt bovendien gebruik van cliffhangers. Als ze dat doet, verwacht je dat het verderop in het boek weer verdergaat, zoals normaal is bij cliffhangers. Dat is hier niet het geval. Als Sandy zijn vader vraagt waarom zijn ouders zijn gescheiden, zegt zijn vader dat hij het nog wel een keer zal vertellen. Je krijgt echter geen antwoord op die vraag, terwijl door het hele boek heen wel die verwachting gewekt wordt. Daarin stelt Zand en zilver teleur.  

De gevoelens en gedachten van de hoofdpersonen worden wel realistisch beschreven. De dialogen zijn prettig om te lezen en de humor ontbreekt niet. Ook beschrijft Schmitz met kennis van zaken alles rondom tennis. Als je als lezer niets of nauwelijks iets van de sport zou weten, weet je na het lezen van deze vlotlezende roman veel meer. Weet je wel veel van tennis, dan roept deze roman herkenbaarheid op. Het spelen op hoog niveau wordt duidelijk en toch niet saai beschreven.  

De schrijfster is geboren en getogen in Montford, een dorp in de buurt van Roermond. Ze begon in 2004 met schrijven en heeft al heel wat op haar naam staan. Romans, kinderboeken, verhalen, gedichten en columns. Ook schrijft ze in het Limburgs. Hier vindt je meer informatie over de auteur.