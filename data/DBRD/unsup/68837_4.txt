Wat is het als lezer toch aangenaam en een plezier als je boeken uit een serie direct achtereen kunt lezen. Tenminste als het verhaal aantrekkelijk genoeg is om dit meerdere boeken vol te houden. Met IJskoud van Isa Maron, het tweede deel uit de vierluik De Noordzeemoorden is dat volledig het geval. En zouden de delen 3 en 4 nu ook voor me liggen dan had deze recensie nog even geduld moeten hebben want dan was naar deze twee vervolgboeken de eerste aandacht gegaan. Maar dat is helaas niet zo dus nu maar eerst aandacht voor IJskoud.

In Nederland verdwijnen kinderen. Eerst in Amsterdam de 7-jarige Jesse van Dijk, bij miniatuurboerderij De Buiktuin en even later in Artis de 11-jarige Tommy Wersman. Het is het begin van de nachtmerrie van iedere ouder, je kind verdwijnt spoorloos en wordt je als ouder niet gek dan toch zeker radeloos. Rechercheurs Maud Mertens en Niels Bingsten worden met de zaak belast en als snel komt Kyra Slagter op Mauds spoor terecht. Kyra is vriendin met Sophie Vester, de oppas van de verdwenen Jesse en is door haar benaderd.
Ongewild of wil ze eigenlijk wel…… gaat Kyra op onderzoek. Het past goed bij haar opleiding Forensische technieken die ze pas is begonnen. Ze denkt met die kennis dan ook meer te kunnen doen in het onderzoek naar haar vier jaar eerder verdwenen zusje Sarina die nog steeds spoorloos is.
Maar de prioriteit gaat eerst naar de verdwenen kinderen waarvan al snel berichten komen dat er steeds meer jongens en meisjes verdwijnen. Wie heeft daar de organisatie van en wat is de reden? Zowel Maud, Niels en Kyra staan voor een schier onmogelijke taak en proberen sporen te vinden…..

IJskoud is het tweede deel in de Noordzeemoorden waarvan nog twee verhalen gaan verschijnen. Wie het eerste deel, Galgenveld, heeft gelezen zal snel concluderen dat IJskoud een naadloos vervolg hierop is. Isa Maron zorgt voor een snelle een positieve ontwikkeling van het personage Kyra Slagter die bijna ongemerkt, druk doende is een belangrijke, zoniet de belangrijkste hoofdrol op te eisen. En dat lukt de auteur heel goed. Zonder ook maar een ogenblik de ontwikkeling van de spanningslijn te vergeten, geeft ze haar protagonisten haast vleugels.
Voor de verhaallijn die zich in dit boek afspeelt, gebruikt Maron verschillende schrijfstijlen. Misschien wel zonder het zelf vooraf te bedenken. Omdat IJskoud vanuit verschillende perspectieven wordt belicht en daar ook kinderen bij zijn betrokken, belicht ze die onderdelen ook echt op taalgebruik en denkpatroon van deze leeftijdscategorie. Uiteindelijk beleeft een kind angsten anders dan volwassenen dat doorgaans doen en dat maakt de auteur door haar schrijfstijl mooi zichtbaar.
Daar doorheen zit de verdwijning van Sarina, het zusje van Kyra, verweven en dat ontwikkelt zich bijna geruisloos maar wel zodanig dat je uiterst nieuwsgierig gaat worden naar het verdere verloop van deze, waarschijnlijk vier delen durende verhaallijn. Moest de auteur voor alle verhaallijnen complimentjes krijgen dan zouden dat er verschillende zijn maar ik beperk me tot die ene…. Isa Maron, groot compliment voor dit tweede deel en ik hoop dat je planning voor de twee andere delen bijgesteld gaat worden en zeer binnenkort gaan verschijnen. Wachten is de lezer tergen Isa, dat moet je niet willen!


Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 4 sterren