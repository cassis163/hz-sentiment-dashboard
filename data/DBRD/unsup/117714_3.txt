Dankzij uitgeverij L.S Amsterdam won ik een exemplaar van dit boek.

De Vlaamse An Janssens won met dit verhaal in 2013 de eerste Luitingh Fantasy & Magic Tales Schrijfwedstrijd. Ik kan dergelijke wedstrijden alleen maar toejuichen, want ik ben ervan overtuigd dat er veel (fantasy) schrijftalent in Nederland en België te vinden is.

Elke 100 jaar is er een wedstrijd waarbij de winnaar de volgende 100 jaar het koninkrijk mag regeren. Iedereen mag deelnemen, er zijn geen regels, slechts 5 proeven en 1 kans om te winnen. De voorbije 7 wedstrijden won de koningin, waardoor het koninkrijk al 700 jaar lang met ijzeren vuist wordt geregeerd door dezelfde persoon. Niemand verwacht dat de koningin zal worden verslagen. Totdat Thala, haar dochter, zich opgeeft voor de wedstrijd…

De cover en de tekst op de achterflap trokken onmiddellijk mijn aandacht. Beide beloofden me een paar heerlijke leesuren. Het spijtige was dat ze niet overeenkomen. De titel en cover beloven me een verhaal over draken, terwijl de achterflap meer een dystopisch verhaal zonder draken vertelt. Ik vroeg me bij het lezen van de achterflap af waar de draken waren. Waren zij onderdeel van de proeven? Tijdens het lezen van het verhaal wordt het de lezer allemaal duidelijk en spelen de draken inderdaad een grote rol.
Het is een verhaal met veel actie waardoor het boek in een mum van tijd uitgelezen is. Je merkt wel dat het een debuut is van een jonge auteur. De personages zijn nog niet maximaal uitgewerkt en in dit boek voelde ik eigenlijk enkel maar sympathie voor de lift Kandschwar.

Wat de schrijfster wel heel goed deed, is de lezer naar meer doen verlangen.
De stukjes die in het verhaal zijn verwerkt en vooral de epiloog doen je uitkijken naar het volgende deel.