Project Persefone is een zeer makkelijk leesbaar boek en vanaf het eerste moment spannend.
De personages zijn geloofwaardig, de manier van schrijven maakt je nieuwsgierig naar de achtergrond van deze mensen, je wilt er meer het fijne van weten. De opbouw is prima, want elke keer leer je inderdaad iets meer en worden er meer tipjes van de sluier opgelicht.
De combinatie tussen jongeren die erg goed thuis zijn in de wereld van hacken en een onduidelijk experiment is erg goed gevonden en past prima in deze tijd.
De plot zit goed in elkaar, van tevoren is niet te raden welke kant het op gaat, en is niet voorspelbaar. De combinatie van de verhaallijnen is prima gedaan. Het is dat het in Boston speelt, maar anders had het net zo goed Engels of Scandinavisch kunnen zijn. De echte Amerikaanse sfeer is niet herkenbaar in dit boek.
De ontknoping liet lang op zich wachten, en komt uiteindelijk niet. Daar zijn de volgende delen voor bedoeld, die je dus echt moet gaan lezen!