In ‘Door de bomen het bos’ treedt Koen op als hoofdpersoon. Koen is een dertiger met een goed en een tevredenstellend leven. Wanneer zijn vriendin Kristin op een dag onverwachts vertrekt, komt dat bevredigende leven echter op losse schroeven te staan.

“Koen kon alleen maar langzaam zijn hoofd schudden. Hij had zelf geen woorden voor wat Kristin bezield had, wat er eigenlijk gebeurd was. Ik laat je vrij, zei het postkaartje. Maar hij wilde helemaal niet vrij zijn. Hij wilde haar. Hij kon niet leven zonder Kristin.”

Op zoek naar antwoorden en troost, besluit Koen terug te keren naar de plaats in Spanje waar hij nog niet lang daarvoor met zijn Kristin was. Daar belandt hij in een onverwacht avontuur dat zijn hele bestaan op zijn kop zet. Weet Koen eigenlijk nog wel wie hij is?

Na een vriendinnenweekend lijkt Kristen zich van Koen te verwijderen. Koen ontdekt dat Kristin met haar vriendinnen een meditatiecentrum heeft bezocht. Gesprekken met een sjamaan hebben haar onomkeerbaar veranderd. Zijn smeekbede aan haar om hem te bezoeken op ‘hun’ plekje draait uit op een teleurstelling en de relatie lijkt ten einde. Toch stemt Kristin in om met Koen naar Spanje te gaan in een poging elkaar weer terug te vinden. In eerste instantie lijkt de trip een succes, maar dan…

“Na wat getob besluit hij Pablo over zijn twijfels te vertellen. Het is de allereerste keer dat Koen hem iets meedeelt over zijn leven vóór de schotwond. Terwijl het verhaal op gang komt, merkt Koen dat hij bepaalde dingen niet kan vertellen zonder andere te verklaren, dus voor hij het in de gaten heeft, doet hij Pablo de hele geschiedenis uit de doeken.”

‘Door de bomen het bos’ is weliswaar niet autobiografisch, maar vertoont zeker paralellen met Rigbys eigen leven en haar zoektocht. De hoofdpersoon in ‘Door de bomen het bos’ reist naar het zuiden en is –net als de auteur- op zoek naar een andere manier van leven.

Een fraai relaas met een dito opbouw. De emoties, die vooral hoofdpersoon Koen doorleeft, zijn voelbaar; haast tastbaar. Transparant beschrijft de auteur zijn gevoelens en daaraan is te merken dat er autobiografische elementen in ‘Door de bomen het bos’ verscholen gaan.
Op een dergelijke wijze gevoelens omschrijven kan waarschijnlijk alleen wanneer je die ook zelf hebt ervaren.

“Minutenlang zitten ze zo in elkaars ogen te kijken, Koen en de eekhoorn, het gebons is ondertussen oorverdovend. Koen ziet in de ogen van het beest zijn angst weerspiegeld, zijn schaamte en zijn grote, grote schuldgevoel.”

“Door de bomen het bos’ is een rakend boekje; weliswaar van bescheiden omvang, maar met een indrukwekkende inhoud. De taalbeleving van Rigby is uitgebalanceerd en verzorgd. Haar personages, zeker die van Koen, zijn goed uitgediept.


Over de auteur
'Door de bomen het bos' is de debuutroman van LL Rigby. Rigby vond, na een burn-out, als vrijwilligster haar bestemming in het buitenland. Hunkerend naar de zon en de natuur belandde ze na veel omzwervingen in het Portugese Cabanas. Meer informatie: llrigby.wordpress.com.

Uitvoering
Uitgever Boekscout
ISBN 978-94-0223-880-8
Paperback, 164 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/