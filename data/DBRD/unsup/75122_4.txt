Lynn Vos is in Engeland een beroemde filmster geworden, zij keert terug naar de molen van haar vader om hem te helpen met de molen. Haar vader is tijdelijk uitgeschakeld door een val van de trap. Tijdens haar verblijf komt ze Ben van Arkel tegen, een oude liefde van haar. Helga van Beuningen, ook Madame H. genoemd, leeft in Frankrijk samen met Rob van Baan. Helga heeft een gevangenisstraf uitgezeten van 15 jaar op een dubbele moord op haar ex met zijn minnares. Ben van Arkel is degene die haar heeft vastgezet en het enige wat telt voor Helga is om wraak te nemen op Ben van Arkel. Ben van Arkel wordt belast met een onderzoek naar Jihadisten die geronseld worden.

Het verhaal is opgebouwd uit 3 verhaallijnen en het wordt al snel duidelijk wat twee verhaallijnen met elkaar verbindt. De verhaallijn van het onderzoek naar mogelijke Jihadisten speelt, wat later blijkt, een belangrijke rol in dit geheel. Het ronselen van Jihadisten is een maatschappelijk probleem en schrijver Jacob Vis weet dit op een mooie manier te verweven in het verhaal. Je krijgt als lezer een beeld voorgeschoteld die een verklaring kan geven waarom “kansloze” Marokkanen deze stap nemen.

Het verhaal heeft een mooie diversiteit aan karakters in zich en allemaal hebben ze zo hun eigen bijdrage aan het geheel. De koelheid van Madame H. voel je maar ook de andere kant van haar, als ze op een poeslieve manier iets voor elkaar probeert te krijgen. Het is een vrouw met een zeer duidelijk doel voor ogen en zij zal er alles aan doen om haar doel te kunnen verwezenlijken. Het samenwerken van deze drie verhaallijnen geeft het verhaal een flinke dosis spanning en deze wordt mooi opgevoerd om naar een ontknoping toe te werken.

Jacob vis heeft met zijn eigen fijne en scherpe manier van schrijven wederom een boek neergezet die staat en smaakt naar nog meer verhalen van hem.