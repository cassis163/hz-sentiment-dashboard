Thomas is klaar met zijn studie en lijkt in een zwart gat te vallen. Geen echte baan, geen deadlines meer, niemand die iets van hem verlangt, helemaal niets. De relatie met zijn vriendin is eigenlijk geen relatie meer. Ze wonen dan wel in hetzelfde huis, maar ze spreken elkaar zelden. Als zij thuiskomt van haar werk, vertrekt Thomas naar zijn schoonmaakbaantje en als hij klaar is met zijn werk, ligt zij al te slapen. 'Morgen weer vroeg op.' Thomas sleurt zich door zijn lege dagen en gaat zich steeds eenzamer voelen. Hij ziet zichzelf als een afspiegeling van anderen: (...) Die, zoals de maan aan de hemel, zelf geen licht gaf maar alleen het licht van anderen weerkaatste.'

Op een dag ontvangt hij een brief van de onbekende Anna. Er ontstaat een geheime correspondentie die er uiteindelijk voor zorgt dat Thomas zijn leven in eigen hand gaat nemen.

Liever geen applaus voor ik leef is de debuutroman van Sander van Leeuwen. Vlot geschreven, met af en toe pareltjes van zinnen met originele beeldspraak, die de boodschap uit het verhaal prima overbrengen. Toch geldt dit niet voor het hele boek. In het eerste deel weet Thomas zijn verveling op de lezer over te brengen. Dat is knap, maar ook risicovol. Ik had de drang om het boek neer te leggen en iets anders te gaan lezen. Mijn ervaring als lezer zorgde ervoor dat ik toch doorlas, want soms komt er een verrassing...Gelukkig stelt de auteur zijn lezers niet teleur, want in het tweede deel ontstaat spanning en krijgt het verhaal meer vaart.

Subtiel vind ik de verwijzing naar De Grap van Kundera. Thomas gebruikt dit boek als verstopplaats voor de brieven van Anna. Beide boeken hebben een geschreven tekst als 'aanjager' van het verhaal en daarmee houdt de overeenkomst tussen beide verhalen op. Minder subtiel zijn de verwijzingen naar songteksten. Soms raak en precies op de juiste plaats, maar wat mij betreft te overdadig. Meer verwijzingen dan het aantal hoofdstukken dat het boek telt; wat mij betreft had zeker de helft achterwege mogen blijven.

Resteert de hamvraag: is dit boek een geslaagd debuut? Het antwoord is niet eenduidig. Wil je een vlot geschreven, niet te diepgaand boek lezen dan is Liever geen applaus voor ik leef een prima boek. Hou je van diepgang en wil je zelf dingen kunnen invullen, dan word je wellicht teleurgesteld.