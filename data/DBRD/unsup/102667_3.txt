De auteur is de in 1963 in Reykjavik geboren Yrsa Sigurdardótter, die al een aantal titels op haar naam heeft staan, waaronder ook enkele thrillers.
Het verhaal gaat in hoofdzaak over een jacht dat van Lissabon naar Reykjavik moet varen om daar aan de ketting gelegd te worden omdat de eigenaar in financiële problemen zit.
Dat lijkt een simpele zaak totdat het schip in Reykjavik op een nogal ongelukkige manier afmeert. Het is echter een raadsel dat er niemand aan boord blijkt te zijn.
Geen bemanning en ook niet Ægir, de man die namens de schuldeiser aan boord is om de in beslaglegging af te wikkelen.
Door een samenloop van omstandigheden is hij, samen met zijn vrouw en hun tweeling dochters, in Lissabon aan boord gegaan en zij zijn dus ook allemaal spoorloos.
Tijdens de reis was het schip, kennelijk door problemen met de communicatiemiddelen, niet bereikbaar geweest.
De feitelijke hoofdpersoon is de advocate Thora Gudmunddóttir, die met de ouders van Ægir in contact komt, en die voor hen het raadsel probeert te ontrafelen.
De andere kant van het verhaal is de beschrijving vanuit de hoofdpersoon op het schip, Ægir, over wat er aan boord met de bemanning en zijn gezin gebeurd is.
Het lijkt erop dat er een kwaadaardige verstekeling aan boord is gekomen, maar Ægir houdt ook rekening ermee dat het kwaad van een van de bemanningsleden komt.
Het boek leest moeilijk omdat de verhaaltrend wat langdradig is en het feitelijk tot de laatste hoofdstukken duurt voordat je de hele gang van zaken door hebt.
Wel verrassend is de nog enigszins verhulde wending die het verhaal hier neemt.
Dat eind is in vergelijking met de dertig voorafgaande hoofdstukken onbegrijpelijk snel en onvolledig geschreven, waardoor de lezer met veel vragen blijft zitten.
Het kan natuurlijk zijn dat dit juist de bedoeling van Yrsa is, maar het voelde niet goed.
Misschien ben ik te veel ge(ver)wend door andere Scandinavische auteurs.


Borculo 32-11-2015
Rob Verheggen