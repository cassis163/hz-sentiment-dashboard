De nieuwe Alan Folsom is uit! Na zijn –volgens velen– sublieme De dag na morgen en zijn vorige Dag van bekentenis verscheen een paar weken geleden zijn allernieuwste ‘dag’: Dag van vergelding. Anders dan de titels doen vermoeden zijn het alledrie op zich zelf staande boeken en hebben we het hier dus niet over een serie.
In Dag van vergelding heeft Folsom weer alles uit de kast getrokken voor een indrukwekkend epos vol intriges, spanning en knetterende actie. Een kleine 700 pagina’s wist de man te vullen met spektakel van de bovenste plank. Het verhaal begint met de toevallige ‘vangst’ van (huur)moordenaar Raymond Thorne die tijdens een undercover actie een speciale eenheid van de LAPD (Los Angeles Police Department). Thorne weet te ontsnappen en zaait vervolgens dood en verderf, terwijl hij op de hielen wordt gezeten door rechercheur John Barron, die zojuist is toegetreden tot de speciale eenheid. Deze Barron ontdekt dat niet alle moorden willekeurig zijn en worden gepleegd en raakt verstrikt in een veelomvattende samenzwering van de oude Russische ‘elite’.
Folsom is er in geslaagd om een zeer goed doordacht verhaal op te zetten waarbij het aan actie en spanning niet ontbreekt. Vooral het eerste deel is erg sterk waarbij de bestsellerschrijver je steeds heen en weer laat slingeren tussen Thorne en Barron. Erg goed is de manier waarop hij zijn beide hoofdpersonen (de goede en de slechte) in evenwicht houdt en beiden in het ongewisse laat wie wie nu een stap voor is. Helaas houdt Folsom dit ‘spelletje’ maar één deel vol, en missen de daaropvolgende delen dit knappe staaltje werk. Ik kan mij ook niet aan de indruk onttrekken dat de schrijver veel kunst en vliegwerk nodig heeft gehad om zijn ingenieuze plot ‘goed’ te laten aflopen.

Ook al is het niet allemaal even geloofwaardig wat Folsom de lezer voorschotelt en moet hij af en toe terugvallen op toevalligheden, heeft hij met Dag van vergelding een overtuigende actiethriller afgeleverd.