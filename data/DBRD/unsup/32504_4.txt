Ann Sophia Bentinck van Voorst komt uit een rijk adellijk geslacht. Haar familie is eigenaar van een grote beleggingsbank en Ann Sophia heeft als droom uiteindelijk aan de slag te gaan bij deze bank. Ze heeft een dure opleiding genoten en geniet van het rijke leven met haar vrienden. Totdat haar vader duidelijk maakt dat de zaken niet goed gaan en dat ze haar eigen geld moet gaan verdienen.

Ann Sophia gaat onder de naam Anne van Voorst aan de slag in het Amstel Hotel, waar ze wordt geconfronteerd met de decadente houding van gefortuneerde gasten, en betrekt een kamer in Amsterdam. Het valt haar niet mee om hard te moeten werken en op haar uitgaven te letten, terwijl haar vrienden genieten van een zorgeloos bestaan.

Op een dag krijgt Anne het aanbod van zakenmiljonair Arie van Wateringen om een reis te organiseren om zijn familie mee te nemen in het jetsetleven van de Mediterranée. Ze gaat op het aanbod in en organiseert een stijlvolle en chique bootreis voor de familie Van Wateringen op de Mabruk III, een groot jacht, van alle gemakken voorzien.

In het boek neemt de schrijfster je mee naar mooie kustplaatsen aan de Middellandse Zee. Je ervaart het rijke leven dat wordt geschetst door de schrijfster, wanneer de familie mondaine havensteden als Nice en Cannes aandoet. Verder bezoeken ze romantische eilanden als Ibiza, Mallorca en Corsica. Het verhaal is beeldend geschreven, waardoor je als lezer even op vakantie bent in de Mediterranée.

Het boek wordt voornamelijk verteld vanuit Anne, waardoor je als lezer helemaal met haar mee kan leven. Anne moet wennen aan de levenswijze van de nouveau riche, die botst met haar adellijke opvoeding. Toch sluit ze langzaam de familie Van Wateringen in haar hart en wil ze hen een geweldige vakantie bezorgen. Lucia Douwes-Dekker geeft de lezer door dit verhaal mee dat je je niet altijd moet laten leiden door een eerste indruk van iemand, maar dat je iedereen een kans moet geven. Een mooie levensles voor de lezer.

De blauwwitte cover van het boek straalt klasse uit en past goed bij het rijke adellijke leven dat Anne gewend was. Mooi gekozen en passend bij het verhaal. Het boek leest vlot weg, bevat rake typeringen en een vleugje humor waardoor Ann Sophia een heerlijke roman is om te lezen. De plot is verrassend waardoor het geen voorspelbaar romantisch verhaal is, maar een roman met een diepere laag.