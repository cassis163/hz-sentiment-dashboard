Een Vinex wijk waar mensen wonen zoals jij en ik. Achter elke voordeur is wel wat maar aan de buitenkant lijkt het allemaal zo mooi. Allemaal schone schijn.
Gelukkig getrouwd, de kinderen worden behandeld als prinsjes en prinsesjes en elke zomer gezellig met de buurtjes de zomerbarbecue.
Lydia en Joris hebben ogenschijnlijk een goed huwelijk maar toch knaagt het. Joris raakt misschien zijn baan kwijt en komt met allerlei wilde plannen op de proppen om de wijde wereld in te trekken. Lydia eet haar frustraties weg maar spuugt het daarna net zo snel weer uit. Joris heeft ook nog eens een hele vreemde gewoonte…..
Hun buren Ramon en Evelien hebben ook zo hun eigenaardigheden, Ramon maakt standaardgrappen die niet echt in de smaak vallen bij Joris. Evelien is een ietwat neurotisch type, haar mond staat nooit eens stil.
Tot slot leren we Jonneke kennen, een alleenstaande moeder met drie kinderen. Ze blijft volhouden dat haar man bezig is om een bestaan op te bouwen in het buitenland maar de waarheid is dat hij haar heeft verlaten.
Aan de sleur komt een eind als Rob, een alleenstaande fotograaf bij hun in straat komt wonen. Hij is een mysterieuze gast die niet graag over zich zelf praat. Hij lijkt iets te verbergen maar wat?
Ieder gaat op zijn eigen manier met Rob om, voor de één is hij intrigerend en de ander is er van overtuigd dat een man alleen in de wijk iets te verbergen heeft.
Roos Schlikker heeft een zeer vlotte manier van schrijven en spreekt tot de verbeelding met haar boek over de Vinex wijk. Het boek bevat humor en er komen herkenbare scenes in voor. Je denkt te weten welke wending het verhaal neemt maar het eind zorgt toch nog voor een verassing. Prima boek om heerlijk in de zomervakantie te lezen.