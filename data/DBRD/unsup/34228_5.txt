Eén waarheid is een psychologische YA thriller van Nederlandse bodem. Het is het debuut van Nadine Swagerman en verschenen bij uitgeverij Kluitman.

Na een mislukte zelfmoordpoging wordt Laura opgenomen in een kliniek. Ze zet veel vraagtekens bij de moord waarbij haar beide ouders zijn omgekomen en tijdens haar opname probeert ze al haar gedachten op een rijtje te krijgen. Wie is er tot zoiets in staat?

Ondertussen lezen we over Joritt, die stage loopt in dezelfde kliniek. Als Laura hem in vertrouwen neemt over haar situatie probeert hij alles op alles te zetten om haar te helpen. Kunnen ze samen achter de waarheid komen? En zoals op de achterkant al staat: Is dit wel een waarheid die ze willen weten?

Toen ik dit boek tegenkwam tijdens de dag van de Jonge Jury was ik meteen geïntrigeerd. Meestal ben ik echt van de fantasy, maar zo nu en dan vind ik het leuk om een uitstapje te maken naar contemporary en in dit geval thriller.

Ik kan het niet anders zeggen, maar Eén waarheid is echt een droomdebuut. Nadine Swagerman heeft het verhaal zo zorgvuldig uitgewerkt en als lezer kan je bijna niet stoppen met lezen tot je precies weet hoe het in elkaar steekt.

Wat ik vooral mooi vond is dat er in Eén waarheid een realistisch beeld wordt geschetst van het leven in een opnamekliniek. Eindelijk! We zijn allemaal gewend aan de Amerikaanse visie op de klinische psychiatrie vol isoleercellen, injectiespuiten en duistere spookgangen. In werkelijkheid klopt daar niets van en ik vind het ontzettend knap dat Nadine hier wel een goed beeld van heeft kunnen weergeven.

Je wisselt af tussen de perspectieven van Laura, Joritt en de cursieve gedeeltes waarin het verleden van Laura aan bod komt. Stukje bij beetje worden de geheimen ontrafelt en Laura’s innerlijke strijd maakt dit boek echt heel bijzonder.

Een van de beste Nederlandse boeken die ik in tijden heb gelezen en ik kan Eén waarheid daarom ook aan iedereen aanraden!

Een uitgebreidere (spoilervrije) review van Eén waarheid is nu terug te vinden op mijn YouTubekanaal Whatthevalk:
https://www.youtube.com/watch?v=B-VgTuoKF2A&