Dit boek gaat over het leven van Meysam. Hij werd geboren in Afghanistan en woonde lange tijd in Kabul. Iedereen weet wel dat het in Afghanistan niet veilig is. Sinds de jaren '90 is de taliban aan de macht en moordde de stam, waar Meysam en zijn familie toe behoorden, koelbloedig uit. Het was niet meer veilig voor het gezin Noori, zeker niet als de vader en de broer van Meysam spoorloos verdwenen zijn: vermoord, gevlucht, overleden, ... ? Meysam, zijn moeder, zijn zusje en zijn broertje vluchtten naar Nederland, in de tijd dat azielzoekers nog geholpen werden. Ze hadden veel geluk, want ze werden toegelaten in het land. Ze burgerden zich in en werden volwaardige Nederlanders. Toen ontdekte Meysam dat zijn hart bij het dansen lag. Eerst en vooral hiphop, maar nadien ook bij andere stijlen, zoals ballet. Geen haar op zijn hoofd dacht eraan om aan SYTYCD deel te nemen, maar hij werd overtuigd en schopte het tot in de finale.

Het boek is geschreven door de Belgische auteur Kristien Dieltiens, maar het lijkt werkelijk alsof Meysam het geschreven heeft. Het is mooi om te zien hoe Kristien de woorden op papier kan zetten zonder alle lof naar haar toe te schuiven (aangezien zij wel de schrijfster is). Toch was het de wens van Meysam om Kristien niet als ghostwriter te laten opdraven, maar ook als auteur te vermelden.

In het boek staan ook cursief gedrukte delen tekst. In deze delen beschrijft Meysam zijn ontmoetingen met Kristien of legt hij het één en het ander uit.

Het is een vloeiend verhaal, heel vlot neergeschreven door Kristien Dieltiens, maar Meysam staat in de spotlights. In onze bib staat het bij de AD-boeken (adolescenten of Young Adults), maar het kan evengoed bij de volwassenenboeken staan.

Achteraan staan er nog enkele foto's van Meysam. Deze foto's mochten voor mij ook gewoon in het boek zelf staan, bij het desbetreffende hoofdstuk. Het hoeft voor mij echt niet achteraan.

Kortom, een leuk boek. Ik lees sowieso graag waargebeurde verhalen, maar dat Meysam aan SYTYCD heeft deelgenomen, heeft me toch over de streep getrokken om het boek te lezen. ;-)