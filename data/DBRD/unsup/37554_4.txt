De Amerikaanse Daisy Winters houdt van sciencefiction, heeft een bijbaan in een supermarkt, vindt het leuk om haar haar in felle kleuren te verven en haar perfecte oudere zus Ellie staat op het punt om zich te verloven met de Schotse kroonprins. Een verloving, en dus ook trouwerij, wil zeggen dat ook Daisy gedeeltelijk tot de koninklijke familie gaat horen. Iets waar ze helemaal geen zin in heeft, maar door social media wordt ze gedwongen om de zomer door te brengen met het Schotse hof.

Met haar beste vriendin Isabel had ze hele andere plannen, maar deze kunnen gemakkelijk gewijzigd worden door de Schotse familie. Ze vertrekt met tegenzin en probeert met haar opmerkingen uit de problemen te blijven, maar toch geraakt ze in een paar ingewikkelde situaties. Miles, de vriend van de megaknappe prinselijke broer van de kroonprins, helpt haar hoe ze zich kan gedragen. Los van een paar aantrekkelijke mensen, ontdekt ze een paar geheimen. Uiteindelijk blijkt het Schotse hof toch niet zo erg te zijn..

Boeken met Royals blijven mij aantrekken en ook dit boek had een bepaalde aantrekkingskracht op mij. De inhoud was anders dan de serie ‘De Royals’ van Erin Watt, maar dit boek was ontzettend vermakelijk. Ik lach niet heel snel hardop om boeken, maar bij dit verhaal was het raak. Meerdere malen heb ik hard moeten lachen, misschien ook wel omdat het af en toe herkenbaar is wat Daisy meemaakt. De opmerkingen die Daisy maakt, maar ook haar humoristische vader, komen vaak erg grappig uit de hoek, mede door de omstandigheden waarin ze zich bevinden.
Het lukt alleen Daisy om met de broer van de kroonprins in bepaalde situaties terecht te komen om vervolgens door Miles weer gered te worden.

Dit boek is af en toe wel voorspelbaar, maar dat vond ik helemaal niet erg. Dit boek is niet verfrissend of super origineel, maar mij gaat het vooral om de leesbeleving. En ik heb van elke bladzijde plezier gehad. Sterker nog, ik vond het boek hilarisch.
Veel humor, een ontzettend leuk hoofdpersonage en natuurlijk koninklijke bezigheden en drama.
Ik pleit voor meer roze boeken en voor meer van dit soort luchtige en hilarische inhoud. Mocht er een deel twee komen of een soort gelijk boek, dan weet ik zeker dat ik deze ga lezen.