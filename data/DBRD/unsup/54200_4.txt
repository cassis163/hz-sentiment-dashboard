Een twaalfjarig meisje met Sherlock-achtige kwaliteiten dat met haar vader op zoek gaat naar een plotseling verdwenen vriend? Mij wel gezien.

Ik lees graag Middle Grade boeken als tussendoortjes, ik houd van de andere thematiek, problematiek en aanpak dan in YA boeken. Het plot klonk ook fijn: een vriend/echtgenoot/vader die plotseling is verdwenen - zelfs zijn geliefde hond laat hij achter - precies om de tijd dat zijn oudste vriend samen met zijn dochter Mila speciaal voor het bezoek naar Amerika vliegt. Wat is er gebeurd? Waar is Matthew? Mysterie, yes!

De eerste hoofdstukken waren even wennen: geen leestekens, ouders die met de voornaam worden aangesproken en een wel erg wijze hoofdpersoon voor 12 jaar. Na een paar hoofdstukken raakte ik gewend aan de schrijfstijl en kon ik me over Mila's (ietwat onrealistische) wijsheid heenzetten, waardoor ik van de rest van het boek kon genieten.

Het bijzondere aan dit boek vind ik dat het niet om de hoofdpersoon draait. Mila wil weten wat er is gebeurd met Matthew, de vriend van haar vader, maar ze heeft niet veel invloed op de gebeurtenissen van het boek. Ze ziet wat er gebeurt, kijkt naar wat de personen in het boek doen, en probeert verbindingen te leggen tussen de dingen die gebeuren. Het is een boek waarin Mila terecht komt in een volwassen wereld en ziet hoe anders deze wereld is van haar eigen wereld.

Het is geen boek vol actie, wat wellicht anders is dan verwacht op basis van de achterflap. Het is een boek vol observatie en stille hints. Er zit wel spanning in, maar deze is meer impliciet in het gedrag van de karakters in het boek dan expliciet door gebeurtenissen. De stijl van het boek en de gedachten van Mila zijn heel bijzonder en maken dit boek anders dan anders. Als je ervoor open kan staan - je verwachtingen wegleggen en de leestekens loslaten - is dit echt een mooi boek. Subtiel en klein, maar mysterieus en diep.