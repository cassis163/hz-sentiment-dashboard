Met De reünie zet Simone van der Vlugt haar eerste stappen in het thrillergenre. Het schrijven is haar echter niet vreemd. Met haar historische jeugdromans verwierf zij al internationale faam. In oktober mogen lezers beoordelen of ze ook kwalitatief hoogstaande misdaadliteratuur kan afleveren. Haar debuutthriller De reünie verschijnt dan bij uitgeverij Ambo|Anthos.

Na een stevige burn-out probeert Sabine Kroese haar leven weer in eigen hand te nemen. Hoewel het haar zwaar valt, gaat ze voor halve dagen aan het werk en krijgt ze weer wat oog voor haar omgeving. Als ze verneemt dat haar oude school een reünie organiseert, komen weer allemaal flarden uit haar jeugd boven. De meest prominente herinnering is die aan haar voormalige hartsvriendin Isabel en haar raadselachtige verdwijning. Het mysterie rondom de vermiste Isabel is nooit opgehelderd en knaagt nog steeds aan Sabine. Ze heeft het gevoel dat ze meer weet over de verdwijning van haar vriendin, maar de mist in haar hoofd verhindert haar de waarheid te achterhalen. Als ze besluit op onderzoek uit te gaan in haar oude woonplaats, laat haar geheugen langzaam maar zeker kleine stukjes informatie los van de gruwelijke gebeurtenis waar ze getuige van is geweest. De waarheid is hard en onontkoombaar, het verleden te pijnlijk om onder ogen te zien

Simone van der Vlugt heeft met De reünie een uitstekende psychologische thriller afgeleverd van het kaliber Saskia Noort en Nicci French. Het boek leest heerlijk weg en bevat genoeg spanning. Omdat hoofdpersoon Sabine het verhaal vertelt, is betrokkenheid bij het geheel onvermijdelijk. De plot is gedegen opgebouwd en bevat verrassende elementen. De nieuwsgierigheid wordt stevig geprikkeld omdat meerdere karakters in aanmerking komen voor de rol van dader. Doorlezen is een must, mede doordat van der Vlugt je meesleurt naar de climax. Ze weet uitstekend de onderhuidse spanning op pijl te houden en tevens het verhaal geloofwaardig neer te zetten. Zodra de voorspelbaarheid toeslaat weet van der Vlugt dat steeds vakkundig om te buigen in grillige wendingen die je als lezer niet voorziet. Hierdoor blijft het boek tot aan de laatste pagina een genot om te lezen! De uiteindelijke ontknoping is volkomen onverwachts en laat je even beduusd achter.

De reünie is weer een ouderwets goede Ambo|Anthos thriller waar ongetwijfeld weer veel lezers van gaan genieten. Dit debuut van van der Vlugt is als zeer geslaagd te beschouwen. Fans van Saskia Noort zullen hun vingers er bij aflikken. Ik ben benieuwd of De reünie het enorme succes van De eetclub gaat evenaren. Beide dames hebben ieder hun geheel eigen stijl, maar doen niet voor elkaar onder. Bij mij hebben ze in elk geval hetzelfde effect weten te sorteren: ze lieten me echt genieten van een pareltje van eigen bodem!