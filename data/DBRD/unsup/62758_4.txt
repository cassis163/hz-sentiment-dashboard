Dit is een veelbejubeld boek en dat is naar mijn idee ook terecht. David van Reybrouck weet hierin namelijk de geschiedenis van de Congo prachtig tot leven te wekken. Het vuistdikke boek behandelt de gehele recente geschiedenis van een van Afrika’s grootste landen: vanaf de kolonisatie door Leopold II, die dit kolossale land bizar genoeg als privé-bezit beschouwde, naar de tijd als Belgisch Congo en vanaf het prille hoopvolle begin van het zelfstandig geworden Congo tot de roerige dictatoriale tijd onder Mobutu, Kabila pere en Kabila fils, die tot op heden voortduurt.

Wat Van Reybrouck zo knap doet, is dat hij kleine anekdotes en de levensverhalen van talloze Congolozen die hij heeft gesproken, vloeiend onderdeel laat uitmaken van zijn verhaal. Op die manier maakt hij de geschiedenis heel beeldend en voelbaar. Het is verder knap hoe hij met al die petits histoires toch de grote lijn weet te blijven vasthouden. En zijn soms bijna poëtische vertelstem is bijzonder prettig om te lezen.

Dat maakt dit zonder meer een zeer sterk boek. Iedereen die geschiedenis leuk vindt of iets wil leren over Afrika: lezen!