Toen ik het boek bekeek, dacht ik in eerste instantie dat ik in een verhaal van een bakvisje was verzeild. Het lijkt mij sterk dat wanneer je heel echt verliefd bent en dan vervolgens de bons krijgt een zoektocht begint naar je geliefde. Een opmerking die al eerder gemaakt is. Toch denk ik dat het wel degelijk getuigt van realisme. Je trots kan gekrenkt zijn. Je ego kan een gevoelige deuk hebben opgelopen. Dat alles is mogelijk, alleen een heterdaad waarbij de politie toekijkt hoe iemand bijna het slachtoffer wordt van een aanranding, lijkt mij erg sterk. Daar had Heleen Niele iets meer tijd in moeten steken om een belager op te pakken.
Grote waardering heb ik toch voor de manier waarop het verhaal zich ontvouwt. Het draait in eerste instantie om de brandende liefde tussen Marit Lefever en Derek de Rooij. Het begint met een chcoladecursus in Engeland en vervolgens met een verdwijning, waarbij de Derek eerst een andere identiteit aanneemt dan hij in werkelijkheid heeft. Het blijkt een dwaalspoor te zijn, waarbij Derek probeert om ook aan zijn belagers en later die van Marit, te ontkomen. Mensenrechtenorganisaties, een moord, maar ook de wereld van reclame en een carriereswitch komen aan de orde. Misschien niet echt literair, maar hoofdpersoon Marit wordt voor een hoger doel gebruikt, terwijl zij daar de harde klappen voor incasseert. Bij het lezen van de laatste bladzij heeft mij dat wel gegrepen, omdat elk weldenkend mens het niet kan toestaan dat mensen in een ander werelddeel worden uitgebuit, terwijl jijzelf door een activist op het liefdesvlak in de maling bent genomen. Dat is pijnlijk. In dat opzicht heeft Bitter zoet mij geraakt, waardoor ik waardering heb, voor het verhaal dat Heleen Niele mij verteld heeft.
Een verhaal van Nederlandse bodem, waarbij ik het idee heb dat Heleen Niele een plek verdient in het Nederlandse thrillerlandschap. Nog niet hoogstaand, maar wel een goed verhaal, waarbij ik het moeilijk vond om het 320 bladzijden tellende boek niet één keer te willen uitlezen. Weinig mensen kunnen dat, Heleen Niele kan het wel, daarom ben ik razend nieuwsgierig met wat voor volgend boek zij gaat komen.