Bernice Berkleef is freelance journaliste en auteur van het boek Flame, wat het eerste boek is van de vijfdelige boekenserie Divine Saga. Daarnaast heeft ze een jeugdboek geschreven waarmee ze werd genomineerd voor de Zoute Zoen. Cody is haar debuutthriller.

Het verhaal speelt zich af rondom het gezin van Jelka, Oscar en hun zoontje Cody. Op een dag treft Jelka het bedje van haar zoon Cody leeg aan. Vervolgens krijgt ze van de politie te horen dat haar man Oscar zich heeft gemeld bij het politiebureau met in de Maxi-Cosi een levenloze Cody. Terwijl Oscar op het bureau wordt vastgehouden, is Jelka vastbesloten om antwoorden te vinden. Antwoorden die ze misschien liever niet wilde weten…

Het boek kent verschillende perspectieven. Zo krijg je een deel van het verhaal telkens van iemand anders te horen en springt het van het heden naar het verleden. Dit zorgt voor allemaal verschillende puzzelstukjes die in elkaar moeten worden gelegd. Wat dit betreft heeft Bernice Berkleef dit fijn gedaan. Het maakt namelijk dat het verhaal vlot leest. Dat is ook wel nodig, want in de eerste driekwart van het boek gebeurt er niet heel veel. Toch wil je als lezer weten hoe het afloopt. Bernice zet de lezer vaak op het verkeerde been met als gevolg een plot die je van te voren niet zag aankomen.

Wanneer het plot dan ook eenmaal duidelijk is, wordt het verhaal in een rap tempo naar z’n einde gebracht. Dit is jammer, want naar mijn gevoel kon hier meer uitgehaald worden. Het beklemmende gevoel die hierbij hoort miste ik. Desondanks is het zeker geen slechte debuutthriller. Zoals ik al zei, er gebeurt in eerste instantie niet veel, maar toch wil je verder lezen. Dat is zeker iets wat Bernice Berkleef voor elkaar krijgt.