Op het Drentse platteland wordt een moord gepleegd. Rechercheur Tom Wessels moet de puzzel oplossen. Terwijl hij zijn best doet de knopen te ontwarren, komt de moord steeds dichter bij zijn eigen leven en omgeving.
Tijdens zijn zoektocht leren we in dit eerste deel onder meer zijn kersverse vriendin, zijn collega's en zijn beste vriend kennen. Er blijft gelukkig ook nog genoeg over om uit te werken voor de volgende delen, die zeker gaan komen.

In het verhaal spelen de katholiek-religieuze hoofdzonden een belangrijke rol. En niet alleen de hoofdzonden maar ook doodzonden, waaronder uiteraard de moord, maken deel uit van wat er zich uiteindelijk blijkt te hebben afgespeeld.
Er zijn hier en daar in het boek ook aanwijzingen te vinden die al hun schaduw vooruit werpen op de dader. Deze vingerwijzingen zijn knap verweven in het verhaal.

Het verhaal is geschreven als een heerlijke whodunnit, waardoor je de gelegenheid krijgt om zelf mee te denken over wie de dader is. Het is een vlot en makkelijk leesbaar boek, dat je een ontspannen leeservaring biedt.
Ik hoop dat deel twee niet lang meer op zich laat wachten!