Jeff Meeks is de hoofdpersoon in De voeder. Hij heeft zich teruggetrokken in de bergen na een mislukte bankoverval in Denver. Hij leeft al jarenlang in zijn eentje temidden van de natuur.
Op een dag zoeken twee mannen hem op in zijn onherbergzame oord. Er moet een rekening vereffend worden uit de tijd van de bankoverval. De opdrachtgever is de rijke Madden. Voor Jeff Meeks is de tijd gekomen om zich weer onder de mensen te begeven, hij heeft zelf ook een rekening te presenteren.

De voeder is een thriller binnen het zogenaamde hardboiled genre. Het verhaal speelt zich af in de Verenigde Staten  Denver  temidden van grotere en kleinere boeven die regelmatig het loodje leggen.
Vol overtuiging schetst Peter de Zwaan dit milieu. Onvergetelijke en merkwaardige personages maken hun opwachting, zoals een kolossaal dikke vrouw en een politieman die als gevolg van een hersenbeschadiging de hele dag de rol van dirigent vertolkt. Komisch, hilarisch en wonderlijk. Deze en andere personages zijn goed getroffen. Een dode meer of minder, dat doet er niet toe en mede hierdoor krijgt het verhaal licht absurdistische trekken. Randfiguren die tegelijkertijd tijdloze oertypes vertegenwoordigen maken hun opwachting.
De schrijfstijl van Peter de Zwaan is effectief en to-the-point met als gevolg een inzichtelijk verhaal met een hoog tempo. Er gebeurt veel. Jeff Meeks en consorten buitelen over elkaar heen en maken elkaar het leven zuur.

Een fantasievolle hardboiled thriller van Nederlandse bodem die de concurrentie met Amerikaanse collegas met gemak aankan. Dit dankzij gedegen research naar de Amerikaanse achtergrond, een goed uitgekiend verhaal en krachtig taalgebruik.
Boeiend, geestig en de heldere structuur zorgt voor een strakke en vlotte vertelling. Kortom: vakwerk.
Jammer voor de Amerikanen dat ze zo weinig buitenlandse boeken vertalen!