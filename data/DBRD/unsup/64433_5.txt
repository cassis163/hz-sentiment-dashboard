Op de kaft van het boek Spuitende slagaders en Overstomende oceanen zijn meteen al een flink aantal "rampen" zichtbaar in prachtige tekeningen. De aandacht is meteen gevangen, want wie wil er nu niet weten wat je kunt doen bij grote of kleine rampen? Het voorwoord is geschreven door Prinses Margriet als erevoorzitter van het Nederlandse Rode Kruis. Super leuk omdat een deel van de opbrengst van dit boek geschonken wordt aan het Rode Kruis. Er is een duidelijk inhoudsopgave, goed ingedeeld per categorie, in en om het huis, grote rampen of rampen ver weg. De illustraties in het boek houden de soms ernstige zaken toch luchtig. Ze zijn ontzettend duidelijk, je ziet wat er aan de hand is, maar op de meeste tekeningen ook wat je kunt of moet doen om te helpen.
Elke ramp in het boek is beschreven met een kopje:" Wist je dat" , met daarin wat extra uitleg of weetjes over de ramp. Tevens een stukje over wat je moet of kunt doen. In duidelijke, puntsgewijze opsomming zodat kinderen het ook gemakkelijk kunnen lezen. De kinderen hier vinden het een leuk en interessant boek waarin voornamelijk de illustraties de hoofdrol spelen. Echt een boek voor iedereen die een ander wil helpen of wil weten wat je zelf kunt doen als er een ramp is. Niet meer in paniek raken, maar weten wat je kunt doen!