Wat een katergevoel: het boek is uit, en daarmee is nu dan toch echt een einde gekomen aan de 'glazen troon serie'. Ik was hier nog niet klaar voor vrees ik, al las ik dit laatste deel extra langzaam en secuur (om maar niets te hoeven missen). Het is lang geleden dat een serie me zo in zijn greep hield als deze. En als je me dan vraagt wat er dan nu zo specifiek goed is aan dit laatste deel, val ik toch even stil. Er gebeurt namelijk zo veel, sommige stukken geven je even adempauze maar veelal is er een continue spanningsboog. De personages ken je allemaal en gaan je aan het hart, de onverwachte wendingen laat je adem soms stokken en ook de romantiek ontbreekt niet. Reikhalzend heb ik uitgekeken naar 'Koninkrijk van as' en het overtreft al mijn verwachtingen. Deze serie ga ik zeker nog vaker herlezen!