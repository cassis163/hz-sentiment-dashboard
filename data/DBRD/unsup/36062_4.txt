Brenda Novak vindt zichzelf allesbehalve creatief. Schrijven was dan ook niet voor haar weggelegd, dacht ze lange tijd. Pas toen ze getrouwd was en drie kinderen had, probeerde ze of het schrijversvak wat voor haar was. Het duurde vijf jaar voordat ze haar debuut af had, maar daarna ging het razendsnel. Ze bleek het vak te beheersen en dit jaar schreef ze de los te lezen kersttitel Kiezen of delen, deel 2 van de Whiskey Creek-serie.

Cheyenne woont met haar zusje Presley en moeder Anita in Whiskey Creek. Ze is al jarenlang verliefd op Joe, maar die wil na een slecht huwelijk geen vrouwen uit zijn eigen dorp daten. Cheyenne is er ook niet erg mee bezig. Haar moeder ligt op sterven en heeft alle zorg nodig. Toch vraagt ze zich soms af of de vrouw die ze verzorgt haar echte moeder is. Ze droomt namelijk steeds van een blonde goed geklede vrouw. En wat doet ze wanneer Joe haar eindelijk mee uit vraagt? Als Cheyenne Dylan ontmoet, kan ze hem niet meer uit haar gedachten zetten.

Kiezen of delen  vertelt het verhaal van Cheyenne en je merkt al vrij snel dat zij anders is dan haar zusje. Verstandiger, maar ook op een bepaalde manier sterker. Dat verschil geeft je als lezer al snel het gevoel dat Cheyenne inderdaad niet de echte zus van Presley is.
Toch twijfelt Cheyenne enorm aan zichzelf. Is ze wel zoveel beter dan haar zusje, die seks met alleman heeft, en haar moeder, die jarenlang als prostituee heeft gewerkt? Zeker na een ongeplande wilde nacht met Dylan vraagt ze zich af of het woord 'slet' niet op haar voorhoofd geschreven staat. Zeker omdat ze verliefd op Joe is, iets dat volgens Dylan van haar afstraalt.

Kiezen of delen  zet je aan het denken. Niet alleen over wat een bepaalde achtergrond met je kan doen, maar het laat je ook nadenken over vooroordelen en roddels. Moet je iemand altijd beoordelen op de verhalen die je hoort, of schuilt er meer achter? En moet je zo iemand dan een kans geven, of kun je beter kiezen voor een man met een goede reputatie?
Maar het zet je ook aan het denken over keuzes. Vertel je een groot geheim bijvoorbeeld wel of niet aan je zus? Neem je het risico om haar te verliezen en er alleen voor te staan? Of vertel je het wel en ga je samen met haar op zoek naar de waarheid? Het verhaal laat duidelijk zien hoe zo’n vraag je kan verteren en hoe lang het kan duren voordat je een keuze hebt gemaakt.

Kiezen of delen  is geen standaard kerstverhaal. Wel heeft het de warmte van een verhaal dat je graag leest rond de kerstdagen. Helaas geen witte kerst dit jaar, maar met dit boek voor de haard creëer je zelf een groot deel van de decembergezelligheid.