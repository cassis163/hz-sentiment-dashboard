'Verloren dochter' is de nieuwste thriller van de Australische Helen FitzGerald, die ook als scenarioschrijver actief is. Uitgeverij Ambo|Anthos zette het boek groots in de markt door, in samenwerking met Hebban, 100 buzzexemplaren van dit boek te verdelen, waarvoor dank.

De Engelse Leah, haar geadopteerde zus Su en enkele van Leahs vrienden gaan op vakantie naar het Spaanse Magaluf. Onder druk van de anderen begint modeltiener Su te drinken en doet ze dingen die ze anders voor onmogelijk had gehouden. Al gauw loopt één en ander uit de hand en wordt ze gefilmd terwijl ze twaalf jongens aan het pijpen is. Het filmpje gaat viraal en al snel hebben duizenden mensen Su in actie gezien. Het meisje durft niet naar huis en gaat ervandoor. Zus Leah, die met haar vriendinnen maar zonder Su naar huis gevlogen is, wordt door moeder Ruth hard terechtgewezen en krijgt de opdracht Su in Spanje te gaan zoeken.

Ruth, die rechter is, is woest en wil dat degene die het filmpje online zette gestraft wordt. Al gauw blijkt echter dat er geen enkele wet overtreden werd ... Hoe zal ze haar wraak krijgen ? En wat met de vertroebelde relatie tussen de zusjes Leah en Su ? Voer genoeg voor een prettig leesbare en bij vlagen spannend verhaal, dat vanuit verschillende perspectieven verteld wordt en met tijdsprongen werkt.

Thema's : social media, sexueel misbruik, druk van vrienden, adoptie, wraak, ... Niet alle thema's worden even goed uitgewerkt, de klemtoon ligt duidelijk op het gevaar van social media. Wat online staat is niet meer te verwijderen en laat altijd sporen na, het kan mensen volkomen te gronde richten.

Spanning 3, Plot 3, Leesplezier 4, Schrijfstijl 4, Originaliteit 3