Merlien Welzijn is een vrouw met een missie. Met haar eenvoudige en goedkope recepten kun je van de dagelijkse gezinsmaaltijd iets bijzonders maken. Behalve recepten geeft ze nuttige tips om het gezinsbudget in de hand te houden. Op die manier maakt ze de titel van haar tweede kookboek volledig waar.
In Slim koken staan recepten voor hoofdgerechten, met vlees, met vis of vegetarisch. Naast de normale gerechten voor €5,- zijn er ‘verwengerechten’ tot €10,-. De schrijfster geeft ook recepten voor soepen, een paar bijgerechten en sauzen. Alle recepten zijn bedoeld voor een gezin van vier personen.
De gerechten zien er aantrekkelijk uit. Merlien Welzijn maakt soms gebruik van verrassende ingrediënten als wortelloof. Dat ga ik zeker een keer proberen.
Sommige vegetarische gerechten, zoals ‘Groene linzen met courgette en aubergine’ zijn smakelijk, maar hebben rijst, brood of een eiwitleverancier nodig om een volledige maaltijd te vormen. Eieren, goedkoop en veelzijdig, komen weinig aan bod.
Merlien Welzijn geeft goede tips om kliekjes te voorkomen, en daarom weinig recepten voor restverwerking.
Wat ik mis is meer aandacht voor het gebruik van de diepvries. In de snelkookpan gekookt zijn peulvruchten voordeliger dan uit blik. Goedkope stukken vlees kunnen in weinig tijd worden omgetoverd in geurige stoofschotels. Deze apparaten zijn een diepte-investering, maar leveren op termijn voordeel op. Grote hoeveelheden zijn goedkoper dan kleine. En wat is fijner dan een voorraadje in de diepvries, als er aan het eind van het geld nog maand over is?

Ik koos voor verwengerecht Imro’s moksi alesi – Surinaamse rijst met gele erwten en gedroogde kabeljauw. Maar in de geest van het boek heb ik bij elk ingrediënt gekeken of ik iets vergelijkbaars in huis had en dat gebruikt. Ik kook voor twee, dus halveerde ik de hoeveelheden;

Smaakmakers
1 groentebouillonblokje (had ik niet, wél visbouillonblokjes)
½ theel. laos (ik heb verse laos gekocht, want gedroogde gebruik ik nooit, dus dat is weggegooid geld
peper (had nog verse chili in de diepvries)
½ theel. gemberpoeder (en ook verse gember)
4 grote tenen knoflook

Ingrediënten
500 gr gedroogde kabeljauw (bij de toko verkrijgbaar als bakkeljauw)
300 gr gele erwten
½ bos verse selderij (heb blad van een selderijknol gebruikt)
1 stronk prei
½ rode paprika (heb één groen-gele paprika gebruikt)
½ groene paprika
½ gele paprika
1 tomaat
250 gr wortel (2-3 stuks)
500 gr verse spinazie (had nog bladspinazie in de diepvries)
420 gr zilvervliesrijst
4 eetl olijfolie

Kook de kabeljauw gedurende 10-15 minuten in een pan met water. De vis moet helemaal ondergedompeld zijn. Ontvel en ontbot de kabeljauw en breek in kleine stukjes. Spoel de gele erwten schoon. Kook ze gaar in 12-15 minuten. Was en snijd de selderij, prei, paprika’s, tomaat en wortels fijn. Was de spinazie en laat uitlekken. Spoel de rijst schoon en laat uitlekken.
Verhit de olijfolie in een ruime pan. Voeg de kabeljauw, alle smaakmakers, de selderij, de prei, de paprika’s, de tomaat en de wortels toe. Laat 7-10 minuten rustig bakken. Schep regelmatig om. Voeg de uitgelekte spinazie en gele erwten toe en laat nog 3-4 minuten meebakken. Voeg de rijst toe en ½-1 kopje water en laat gaarkoken met het deksel op de pan.

Ik heb de selderij er pas voor het opdienen over gestrooid en er komkommersla bij gegeven. Het is een smakelijke, stevige winterse maaltijd.
Met Slim koken voorziet Merlien Welzijn in een behoefte. Haar recepten zijn geschikt voor onervaren en/of drukke koks. Ze zijn bedoeld voor mensen die weinig ervaring hebben met kruiden en specerijen. Helaas geeft ze niet aan hoeveel tijd de recepten kosten.
De meerwaarde van het boek ligt in de manier waarop de schrijfster de kosten van de gezinsmaaltijd inbedt in een algemene planning voor de kosten van levensonderhoud. Wie moet of wil bezuinigen, kan daar zeker baat bij hebben.
De eindredactie had beter gekund (“In poedervorm is het lang houdbaar. Echter, paprikapoeder kan vrij snel zijn smaak verliezen.”)
Misschien kan Merlien Welzijn in haar volgende boek meer aandacht besteden aan wat ik  ‘lange-termijnkoken’ zal noemen. Dat is haar zeker toevertrouwd.