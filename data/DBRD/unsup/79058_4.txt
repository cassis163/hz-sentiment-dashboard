Dit boek kreeg ik als recensie-exemplaar toegestuurd door de Crime Compagnie, waarvoor dank.

Het boek is het derde deel in een serie, maar is prima los te lezen; ik heb de voorgaande delen ook niet gelezen. Voorin het boek wordt een kleine samenvatting gegeven van de eerste twee delen, zonder daarmee de afloop van die beide boeken te spoileren.
Erg prettig, want na het lezen van dit deel ben ik zéker van plan deel 1 en 2 ook te gaan lezen. Én deel 4, want het einde van dit boek geeft wel weg dat er een vervolg komt.

Hoofdpersoon aan de ene kant is Isabel; ex-rechercheur en specialist postmortale zorg.
Samen met haar ex-collega's stort zij zich op een aantal zelfmoorden, waarvan ze niet gelooft dát het zelfmoorden zijn

Aan de andere kant zijn er 3 hoofdrollen weggelegd voor Daan, Sara en Jelte. Drie jongeren die elkaar hebben gevonden. Alle drie hebben ze het niet makkelijk, zijn ze 'loners'. Met z'n drieën bij elkaar voelen ze zich sterker, en al snel maken ze een wraakactie tot een gemeenschappelijk doel.

Isabel volgen we niet alleen qua werk, maar ook privé. Het leven van een hoofdpersoon is natuurlijk ook een stuk interessanter om te lezen als er privé nog dingen spelen, en met een broer in de gevangenis, een relatie die niet helemaal lekker loopt én iets uit het verleden dat haar speurtocht bijna dwangmatig maakt, is dat prima gelukt.

Het verhaal zit goed in elkaar. Isabel krijgt een hoop informatie die op het eerste gezicht niets met elkaar te maken heeft, waar geen relatie tussen lijkt te zijn.
Maar de schrijfster heeft dit gewoon prima opgebouwd, op een gegeven moment zie je de puzzelstukjes in elkaar vallen en klopt het geheel. Een triest geheel, althans voor een aantal personages in dit boek.

De schrijfstijl is vlot, de dialogen komen niet gekunsteld over en de personages (met name Isabel en consorten en Daan, Sara en Jelte) zijn geloofwaardig. Deze laatste 3 wil je gewoon onder je hoede nemen en vertellen dat het allemaal wel goed komt. Misschien niet nu, maar uiteindelijk wel. Ondanks alles wat er gebeurd is.
Het enige wat wellicht wat ongeloofwaardig is, is dat blijkbaar iedere man met wie Isabel werkt, een crush op haar heeft. En zó'n makkelijk typje in de omgang lijkt het me niet, gezien haar lichtelijk manipulatieve gedrag om haar zin maar te krijgen.

Leuk detail zijn de diverse songteksten die perfect passen bij de inhoud van het boek.
De coverfoto is aansprekend, maar kan ik na het lezen van het boek nog niet thuisbrengen.

Kort samengevat; Ik las dit boek binnen een paar uur uit: een goed verhaal, goede schrijfstijl, goede personages en goed spannend. Dat is 4 x een 'goed' en ik wil het dan ook met veel plezier een score geven van 4 duimpjes