Door de @boekenbingo dit leuke vlotlezende boekje gelezen. De snelle jongere lezer in groep 4 (en 5 natuurlijk) zal dit een heerlijk langer verhaal vinden.

Raf en Tess zijn vrienden sinds ze naar school gaan. Raf heeft altijd vele verschillende opa's en oma's op zijn verjaardag maar Tess niet. Ze mist dat. Haar oma woont in Mexico en die durft niet te vliegen. Op school is er een project om geld in te zamelen en zij gaan karweitjes doen in een wooncomplex voor jongere ouderen bij hen in de buurt. Haar vader heeft geen passend werk maar kan wel goed Mexicaanse pannenkoekjes bakken. Van het één komt het ander en het eind is voorspelbaar maar vele kinderen zullen dit een fijn herkenbaar verhaal vinden. En wat is er beter dan dat kinderen lezen leuk vinden?

De illustraties zijn kleurig, leuk en passend. Het omslag had iets krachtiger in kleur gedrukt mogen worden; eerlijk, dan was het mij ook sneller opgevallen.

Vooral positief in dit verhaal is het samenwerken, het iets doen voor de ander en de gezelligheid onderling dat in de 'Geheime missie van Tess en Raf' naar voren komt.