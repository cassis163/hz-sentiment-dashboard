Dit was mijn eerste boek van het schrijversduo Escober (Esther en Berry Verhoef), maar zeker niet de laatste! Dit is blijkbaar het tweede deel in een serie met Sil Maier en hoewel het heel goed zelfstandig te lezen is, ga ik zeker op zoek naar het eerste deel (Onrust).
Sil Maier wordt door zijn buurman Sven gevraagd de ontvoering van zijn zoontje te onderzoeken, maar Sven blijkt niet helemaal eerlijk geweest te zijn over de toedracht. Tegelijkertijd wordt Susan Staal, de vriendin van Sil, geconfronteerd met de dood van haar vader en komt erachter dat er 20 jaar geleden, toen haar moeder 'verdween' meer is gebeurd dan alleen het feit dat zij haar moeder verloor. En wanneer op het eind alle eindjes bij elkaar komen, blijkt er nog een groter verraad mogelijk....

Goed boek dat ik met heel veel genoegen heb gelezen. Goed gedoseerde spanning en de afwisseling in hoofdstukken met de wederwaardigheden van Sil en Susan maakte de spanningsboog alleen maar groter. Ondanks de duistere kanten van Sil maakt zijn onzekerheid en zijn angsten hem een heel menselijke held, terwijl Susan sterker wordt door de zoektocht naar het verhaal achter de verdwijning van haar ouders. Ik ben heel benieuwd naar het derde deel! Hoe verloopt de relatie tussen Sil en Susan en welke dreigingen moeten ze doorstaan? Ik ga op zoek naar het boek!