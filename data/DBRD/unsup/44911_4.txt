Al bij haar allereerste bezoek aan het landgoed Rungestedlund raakte Dolores Thijs gefascineerd door het leven van Karen Blixen. Tijdens een bezichtiging van het landhuis ontmoette ze haar voormalige huishoudster en er ontstond een unieke vriendschap tussen hen beiden. In zeer persoonlijke gesprekken vertelde Caroline Carlsen veel, zo niet alles, over de dertig jaren met Karen Blixen, tot haar overlijden in 1962. Dat dit verhaal nog nooit is gepubliceerd maakt 'Het huis aan de Sont' een uniek document, wereldwijd.

'Het huis aan de Sont' schetst een persoonlijk en ontroerend beeld van het leven van Karen Blixen. Een intrigerende vrouw, avonturier en schrijfster, maar tegelijkertijd ook eenzaam, kinderloos en verlangend naar liefde en affectie. Een vrouw die Afrika maar niet los kan laten.

Het boek opent met de aankomst van Fru Carlsen en haar zoontje Nils op het landgoed Rungstedlund. Ze is op zoek naar een baan en Karen Blixen is op zoek naar een hulp in de huishouding. Na een kort gesprek blijkt dat zij elkaar kunnen helpen en al gauw weet Carlsen haar draai te vinden op het landgoed. Ook haar zoon Nils geniet en Karen Blixen geniet van hem. Zelf heeft ze, ondanks een hartstochtelijke kinderwens, nooit kinderen gekregen en ze behandelt Nils alsof hij haar zoon is (wat soms ergernissen oplevert bij Carlsen).

Het gehele verhaal is geschreven vanuit de ogen van Carlsen en behandeld haar dagelijkse bezigheden en haar band met Karen Blixen (ook wel de Barones). Er wordt erg diep ingegaan op de persoonlijkheid van de Barones en door de goed uitgewerkte details lijken de personages echt te leven. Dolores Thijs maakt gebruik van een zeer simpele maar prettige schrijfstijl. Geen overbodige langdradige zinnen met mooie maar moeilijke woorden, gewoon simpel en straight to the point. De personages hebben echt geleefd en tijdens het lezen van dit boek komen ze ook daadwerkelijk weer tot leven en is het alsof je er zelf bij bent. Echt een aanrader.