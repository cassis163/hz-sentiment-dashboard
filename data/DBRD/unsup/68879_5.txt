Het boek Milk and Honey is onderverdeeld in vier delen: the hurting, the loving, the breaking en the healing. Binnen deze vier concepten worden heel verschillende soort onderwerpen besproken. Thema’s als liefde, misbruik, feminisme, zelfliefde en body positivity. Heel uiteenlopende onderwerpen dus, waardoor er voor bijna iedereen denk ik wel gedichten in deze bundel staan die je aanspreken en waar je jezelf in herkent.

Het eerste deel, the hurting, draait veel om familie-issues en over verkrachting en misbruik. Best een heftig begin van de bundel meteen, maar deze onderwerpen zorgen wel voor hele sterke gedichten die hard binnenkomen. Het tweede deel, the loving, is wat dat betreft een stuk luchtiger, vrolijker en positiever. Hier draaien de gedichten om liefde en seksualiteit. In dit gedeelte zaten ook een hoop van mijn favoriete gedichten van deze bundel, omdat er veel gevoelens beschreven werden waar ik me helemaal in in kon leven. Daarna worden de gedichten in het derde deel weer wat droeviger, omdat daar vooral het thema liefdesverdriet centraal staat. In het laatste deel, the healing, wordt het allemaal weer een stuk positiever en misschien worden hier wel de belangrijkste thema’s uit de bundel aangehaald. Rupi Kaur richt zich hier vooral erg op feministische aspecten en op het feit dat iedere vrouw mooi is op haar eigen manier. Uit de gedichten merk je dat dit ook onderwerpen zijn waar zij echt voor staat en dat kwam ook heel duidelijk over op mij als lezer.

Bij een gedichtenbundel is de verwachting misschien dat het heel zwaar en moeilijk te lezen is. De gedichten van Rupi Kaur zijn juist meestal heel kort en het Engels is ook heel prima te begrijpen als je niet een hele grote ster bent in het lezen van Engelse teksten. Alles is heel begrijpelijk en hoewel de gedichten vaak kort zijn, komt de boodschap die Rupi Kaur wil overbrengen wel luid en duidelijk naar voren. Juist het feit dat de boodschap zo kort en bondig wordt gebracht, maakt dat het misschien wel veel harder binnenkomt.

Sommige gedichten worden ook begeleidt door afbeeldingen die door de auteur gemaakt zijn. Hoewel de tekeningen vaak heel mooi zijn, vond ik niet dat ze echt een hele grote bijdrage leverde aan de tekst verder. Ik had de tekeningen niet gemist als ze er niet waren geweest, maar het stoort ook niet dat ze er wel bij staan.

Milk and Honey is een dichtbundel die heel toegankelijk is, ook voor lezers die normaal niet zo snel een dichtbundel zouden oppakken. Door de uiteenlopendheid van de thema’s die worden aangesneden, zijn er voor bijna iedereen wel gedichten te vinden in deze bundel die je zullen aanspreken. Bovendien is de schrijfstijl van Rupi Kaur heel fijn om te lezen en door de bondigheid van de gedichten komt de boodschap extra binnen. Milk and Honey kan ik iedereen aanraden om te gaan lezen. Voor mij stonden er genoeg gedichten in die mij aanspraken, ik bleef maar plakkertjes plakken bij gedichten die ik mooi vond, en ik zou ze het liefst allemaal nog een keer voor de eerste keer lezen.