De New Yorkse schrijfster Charlotte Carter is een nieuwe stem in de misdaadliteratuur. In 1997 debuteerde Carter met Rhode Island Red, het eerste boek van een trilogie over Nanette Hayes. Ruim dertien jaar later is het boek herontdekt en internationaal uitgegeven. Carter is een grote fan van mysterieuze fictie en dat laat ze duidelijk tot uiting komen in Rhode Island Red.
De Afro-Amerikaanse Nanette Hayes speelt saxofoon. Niet uitmuntend goed, maar goed genoeg om als straatmuzikant een beetje geld bij elkaar te sprokkelen. De rest van haar maandelijkse kosten neemt haar vriend Walter voor zijn rekening. Maar als Walter haar voor de zoveelste keer verlaat, staat Nanette er alleen voor. Kort daarna ontmoet ze Sig. Hij zegt verliefd op haar te zijn, zoekt een slaapplek en springt voor een bus om dit te bewijzen. Wat is de allerdomste beslissing die je in deze situatie kunt nemen?, vraag Nanette zich af. Maar ze kent zichzelf en neemt Sig mee naar huis. Haar voorafgaande twijfels worden werkelijkheid als ze Sig s nachts dood in haar appartement aantreft. Dat niet alleen: Sig blijkt een politiebadge te dragen en heeft 60.000 dollar in haar saxofoon gestopt. Wat te doen met het geld? En waarom wordt de agent in haar huis vermoord?. Nanette wil antwoord op haar vragen en besluit op onderzoek uit te gaan. Door haar speurtocht raakt ze in een groot mysterie verzeild, waar steeds meer mensen uit haar omgeving deel van uitmaken.
Pas aan het einde van het boek  als het mysterie deels wordt opgelost  wordt de samenhang tussen al deze karakters duidelijk. Dit gebeurt heel kort en snel, waardoor het verhaal onnodig ingewikkeld wordt en kracht verliest. Daarnaast zorgen de verrassende wendingen in het boek voor vaart, maar ook voor ongeloofwaardigheid. Sinds wanneer bedreigen politieagenten burgers met een pistool? Toch is Rhode Island Red een prettig boek om te lezen. Dit komt vooral door het goed neergezette karakter van Nanette Hayes. Haar obsessie voor jazz, Frankrijk en mannen maken Nanette sympathiek, charmant en grappig. Met haar unieke, maar begrijpbare kijk op het leven weet ze de lezer in haar gedachtes mee te nemen, waardoor het verhaal lekker wegleest. Daarnaast weet schrijfster Charlotte Carter in het hele boek de jazzy, rauwe sfeer vast te houden, waardoor het verhaal een samenhangend geheel is.
Rhode Island Red neemt je voor even mee in het crue, maar sfeervolle New Yorkse leven van Nanette Hayes. Een vluchtige, maar fijne ontsnapping aan het dagelijkse leven.