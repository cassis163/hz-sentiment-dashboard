“Een absolute must voor al wie met schrijven bezig is!” Zo werd het boek op een zeldzaam boekenprogramma op televisie aangeprezen. Van deze aanbeveling blijkt dan ook geen letter gelogen. Johan Anthierens ontpopt zich in het boek letterlijk tot een onvolprezen taalvirtuoos die elk woord, elke zinswending, elke uitdrukking naar zijn hand zet zoals de edelsmid een ruwe diamant tot een schitterend sieraad bewerkt. Want pareltjes zijn het, de vele stukken, artikels, brieven, cursiefjes en columns die hij tijdens zijn hele leven heeft bijeengeschreven. Waar hij als student de taal ziet als een handig instrument voor ‘spielereien’ –zijn vader had tijdens de oorlog meegeheuld met de vijand- , ontwikkelt zich bij Anthierens tijdens zijn journalistenloopbaan een verregaande interesse voor de mogelijkheden die de Nederlandse taal hem biedt om zijn gedachten vorm te geven. Aan het einde van zijn leven verschijnt zelfs een Anthierens ten tonele die de inhoud belangrijker vindt dan de vorm.

In zijn teksten komt trouwens een hele andere Anthierens aan de oppervlakte dan het gedoodverfde enfant terrible dat in de jaren 70 een grote mond opzette op de buis. In Leve Mij ontdekt de lezer ook de gevoelige zoon, vader, broer, echtgenoot, ... die niet aarzelt om zijn diepe zieleroerselen aan zijn lezerspubliek bloot te geven.

Leve Mij heeft mijn oordeel over Johan Anthierens alvast danig bijgespijkerd. Geen boek om in één adem uit te lezen. Integendeel, deze bloemlezing vraagt om bij mondjesmaat geconsumeerd te worden. Elke bijdrage heeft een te rijk aroma, een te goede afdronk en te lekkere nasmaak om alles in een keer op te schrokken. Neen, Anthierens’ woorden vragen om beetje bij beetje verteerd te worden. Daarom kan men dit boek pas smaken door het in schijfjes te verorberen. Zo wordt dit boek (en de auteur) ook een echte vriend tijdens lange winteravonden en een praatgrage metgezel tijdens zwoele zomerdagen. Een vriend ... Leve Mij behoort beslist tot het uitgelezen kransje boeken die dit epitheton verdienen.

Een absolute must voor al wie met schrijven én het leven bezig is!