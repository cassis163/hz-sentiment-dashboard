Er zijn boeken, er zijn goede boeken en er zijn superboeken. Die van Joseph Finder horen wat mij betreft steevast in die laatste categorie. Met Bedrijfsongeval heeft Finder weer een zinderend boek afgeleverd dat, ondanks de 430 pagina's, veel te snel uit is. Je blijft lezen en gezien de 110 korte hoofdstukken probeer je er telkens één bij te doen voordat je het boek neerlegt. Heerlijke spanning, rustige voortgang met hectische ontwikkelingen en naarmate het einde nadert een rollercoaster ride - Up and Down. Ofwel: sublieme suspense. Bedrijfsongeval is een aanrader pur sang.
Het boek kent 3 verhaallijnen:
Nick Conover - de Company Man - als hoogste baas bij een kantoormeubelenfabriek die onlangs 5000 man heeft ontslagen en een heel stadje tegen zich gekeerd ziet.
Nick Conover - de Family Man - die zijn vrouw onlangs verloren heeft, problemen met opvoeden van zijn puberende zoon en dochter heeft en een nieuwe liefde in zijn leven toelaat.
Als een stalker hem wegens de ontslagen privé bedreigt, loopt het uit de hand en wordt het Nick Conover - de moordenaar tegen wil en dank. Rechercheur Audrey Rhimes zit hem al snel op de hielen. Tegelijkertijd zagen zijn bazen en collega's Nicks poten onder de stoel vandaan en moet hij niet alleen privé het hoofd boven water houden maar moet hij ook zijn bedrijf zien te redden. Maar wie kan hij vertrouwen?