Recensie ‘Stockholm delete’ van Jens Lapidus (*****)

Oorspronkelijke titel: STHLM Delete
ISBN: 9789400506930
Uitgeverij: A.W. Bruna Uitgevers
Pagina’s: 468

Waarschijnlijk hebben de meeste lezers ‘Viproom’ en ‘Stockholm delete’ van de Zweedse auteur Jens Lapidus niet direct achtereen gelezen maar met een flinke tijd tussen de twee boeken in. Bij het grootste aantal lezers zal dat waarschijnlijk zelfs meer dan twaalf maanden bedragen. Per ongeluk (‘Viproom’ vergeten te lezen…) was ik wel in de gelegenheid om deze twee boeken op volgorde te lezen en daar ben ik achteraf zeer blij mee.

Daar waar ‘Viproom’ voor mij niet de kwaliteit (lees “verwachting”) haalde die ik van Lapidus gewend ben, heeft ‘Stockholm delete’ dit volledig goed gemaakt.
Magnus Hassel, vennoot bij advocatenkantoor Leijon is bijzonder in zijn nopjes als hij zijn protégé Emilie Jansson officieel binnen het kantoor kan benoemen als advocaat. Zij heeft volledig voldaan aan de gestelde eisen en dat stemt hem meer dan tevreden.
Emelie wil binnen Leijon dolgraag carrière maken maar wordt, zonder medeweten van Hassel, benaderd voor een strafzaak. Benjamin Emanuelsson, gearresteerd op verdenking van moord, wil dat Emelie hem verdedigt en daarbij advies vraagt aan Teddy.
Maar Teddy is druk met het probleem van zijn neefje Nikola, die door gokschulden ernstig in de problemen is geraakt. Emelie zegt ‘ja’ tegen het verzoek, zonder te weten waar ze in verzeild raakt….

‘Stockholm delete’ gaat verder waar ‘Viproom’ is gestopt. Daarmee is ook direct verklaard waarom de waardering voor ‘Viproom’ voor mij wat bescheiden bleef. Feitelijk zijn beide boeken één verhaal waardoor het moeilijk wordt om ze afzonderlijk te waarderen.
De meeste personages komen weer terug in dit vervolgdeel en krijgen meer betekenis en daardoor ook meer belang. In ‘Stockholm delete’ wordt corruptie en maffia-achtige criminaliteit nadrukkelijk onder de aandacht gebracht. Daarnaast lukt het Lapidus op wonderbaarlijke wijze om alle open eindjes van ‘Viproom’ naar een goed kloppend geheel af te ronden, inclusief de acht jaar detentie van Teddy. Inclusief de ontwikkeling van het ene raadsel na het andere die op het juiste moment worden beladen met de nodige spanning.

Toch staat deze lezer nog steeds achter zijn eerdere beoordeling van ‘Viproom’ en blijft het boek ‘goed’ vinden maar ‘met een kleine g’. Zou het verhaal volledig geïntegreerd zijn in ‘Stockholm delete’, dan lag het anders maar nu zijn het gewoon twee boeken die ieder hun eigen waardering verdienen.
In totaliteit luidt mijn conclusie dat de opzet van en uitwerking van de verhaallijnen grote waardering voor de auteur verdient. Het is zeker geen ‘13 in een dozijn thriller’ maar blinkt uit door intelligentie sublieme constructie van deze maatschappelijk situatie die in het huidige Zweden waarschijnlijk niet helemaal fictie zal zijn.
Voor toekomstige lezers wel het advies: lees beide boeken direct na elkaar, het verhaal is te complex om alle belangrijke items in het eerste deel zo’n lange tijd te onthouden.

Eindoordeel: 5 sterren

Spanning: 4 sterren
Plot: 5 sterren
Leesplezier: 5 sterren
Schrijfstijl: 5 sterren
Originaliteit: 5 sterren
Psychologie: 5 sterren