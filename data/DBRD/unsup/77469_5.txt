Peter James (22 augustus 1948) is een Britse auteur en filmproducent. Zijn recente werk bestaat uit de Roy Grace-series, misdaadromans over een rechercheur in Brighton. Aangezien dit mijn eerste Peter James-boek was, wist ik niet echt wat ik hiervan mocht verwachten. De recensies op Hebban waren echter wel al veelbelovend.

Het boek grijpt je vanaf het eerste ogenblik bij de keel. Michael Harrison staat op trouwen en vijf van zijn naaste vrienden beslissen dat dit niet ongemerkt voorbij mag gaan. Aangezien Michael houdt van practical jokes, beslissen ze om hem een lesje te leren. Wanneer hij, naar hun mening, voldoende alcohol achter de kiezen heeft, begraven ze hem levend in een doodskist met uitsluitend een walkie talkie, een blootblaadje, een zaklamp en een fles whisky. Maar wanneer zijn vrienden nog maar net de hoek om zijn, krijgen ze een dodelijk ongeval. En niemand weet waar Michael zit... Of toch?
Al snel komen we er achter dat er toch i√©mand weet waar hij zit. En al snel blijkt dat hij er onbewust toch zijn voordeel uit haalt nu Michael verdwenen is. Maar waarom?

Het boek is nagelbijten. En niet zomaar tijdens bepaalde hoofdstukken. Peter James weet ons van begin tot eind in de ban te houden. Het boek is opgesplitst in korte hoofdstukken wat er voor zorgt dat je als lezer alert blijft en dit geeft de schrijver de mogelijkheid om na elke 3/4 hoofdstukken een volledige nieuwe plotwending toe te voegen.

Zeker en vast een aanrader!
Doodsimpel - Peter James
320 pagina's
Uitgeverij Fontein
2005