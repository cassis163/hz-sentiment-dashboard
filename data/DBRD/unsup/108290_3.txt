Leraar Nederlands en huiswerkbegeleider bij Sparta Rotterdam; Cor de Jong (1978) heeft zijn twee passies 'taal' en 'voetbal' in zijn beroep weten te combineren. En ook in zijn debuutroman brengt hij het voetbal naar papier. De aanname is een verhaal over ambities, kameraadschap, succes en tegenslag.

Wanneer de gepensioneerde voetbalscout Jake Alderdice langs de lijn van amateurclub Monmouth Town de wedstrijd aanschouwt, valt hem direct het spel van de linksbuiten op. Hij maakt een positief scoutrapport op en geeft zijn bevindingen door aan de technische leiding van Winchester United, de club waarvoor hij werkzaam is. Colin Leadbeater, de speler in kwestie, wordt uitgenodigd voor een stage. Na een proeftraining- en wedstrijd, blijkt eens te meer dat Jake een geoefend oog voor talent heeft, want Colin wordt goed genoeg bevonden en mag komen spelen voor de profclub. Zijn leven geraakt vervolgens in een stroomversnelling. Colin blinkt uit, mag meespelen met het eerste elftal, is belangrijk voor zijn team en maakt ook op privégebied flinke stappen. Met Jake gaat het minder voorspoedig. Na een gestrande relatie is hij al veertig jaar alleen en eenzaam. Zijn carrière als scout is zodoende zijn afleiding, maar nu lijkt daarvan ook het einde in zicht, waardoor hij niets anders voorhanden heeft dan zichzelf bezatten in zijn stamkroeg.

“Hard werken verslaat talent als talent niet hard werkt.”

Alles in De aanname draait om het maken van keuzes. De juiste keuze of een verkeerde, dat weet je vaak pas achteraf. Zowel in als naast het veld probeert Colin te doen wat hem het beste lijkt, maar daarbij wordt hij ook meegesleept in de euforie en het enthousiasme van anderen. Uiteindelijk ziet hij in dat hij zich te veel heeft laten leiden; door ‘supporters’ aan de zijlijn, door buitenstaanders, door vrienden en familie en door zogenaamde experts die denken voor hem de keuze te kunnen maken. Verkeerde keuzes, gemaakt door ondoordachtzaamheid, liggen nadrukkelijker op de loer. Ook Jake vraagt zich af of hij wel de juiste keuzes heeft gemaakt, terugkijkend op zijn leven. Of dat verkeerde beslissingen hem hebben gevormd tot de persoon die hij nu geworden is: een oud, eenzaam mannetje, met een passie voor voetbal en drank.

De aanname is een volwassen voetbalroman, geschreven door iemand met verstand van zaken. Cor de Jong toont zijn kennis van het voetbalwereldje en verwoordt dit in een aansprekend verhaal. De details zijn daardoor levensecht; de technische acties op het veld, de typische voetbalsfeer eromheen – het gemopper langs de zijlijn, de grollen in de kleedkamer en de analyse in de karakteristieke kantine. Ook de emotionele gedachtes bij het maken van keuzes op en om het voetbalveld beschrijft de Jong beeldend. Met gevoel bovendien, een belangrijk aspect, omdat gevoel een essentiële factor in het voetbal is. Gevoel voor de bal, voor je medespelers, de tegenstander, het gevoel van winnen, maar ook van verliezen. Hoe hier mee om te gaan – of juist niet – wordt treffend beschreven.

Voor mensen die weinig met voetbal hebben, zal De aanname echter minder aansprekend zijn. Je mist dan een stukje herkenbaarheid en wellicht ook de ervaring om het beschrevene zelf te voelen. De voetbaltermen zullen hen weinig zeggen of niet interesseren, hoewel enige sympathie voor de hoofdpersonen ook zonder voetbal-knowhow op te brengen is. De onderliggende gedachte, de boodschap die Cor de Jong met dit verhaal wil overbrengen, is dat je bij het maken van keuzes je jezelf het beste kan laten leiden door je eigen gevoel en dat vriendschap daarbij een goede basis is.