‘Dood de vader’ van de Italiaans maestro Sandrone Dazieri is een steengoede thriller waarin aan de hand van het ‘archief van de verloren tijd’ een donkere gestalte tot leven komt.

Twee mensen met diepe littekens van zware verwondingen uit het verleden worden aan elkaar gekoppeld. Ze proberen kleine Luca terug te vinden.

Hij verdween samen met zijn moeder van een picknickplaats, de vader blijft verdwaasd achter.
De moeder wordt gevonden, wreed vermoord, het kind is verdwenen.

Er volgt een bloedstollende tocht door Rome, Italië met corruptie, maffiosi, kleine dieven,
Handelaren, mama’s, godfathers, chique gelegenheden, achterbuurten, snotjongens en ouders bij wie het was ‘alsof ze van binnen waren uitgehold door een ziekte die je stukje bij beetje opvreet, zonder de dood als verlossing’.

Het zijn vooral de snel opvolgende heftige, onverwachte gebeurtenissen die zoveel vaart in het verhaal brengen, echt een pageturner.

De zoektocht naar Luca Maugeri, het verdwenen kind, de dader waarover gezegd is: ‘Hij is niet alleen’ roept met bomaanslagen, hinderlagen, twijfelachtige autoriteiten, mooie vrouwen, bedrog en
bruut geweld beelden op van beste crimi ooit; ‘La Piovra’ met de onweerstaanbare commissaris Corrado Cattani en zijn geliefden.

‘Dood de vader’ is absoluut door de sterke Italiaanse achtergrond en de al even sterke verhaallijn een thriller ‘pur sang’, een meesterwerk van schrijver Sandrone Dazieri.