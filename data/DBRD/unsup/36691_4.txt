Ooit was er een tijd dat ik nog geen feel good boeken las. Ik las alleen maar fantasy en historische romans. Maar op vakantie, zonder nog verder leesvoer botste ik tegen een erg goedkope editie van Jill Mansell’s Schot in de Roos en dat was voor mij ook echt een schot in de roos. Sindsdien raad ik haar boeken telkens aan bij vrienden en familie. Zeker als ze een goed boek zoeken voor op vakantie of om een momentje rust in hun hoofd te krijgen. Toen ik zag dat er een proefversie van haar nieuwe boek Ik wil met je mee beschikbaar was, realiseerde ik me dat ik al enkele jaren geen nieuwe boeken meer van haar gelezen had. Vreemd, terwijl ik ze toch telkens uitleende en aanraadde aan vrienden. Hoog tijd dus om te kijken of ik nog altijd zoveel van haar verhalen kon genieten als toen.

Laten we maar meteen met de deur in huis vallen, ik vroeg me meteen af waarom ik niet vaker boeken van haar lees. De grote verhaallijn in Ik wil met je mee. Bestaat uit een van mijn favoriete verhaallijn technieken. Mimi, het hoofdpersonage voelt onmiddellijk kribeels in de buik wanneer ze Cal ontmoet. Maar Cal is gelukkig getrouwd en de trotse vader van een prachtige dochter. Over de jaren heen ontwikkelen Cal en Mimi een sterke vriendschap, maar telkens is er toch die ondertoen van wat als? Wat als er toch meer tussen hen is. Wat als er toch ooit eens een goed moment komt. En kan er ooit een goed moment komen? Of loopt hun ware liefde toch ergens anders rond? Ik hou ontzettend van verhalen die met dit vraagstuk spelen. Personages die duidelijk een sterke band hebben, maar nooit op het juiste moment samenkomen.

Nog een sterk punt aan Ik wil met je mee is het feit dat het verhaal zich afspeelt over enkele jaren tijd. We volgen Mimi doorheen ongeveer 5 jaar van haar leven en dat zorgt ervoor dat je als lezer een diepere band met haar kan opbouwen. Er zitten ook behoorlijk zware situaties tussen, met verdriet, een rouwproces na het overlijden van haar vader, bedrog, maar ook vriendschappen voor het leven die ze opbouwt. Doordat het verhaal zich over meerdere jaren afspeelt is het ook geloofwaardiger. Vaak gebeuren er heel wat ingrijpende zaken in verhalen op een week tijd, terwijl je hele leven natuurlijk niet in een, twee, drie op zijn kop staat en helemaal verandert. Dat kon ik wel appreciëren aan Ik wil met je mee. De tijdslijn voelt iets realistischer aan.

Het verhaal speelt zich geografisch in drie heel verschillende settings af. Enerzijds het kleine dorpje Goosebrook, maar ook het kosmopolitische Londen en het idyllische Mediterrane Puerto Pollensa in Majorca. Ik vond vooral de toevoeging van Majorca erg fijn om te lezen. Dit zorgde ervoor dat het verhaal een extra dimensie kreeg en een heerlijk zomers gevoel uitstraalde.

Buiten dat heerlijke zomerse vakantiegevoel zorgde het ook voor extra diepgang bij Mimi. Natuurlijk is het een liefdesverhaal, maar het gaat ook over zoveel meer. Het toont Mimi ook in Majorca, ver weg van haar vrienden en familie, waar ze echt werkt aan haar toekomst en probeert te ontdekken wat professioneel voor haar het juiste pad is. Fijn om even weg te zijn van het hele romantische aspect en Mimi zichzelf te zien ontwikkelen.

Een nieuw Jill Mansell boek is altijd een klein feestje. Deze wist meteen een plekje in mijn hart te veroveren. Wanneer ik de laatste pagina omsloeg was ik echt nog niet klaar om afscheid te nemen van Goosebrook, de inwoners en Mimi. Ik had zelf graag een kleine epiloog gezien om zeker te zijn dat Mimi gelukkig wordt. Maar dat ben ik, sowieso fan van epilogen. Dit is echt een heerlijk boek, dat ik ook weer zal gaan aanraden aan iedereen die het horen wil. Een absolute must read voor deze zomer. is a brilliant book. I would highly recommend to read during one of those long summer days by the pool.