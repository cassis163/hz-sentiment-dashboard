Op de achterkant van het omslag van dit boek staat een foto van de auteur: een doodgewone Engelse vrouw met saai haar en een grote bril. Maar schijn bedriegt: deze mevrouw Blake heeft een messcherpe pen, gevoel voor humor, inzicht in wat mensen beweegt en nog veel meer dat maakt dat zij een uitstekend auteur is.

In Schijn bedriegt leven wij mee met priv√©detective Sam (Samantha) Falconer die op een koude januaridag een telefoontje krijgt van haar geliefde broer Mark. Er is een jonge student verdwenen in Oxford, ene Harry. Harry ging wel vaker een paar dagen weg, maar nu is het wel heel vreemd, want het nieuwe semester was net begonnen en Harry stond op het punt om benoemd te worden tot roeier in de belangrijkste boot van de belangrijkste roeiwedstrijd. Verder was Harry een serieuze jongen. Sam belooft haar broer eens wat rond te gaan vragen bij Harry's familie en vrienden, maar intussen heeft ze het niet makkelijk. Samen met Alan heeft ze een noodlijdend bedrijfje en er moet gewoon geld op tafel komen. Verder is plotseling haar vader op komen dagen. Sam heeft sinds haar vierde jaar gedacht dat hij dood was, dat was tenminste wat haar moeder haar vertelde. Nu is hij terug en hij blijkt bepaald niet de held te zijn die ze gedacht had dat hij was. Sam en haar broer Mark, maar ook haar moeder en haar nieuwe echtgenoot, krijgen allemaal op hun eigen manier te maken met de terugkeer van vader Falconer. En voor Sam loopt dat zelfs niet bepaald zonder kleerscheuren af.

Een compacte plot, goede sfeertekening, een interessante hoofdpersoon, veel actie en de nodige humor maken dit boek tot een uiterst aangename leeservaring! Sam is niet alleen een door het leven gekneusde jonge vrouw, ze is ook een doorzetter en dat vermogen heeft ze in dit boek wel nodig. Gelukkig is ze ook geen supervrouw en maakt ze net zoals wij allemaal hier en daar de nodige inschattingsfouten. Waar ik erg om moest lachen zijn de beschrijvingen van hoe Sam leeft (ronduit vies en slordig) en haar kat, Frank. Je moet volgens mij heel veel van katten houden om dit exemplaar zo te kunnen beschrijven. Dat het gezin Falconer ernstig ontwricht is door de daden van de vader, wordt langzamerhand duidelijk, maar ook wordt duidelijk dat niet alles is wat het lijkt. Mooi gevonden is dat de verdwenen jongeman, Harry, zelf niet zo'n grote rol speelt in het geheel. Hij is eigenlijk meer de katalysator van de gebeurtenissen, die uiteindelijk toch allemaal ergens toe leiden.