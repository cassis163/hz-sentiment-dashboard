‘Red... mijn... kinderen...’ is het bericht dat kluizenaar Thomas Kent terughoort op zijn antwoordapparaat, even nadat hij een emailbericht met dezelfde strekking ontving. Hij besluit de boodschap toch serieus te nemen en gaat poolshoogte nemen op het vliegveld. Hier treft hij een meisje en een blind jongetje aan, die de opdracht van hun vader kregen om naar oom Thomas te gaan. Thomas Kent, die nog met zijn eigen verleden vecht, is in totale verwarring gebracht en weet niet wat hij moet doen. Maar al gauw beseft hij dat de kinderen niet voor niets bij hem terecht zijn gekomen en gaat met hen op zoek naar hun moeder, die al drie jaar op de vlucht is voor de sekte waar ze zich ooit bij aansloot. Tegelijkertijd volgen we Dana Shipp, een van de nieuwelingen van het Genootschap voor Vernieuwing van de Wereld, die ineens twijfelt aan de bedoelingen van ‘vader Antoine’, de charismatisch leider van de groep. 
In grote lijnen is dit het verhaal van Blind vertrouwen, het debuut van James Pence, dat onlangs verscheen bij uitgeverij Mozaïek. Een spannend verhaal waar bij tijd en wijlen echt de vonken vanaf springen. Pence slaagt erin je van het begin af aan mee te sleuren in een verhaal vol actie en ook zeer eigen, bijzondere karakters. De opbouw van het verhaal is sterk en tot over de helft van het boek zou ik zeker voor vijf sterren zijn gegaan. Maar toch kwam ik ‘slechts’ uit op 3 dikke sterren. Pence ontspoort op het moment dat hij zijn religieuze overtuiging (en dat van de hoofdpersonen) te veel voor het voetlicht wil brengen. Hier had ik ‘last’ van omdat dit namelijk niet echt subtiel gebeurt, zoals collega-auteur Ted Dekker dat bijvoorbeeld doet in Dri3, maar hij overduidelijk zelfs gebeden en bijbelteksten overneemt. Pence laat op dat moment de spanningsteugels volledig vieren, terwijl je als lezer juist behoefte hebt aan het doortrekken van de actie tot aan de ontknoping. Ondanks dat ik altijd zeer aangetrokken wordt door dit type verhalen (complotten, sektes), had ik na afloop niet echt het gevoel dat dit verhaal mij erg lang bij zou blijven. Dat ligt niet aan zijn schrijfstijl of creativiteit, want daarop scoort Pence een dikke voldoende.
James Pence heeft zeer zeker potentie om een goede thrillerauteur te worden, maar daarvoor moet hij wel proberen zijn verhalen ook toegankelijk te houden voor mindergelovigen. Blind vertrouwen is een overtuigend debuut en Pence een auteur om in de gaten te houden.