Wat ik aan deze uitgave zo speciaal vind is dat het modern is – de knalroze binnenkant en de glinsterende blauwe letters op het stofomslag – maar tegelijkertijd klassiek en chic door de mooie sobere papieren omslag en de illustraties van Peake (al had het blauw van de papieren omslag van mij net zo glimmend mogen zijn als op het stofomslag). Een perfecte manier om een klassieker in deze moderne tijd aantrekkelijk te houden, zonder dat het een karikatuur wordt.

Ik vind veel Alice illustraties mooi; de originele Alice van Tenniel omdat dat natuurlijk dé illustraties zijn, de Alice van Helen Oxenbury omdat ze zo onwijs schattig is en aansprekend voor kleintjes, de Alice van Floor Rieder omdat ze stoer en hedendaags is en haast kunst en dan mijn favoriet: de Alice van Disney, dat blijft voor mij hoe ik Alice en haar wereld voor me zie.
En dan nu de Alice illustraties van Mervyn Peake: ook die zijn prachtig klassiek en fantasierijk, wat perfect bij het boek past. Ze kunnen zich inderdaad meten aan die van Tenniel, anders maar toch dezelfde kracht.

Wat ik erg leuk vond was het stuk achterin het boek waarin verteld wordt over Lewis Carroll en daarna over hoe de illustraties van Peake, die flink te lijden hebben gehad onder verzuring, met veel zorg en liefde gerestaureerd en gedigitaliseerd zijn, zodat ze nooit verloren gaan.

De vertaling van Nicolaas Matsier is toegankelijk en leest heerlijk soepel, maar is absoluut trouw gebleven aan het origineel.
Tijdens het lezen ben ik wéér verliefd geworden op de pientere Alice en haar enorme fantasiewereld. Het is echt een verhaal wat je kunt blijven herlezen en wat jong en oud plezier zal doen beleven.
Deze uitgave is voor mij een waardevolle toevoeging aan mijn Alice-verzameling!