‘De Hongerspelen’ werd me aanbevolen door verschillende mensen. Zo enthousiast waren deze mensen over dit boek, dat ik me afvroeg wat er nou zo boeiend aan was. Totaal onbevooroordeeld begon ik te lezen… en kon niet meer stoppen. Ik heb het boek letterlijk in één ruk uitgelezen, alleen gepauzeerd om te eten. Het is zo óngelofelijk spannend! Oke, waar gáát het dan over, zul je denken. Het gaat over Katniss. Ze leeft samen met haar moeder en zusje een erg armoedig leven in district 12, maar omdat haar vader haar voor hij doodging heeft geleerd hoe ze moet jagen, hebben ze toch altijd wel wat te eten. Maar de plek waar Katniss leeft kent één keer per jaar een duistere periode. Elk jaar moet vanuit elk district (er zijn er 12) een jongen en een meisje gekozen worden (niet geheel volgens een eerlijke procedure). Deze kinderen (tussen de 12 en 18) moeten het onder barre omstandigheden tegen elkaar opnemen in een gevecht op leven en dood. De hongerspelen zijn begonnen… Het boek is in de verenigde staten al een absolute bestseller, auteurs als Stephen King en Stephanie Meyer zijn laaiend enthousiast, en er komen dagelijks enthousiaste fans bij. Ik ben er één van. Wil je nou precies weten waarom het zo meeslepend en indrukwekkend is? Lees het boek!