Op 1 januari ben ik meteen begonnen met het eerste boek voor de Reading Challenge: het buzzboek ’t Jagthuys van Merijn de Boer. Het boek leest als een trein en ik had het binnen een dag uit.
Vera is de 17e persoon die Binnert in zijn 35-jarige leven 'ziet'. Omdat hij autistisch is en een afwijking aan zijn heup heeft, heeft zijn moeder hem opgevoed in hun familiehuis ’t Jagthuys. Binnert is nog nooit buiten het terrein van ’t Jagthuys geweest. Hij vult zijn dagen met lezen en naar klassieke muziek luisteren. Om voor zijn seksuele gezondheid te zorgen, heeft moeder Neeltje Vera ingehuurd, een bijzondere zorgverlener. Vera en Binnert worden verliefd op elkaar en Vera vindt dat het tijd wordt dat Binnert de wereld buiten ’t Jagthuys leert kennen.
De hoofdstukken zijn afwisselend vanuit Vera (in de ik-vorm) en vanuit Neeltje en Binnert verteld. Hierdoor leer je alle drie de hoofdpersonen en hun achtergronden beter kennen. Ook zorgt dit voor telkens een andere kijk op de gebeurtenissen. Er zit een thrillerverhaallijntje in met het personage Rianne, maar hier blijkt de werkelijkheid anders te zijn dan het verhaal je doet denken.
Hoewel het verhaal vrij abrupt eindigt, zorgt dit einde wel voor een afgerond verhaal.
’t Jagthuys is een mooi en met veel vaart geschreven verhaal, dat 4 sterren waard is.