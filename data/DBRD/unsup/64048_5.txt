Voor velen een handig én leuk boek om te hebben rond de tijd dat de kinderen voor het eerst naar school gaan. Het bevat volop informatie over deze speciale tijd in het leven van zowel moeder als kind, en dat op een eerlijk, soms grappige, soms confronterende manier geschreven.

De Schoolfabriek is het tweede boek van tv-presentatrice en columniste Sofie van den Enk, samen met journaliste Eva Munnik. Eerder schreven ze samen De Melkfabriek, een ongedwongen ‘handleiding’ over het geven van borstvoeding. De Schoolfabriek is net zo dik, maar liefst 256 pagina’s volgeschreven over wat ouder en kind zoal meemaken op het moment dat de eerste schooldag is aangebroken. Alles over dit onderwerp passeert de revue. Van de geschiedenis (vroeger was het anders, niet beter) tot hoe het onderwijs in andere landen gaat (met meer dan honderd kinderen per lokaal), van speelafspraakjes tot kinderfeestjes en de etiquette op het schoolplein. Wist je dat je als ouder zijnde in acht jaar tijd gemiddeld zo’n honderd uur op het schoolplein staat te wachten?

Veel van de dingen die Sofie en Eva beschrijven, zullen moeders van schoolgaande kinderen proefondervindelijk moeten ondergaan. De blikken die nieuwkomers krijgen van ‘oudgedienden’ op het schoolplein, de omgang met juffen en meesters, de frustraties die gepaard gaan met andere ouders én andermans kinderen… Op den duur krijgen alle nieuwbakken ouders hiermee te maken. Al is iedere ouder, ieder kind, iedere juf en meester, iedere school natuurlijk wel anders met andere regels en gebruiken. Kinderen die een rondje mogen maken door de kring als ze nieuwe kleding aanhebben? Een paasontbijt? Een kerstdiner? Niet op mijn basisschool…. Maar de meeste dingen die beschreven worden, komen op elke school terug. Zo ook de eigen terminologie die iedere ‘Schoolfabriek’ kent. Sofie en Eva laten de lezers alvast kennismaken met enkele woorden die in de basisschooltijd onvermijdelijk voorbijkomen. Van klassenouders, studiedagen en luizenmoeders zal iedereen vast weleens gehoord hebben, maar zijn de IB’er, het AVI-systeem en de LLO-gesprekken ook al bij iedereen bekend?

Het boek is prachtig vormgegeven met een duidelijke hoofdstukindeling en kleurrijke pagina’s. Hoewel het op het eerste gezicht best een dikke pil lijkt, bevat het boek vrijwel alleen maar korte stukjes tekst. De Schoolfabriek verveelt bovendien geen moment omdat de inhoud afwisselend informatief en humoristisch is. Er zijn zowel ervaringsdeskundigen aan het woord (moeders dus) als deskundigen op andere gebieden (denk aan een ontwikkelingspsycholoog, een (ortho)pedagoog en natuurlijk de leerkrachten). BN’ers Bracha van Doesburgh, prinses Laurentien, Jandino Asperaat, Aaf Brandt Corstius en Ruud de Wild hebben het geheel aangevuld met ervaringsverhalen die realistisch en herkenbaar zijn. Helemaal bijzonder is dat de kinderen van Sofie en Eva ook aan het woord komen! Magnus en Reza, allebei zes jaar oud, vertellen over hun eerste schooldag en leggen uit hoe het in groep één allemaal werkt. Ook leuk om te lezen als je (nog) geen kinderen hebt, maar bijvoorbeeld wel met kinderen werkt.