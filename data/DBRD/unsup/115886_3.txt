Wie veel reist kan veel verhalen en wie veel schrijft kent veel pieken en dalen.
Dat laatste geldt zonder meer voor Kjell Genberg, een veelschrijver die al meer dan 200 boeken op zijn naam heeft staan. Met een dergelijke productie is de kwaliteit uiteraard wisselend. Zijn nieuwste boek Onder vuur overstijgt gelukkig de middelmaat.
Onder vuur telt niet één lang verhaal waarin een speurder op zoek moet naar een misdadiger. Het boek is een caleidoscoop van misdaden die allemaal dwars door elkaar heen lopen. Het is een beetje vergelijkbaar met de voormalige tv-politieserie Hillstreet Blues, waarin ook allerlei zaken om een oplossing schreeuwden. Er wordt een allochtone jongen doodgeschoten, een taxichauffeur afkomstig uit Iran moet meemaken hoe zijn taxi door vandalen volledig wordt vernield, een politieagent wordt doodgeslagen, een heler wordt afgeperst, enkele criminele organisaties bevechten elkaar de macht, een allochtoon meisje ontvlucht haar tirannieke familie en wordt achtervolgd. Eerwraak dreigt.
Spil in dit alles is commissaris Arnold Nyman, een humeurige weduwnaar die een nieuwe geliefde heeft, maar die worstelt met de vraag of hij zijn overleden vrouw ontrouw is. Zijn communicatie met zijn dochter, die pas tot arts is gepromoveerd, is gebrekkig. Ook zijn relatie met zijn superieuren laat te wensen over. Kortom, Nyman heeft het zowel privé als beroepsmatig niet gemakkelijk. Deze vermenging van privé en werk, ooit vakkundig op de kaart gezet door Sjowall en Wahloo en zelfs uitgegroeid tot een Scandinavisch keurmerk, is door Kjell Genberg tot in de perfectie uitgebouwd. Alle personages, of zij nu aan de goede of aan de foute kant van de wet staan hebben problemen die zij de gehele dag met zich mee dragen.
Ook geheel in de Scandinavische traditie, verwerkt Genberg een veelheid aan maatschappelijke problemen ij zijn boek. Een kleine greep: racisme, allochtonen versus autochtonen, eerwraak, vandalisme, moeilijke positie van de allochtone vrouw, bevooroordeelde media die demonstranten voortrekken en politie altijd veroordelen.
Door middel van de veelvuldig wisselende Point of views, probeert Genberg de lezer bij zijn personages te betrekken. Dat lukt aardig, al blijkt duidelijk uit zijn benadering bij wie zijn sympathieën liggen.
Genberg is, net als Appie Baantjer, een schrijver voor de mainstreet. Geen moeilijke woorden of zinnen, geen ingewikkelde plotlijnen, maar problemen en misdaden die dicht bij huis liggen en personages die je kunt aanraken vanwege de grote gelijkenis met kennissen, buren of familieleden die we zelf hebben. Ruzie met je dochter of zoon, met hoofdpijn naar je werk, verdriet na het verlies van een dierbare, boosheid op vandalen of hangjongeren, wie kent de irritaties niet? Kjell Genberg is de spreekstalmeester van het circus. Hij verwoordt onze eigen aanvaringen met criminelen of situaties die ons irriteren. Maar dat niet alleen. In Onder vuur komen ook spetterende actiescènes voor die zo uit James Bond afkomstig hadden kunnen zijn. Het harde leven van alledag gecombineerd met een portie spannende actie, dat is Onder vuur van kaft tot kaft. Goed verteld, vol vaart, realistisch en spannend. Heerlijk die mainstreet..