Dit boek heeft veel weg van een schelmenroman. Maar dan wel een schelmenroman waarin doden vallen, kunststukken ter waarde van honderden miljoenen euro's worden geroofd en een vrouw wordt ontvoerd (die daar overigens niet ongelukkig over is).

Elvin Post schrijft vermakelijk over een kunstroof die door de onverwachte dood van de opdrachtgever iets anders uitpakt dan verwacht. Hoe komen de dieven nu aan het beloofde geld?
Ik heb 'Vals beeld' met veel plezier gelezen. Een echte thriller is het niet, daarvoor is het te luchtig, maar het verhaal steekt goed in elkaar. Ik hoop alleen dat geen enkel museum zo met zijn topstukken omgaat als het museum dat hier beroofd wordt. Alhoewel de gang van zaken in de Kunsthal van een tijdje terug voor het ergste doet vrezen.