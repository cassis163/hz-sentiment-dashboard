Wat een geweldig boek heeft Daan Hermans geschreven! Het verhaal over journalist Evander Clovis houd je van begin tot het eind in de ban.

In het plaatsje Quisco is een huisarts in het niets verdwenen en Evander wordt door zijn hoofdredacteur naar Quisco gestuurd om hier een verhaal over te schrijven.

Zoals de voorpagina van het boek al vermeld: ‘’in Quisco is niets wat het lijkt’’. De inwoners zijn stuk voor stuk bijzonder te noemen, zijn achterdochtig en lijken allen een geheim verleden te hebben. De mensen houden niet van veranderingen en zijn graag op zichzelf. De zeer afgelegen locatie van het plaatsje bevalt hen prima.

Kinderen zijn niet bepaald welkom in Quisco, er woont echter één kind, de dochter van de verdwenen huisarts. Weet zij meer over de verdwijning van haar moeder? Wat kan zij Evander vertellen?

Tijdens zijn verblijf in het plaatsje leert Evander veel over de inwoners van Quisco, maar hij leert ook zichzelf van een heel andere kant kennen.

Het bedrog van Quisco is een spannend en boeiend verhaal met een onverwachte afloop. Een absolute aanrader, de lezer zal zich geen moment vervelen.



Verschijningsdatum 11 juni 2015. Met dank aan Uitgeverij Ambo/Anthos voor het recensie-exemplaar.

Daan Hermans is Daniëlle Hermans die eerder Stil in mij met Esther Verhoef schreef, en in 2008 succesvol debuteerde met Het tulpenvirus dat aan elf landen werd verkocht.