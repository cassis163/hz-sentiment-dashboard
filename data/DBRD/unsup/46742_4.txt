De boeken van Björlind trekken in de boekhandel zeker de aandacht, ook de cover van Zwarte dageraad heeft een mysterieus uiterlijk. De silhouet van de persoon waar zich in het hoofd een doemscenario afspeelt in een mistige omgeving past goed bij de overige covers en valt juist door de rust op tussen alle andere boeken. Op de achterkant een intro in het verhaal die misschien wel net meer weggeeft dan je als lezer graag zou willen, maar zeker nieuwsgierig maakt. De vaste hoofdpersonages Olivia Rönning en Tom Stilton maken ook deze keer weer hun opwachting. Er is tijd verstreken en Olivia blijkt toch gekozen te hebben voor een baan bij de politie, maar is nu zoekende naar haar visie die niet goed past bij de plek waar ze werkt. De keuzes waar ze voor staat zijn niet alleen bepalend voor haar werk maar beïnvloeden ook de manier waarop ze naar anderen kijkt. Ook Tom is veranderd en vooral zijn relatie met Luna staat op een keerpunt. Hij is volwassen geworden, wil andere dingen in zijn leven en maakt daarin bewuste keuzes. Toch kan hij nog steeds even impulsief zijn en juist daardoor is Stilton een boeiend karakter omdat je nooit helemaal zeker weet welke dingen hij gaat doen. Ook andere bekende personages als Luna, Lisa, Bosse en Mette zijn van de partij en vooral bij Mette merk je dat ze ouder word en anders naar haar vak gaat kijken. Wat het duo Björlind goed kan is de personages tot leven wekken en ze herkenbaar maken voor de lezer. De dingen die zij moeten doorstaan en de keuzes die zij moeten maken zijn herkenbaar voor iedere lezer die zelfde dingen tegen kan komen. Hierdoor is makkelijk om met de personages mee te leven en is het ook prettig om nu al voor de derde maal met deze personages een verhaal in te duiken. Een ander zeer sterk punt van Zwarte dageraad, of eigenlijk van de hele serie van Björlind, is dat zij een boek schrijven wat je zo voor je kan zien. Je merkt dat zij ervaren scenario schrijvers zijn en goed in staat zijn om te spelen met snelheid in scenes en weinig woorden nodig hebben om een omgeving tot leven te brengen zodat je als lezer het gevoel hebt dat je aanwezig bent. Het plot kent verrassende wendingen waardoor je tot het einde geboeid blijft lezen hoe het in elkaar steekt. De spanning weet het echtpaar goed vast te houden, ook op de momenten waarin het verhaal iets minder vaart heeft. De onderhuidse spanning die de rassenhaat oproept weten ze goed tot uiting te brengen en hiermee stellen ze een maatschappelijk probleem aan de orde dat zeker niet alleen in Zweden speelt. Zwarte dageraad is een actuele, spannende pageturner in een serie waarvan je hoopt dat de hoofdpersonages nog vele avonturen mogen meemaken.