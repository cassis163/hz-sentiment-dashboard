Ben je een ongekend liefhebber van de Verenigde Staten, dan zal je ongetwijfeld je vingers aflikken bij Amerikaanse lekkernijen. Bij het idee van een échte New Yorkse bagel, een flink stuk cheesecake en/of heerlijke breakfast pancakes met vers fruit, loopt het water je vast al in de mond. Het kookboek 'New York: recepten uit de Big Apple' biedt het allemaal; gewoon in eigen keuken! Maar liefst 130 typische gerechten uit New York komen aan bod in dit kookboek van Marc Grossman. De recepten worden vergezeld met simpele, doch smaakmakende foto’s van de gerechten. Aangevuld met typische sfeerbeelden van New York is dit kookboek, vooral voor VS-liefhebbers, een feest om doorheen te bladeren.

Persoonlijk favoriet zal voor velen het recept voor de typische Cinnamon Rolls zijn; zoete kaneelbroodjes met roomkaas topping. Je moet er wel wat geduld voor opbrengen, want met alle rijs- en baktijd inbegrepen, sta je zo een halve dag in de keuken. Dat wordt daarna dan wel geloond met hemelse Amerikaanse smaaksensaties. Een ongekend succes bij traktaties voor iedere gelegenheid. Of gewoon om jezelf verwennen.

Naast recepten van voornamelijk zoete lekkernijen, wordt er ook aandacht gegeven aan enkele hartige, doch vette gerechten. En dat is eigenlijk ook meteen het nadeel van dit kookboek: je moet niet de calorieën tellen van wat je hiermee op tafel zet. Daarom is dit kookboek meer een soort guilty pleasure, maar wél een smullend Amerikaans festijn.