Annette van Luyk (1962) is geboren en getogen in Den Haag. Na de studies Culturele Antropologie en Communicatie heeft ze lange tijd gewerkt als Sr. Purser bij de KLM, en daarna als Teammanager in de thuiszorg. Voordat ze met schrijven begon had ze acteren als hobby. Ze volgde diverse cursussen en workshops waarbij ze zich leerde in te leven in personages en via improvisatielessen haar fantasie te laten stromen. In 2015 besloot ze dat het tijd werd een langgekoesterde wens in vervulling te laten gaan, een boek schrijven. Als voorbereiding begon ze met een online-cursus thriller schrijven bij Marelle Boersma. Toen eenmaal haar boek gestaag vorderde is ze voor een stukje extra coaching en feedback op bezoek geweest bij Marelle in Portugal.



Ellen is tien jaar geleden gescheiden. De scheiding heeft er flink ingehakt maar ze heeft een leuke baan, een fijne woning en heeft de boel nu weer op de rit. Maar toch mist er iets: een maatje, een minnaar. Ze wil weer verliefd worden. Ze besluit zich in te schrijven op een datingsite. Ze zoekt de meest betrouwbare uit en springt in het diepe. Na een aantal miskleunen komt ze in contact met John Parker. Ze hebben lange gesprekken en Ellen begint verliefd te worden. Ze wil hem graag ontmoeten maar op de een of andere manier gaat er elke keer dat ze afgesproken hebben iets mis en moet John weer verstek laten gaan.

Na de proloog waarin Ellen flink teleurgesteld wordt, wordt er aangevangen met deel 1 van het boek: Luchtkastelen. Een passende titel die al een kleine voorspelling in zich heeft. Ook de andere delen van het boek hebben een bijbehorende titel gekregen. Ellen maakt de eerste stappen in het online datingcircuit. Doodeng, maar haar eenzaamheid is zo groot dat ze geen andere manier weet om iemand te vinden om die lege momenten in haar leven op te vullen. Ze gaat op zoek naar een vlotte vijftiger, zelf is ze net in de vijftig. Vertellend vanuit de eerste persoon zien we hoe Ellen, een slimme en verstandige vrouw, de fout maakt door verliefd te worden op de verkeerde persoon. Zoals het karakter van Ellen neergezet wordt is het niet een vrouw die zich zomaar voor de gek laat houden, een vrouw met de nodige levenservaring, maar toch trapt ze erin.

Er zijn twee verhaallijnen: die van Ellen en die van Solomon, de man die haar belazert. Solomon heeft zo zijn redenen en Ellen is gewoon een vrouw die toch net iets te goed van vertrouwen is. Maar toch laat ze het er niet bij zitten en ze gaat naar Ghana om de man die haar belazert heeft op te zoeken. En dan komt de spanning om de hoek kijken. Spanning die soms hoog wordt opgevoerd wat een positieve bijdrage geeft aan het leesplezier. Annette van Luyk heeft een prettige, toegankelijke schrijfstijl en met Een perfecte illusie zet ze een geloofwaardig en scherp verhaal neer over de gevaren van het online daten. En ze laat niet alleen de kant zien van de benadeelde maar ook die van de fraudeur. Een verhaal dat twee kanten heeft en waardoor je zelfs voor Solomon een beetje sympathie krijgt. Dat iemand de persoon die voor alle ellende heeft gezorgd gaat opzoeken is wat minder geloofwaardig. Zeker als daarvoor naar een land gereisd moet worden waarvan bekend is dat het hier gevaarlijk kan zijn. Maar wel origineel bedacht en dit geeft een verhaal een mooie spanningsboog mee.

Een perfecte illusie is het debuut van Annette van Luyk. Een thriller die vlot leest en doet denken aan de boeken van Suzanne Vermeer of Linda van Rijn. En ondanks dat er soms aan de geloofwaardigheid getwijfeld kan worden, is er zeker de garantie voor wat heerlijke uurtjes leesplezier en heeft de auteur een prima debuut neergezet. Ik ben benieuwd naar haar volgende boek.