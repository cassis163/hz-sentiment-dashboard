Toru Okada is een werkloze man, die plotseling wordt verlaten door zijn vrouw, het waarom is hem echter niet duidelijk.
Voorafgaand aan dit vertrek was hun kat er al vandoor gegaan.

Er breekt een tijd aan waarin hij allerlei mensen aantreft die allemaal even bijzonder zijn, het is teveel om in een notedop samen te vatten, dus daar waag ik mezelf maar niet aan.

Het is het derde boek van Murakami wat ik gelezen heb, en elk boek heeft wel absurde situaties in zich, en dat geldt zeker voor dit boek.
Soms is het vreemd wat je leest, maar door de aanstekelijke manier van schrijven is ophouden met lezen niet aan de orde, sterker nog hoe vreemd het verhaal ook is, je wordt er deelgenoot van.
Voor deze pil moet je wel een paar avonden uittrekken (891 bladzijden), maar dan heb je ook wat.

Mooi vond ik in het nawoord van Murakami, dat hij begint met schrijven en al schrijvende het verhaal pas verzint en bekijkt hij hoe het uit gaat pakken.