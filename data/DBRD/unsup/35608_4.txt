Jorge Salinas Barrio, Johan Westlund (JW) en Mrado Slovovic zijn de drie sleutelfiguren in Snel geld, het eerste deel van de Stockholm trilogie. Jorge is een drugsdealer die spectaculair uit de gevangenis is ontsnapt. JW een student die niet tevreden is met zijn huidige levensstandaard en zo snel mogelijk rijk wil worden. Mrado een Joegoslavische huurling en keiharde crimineel die nergens voor terugdeinst.

Na zijn ontsnapping probeert Jorge uit handen van de politie te blijven, kan geen afscheid nemen van zijn criminele leven, wil het liefst het land uit, maar wil ook op jacht naar de Joegoslaven die ervoor zorgden dat hij gevangen zat. JW werkt als taxichauffeur, maar vindt zijn inkomen niet voldoende om te leven zoals hij wil. Daarom verkoopt hij, aanvankelijk op kleine schaal, cocaine. Mrado neemt binnen de Stockholmse onderwereld een vrij hoge positie in, maar hij wil meer. Wordt gedegradeerd en zint op wraak.

Het verhaal speelt zich vooral af in de onderwereld van Stockholm. Jens Lapidus geeft daarvan een aardig en realistisch overkomende beeld. Wel kun je je afvragen of het allemaal inderdaad zo erg is als wordt beschreven. Zo ja, dan lijkt Stockholm een niet erg veilige stad.

De hoofdstukken hebben afwisselend iedere keer een van de drie belangrijkste personages als hoofdpersoon. De lezer leert hen daardoor vrij goed kennen. Het is al vrij snel duidelijk dat de drie met elkaar te maken krijgen, maar die kennis is niet nadelig voor het verhaal. Het is juist wel interessant om te lezen hoe die stappen worden gemaakt.

De schrijfstijl van Lapidus is wat ongebruikelijk en het is daardoor, zeker in het begin, wel even wennen. Door deze manier van schrijven, leest het boek niet overal even vlot. De grote hoeveelheid straattaal die in het boek voorkomt werkt dat ook niet in de hand. Het duurt even voor je doorhebt wat er precies met een bepaald woord bedoeld wordt.

Het verhaal speelt zich in een redelijke snelheid af, maar echt spannend wordt het nergens. Het plot enigszins uitgezonderd. Dan wordt het wat sneller en spannender. Veel verrassende wendingen kent het boek niet. Dit is niet nadelig want het verhaal blijft op zich wel intrigeren. Hoewel het boek ook wel fragmenten heeft die weggelaten hadden kunnen worden.

Jens Lapidus heeft met Snel geld een goed debuut geschreven. Maar dat hij destijds overladen is met allerlei superlatieve complimenten is een wat overdreven. Want hij moet zichzelf in zijn volgende boeken ook nog bewijzen.