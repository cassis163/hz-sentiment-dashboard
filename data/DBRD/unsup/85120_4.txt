Het gevaar als je eenmaal in Scoop! begint is dat je slaap te kort komt, je sociaal leven even op een laag pitje komt te staan, klusjes blijven liggen. Dit is in ieder geval wat ik ervaren heb, namelijk eenmaal begonnen aan het verhaal wil je verder. Je wil gewoon weten hoe Esmée zich staande houdt op de werkvloer, in haar vriendenkring en hoe het haar vergaat in de liefde.

Het boek leest als een trein. Dit komt met name doordat het boek erg vlot is geschreven, met een fantastisch beeldspraak. Het hele verhaal wordt verteld vanuit het perspectief van Esmée, haar beleving, uitspraken en gedachten gang. Personen worden op een heerlijk humoristische manier neergezet zodat je ze ook direct voor je ziet. Zo leren we Esmée haar oudste vriendin Andrea kennen. Andrea is wat dorps en degelijk maar tegelijkertijd haar steun en toeverlaat, haar rots in de branding. Andrea wordt zo omschreven dat je haar gelijk voor je ziet en haar tevens gelijk associeert met een Andrea uit je eigen omgeving. En dat gebeurt ook met de andere karakters zoals de stadse studievriendinnen van Esmée, Hugo en we leren De Hyena (“Lolien haar lach klinkt precies als het geluid dat hyena’s maken als ze bang zijn. Ik kwam daar laatst achter toen ik mijn badkamer aan het schoonmaken was met ondertussen Discovery op tv. Ineens dacht ik dat Lolien mijn huis was binnengedrongen. Ongerust rende ik mijn woonkamer in, waar het gewoon van de tv bleek te komen.”) kennen, de smeltlachende Rik, Grafzerkje, Robbert Ribbroek.
Esmée ontwikkelt zich gedurende het verhaal van een onzeker, klungelig meisje die zich van alles laat gebeuren naar een meer zelfverzekerde jonge vrouw met lef die situaties in eigen hand neemt.

Wat ik echt fascinerend vind is dat ik vrij vroeg in het boek al wel door had hoe het zat met bepaalde personages en bepaalde situaties en de verhaallijnen al bijna kon uitzetten. Maar dat ondanks deze voorspelbaarheid het boek geen moment saai was. Ik denk dat dit te danken is aan de ontzettend vlotte schrijfstijl en de vele grappige gebeurtenissen rondom deze verhaallijn.

Ik vind Scoop! een aanrader. Het is een heerlijk humoristisch boek waar je je lekker bij kunt ontspannen.