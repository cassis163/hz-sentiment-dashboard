Micheline Mets, de auteur van het boek Spelenderwijs verbinden en hechten heeft ruim 45 jaar ervaring in het werken met kinderen. Ze volgde onder andere een opleiding voor spelagoog en therapeutisch begeleider. Zo kwam ze voor het eerst in aanraking met kinderen met hechtingsproblemen. In 2009 integreerde ze Theraplay® in haar werk als speltherapeut. Ze heeft een eigen praktijk – genaamd Ilmatar – waar iedereen die de grote kracht van contactverbetering aan den lijve wil ervaren terecht kan.

Hechtingstherapie streeft naar veilige, stabiele relaties tussen kinderen en volwassenen. Wat van groot belang is voor een gezonde (persoonlijkheids-) ontwikkeling. Het is inmiddels ook de basis van veel opvoedadviezen en therapieën. Spel speelt bij het verbeteren van gehechtheid een belangrijke rol. Theraplay® is hier een goed voorbeeld van. Ouders leren hiermee hoe ze het samen spelen kunnen gebruiken om de band met hun kind(eren) te versterken. Ieder kind zou zo meer (zelf)vertrouwen kunnen ontwikkelen.

Na een interessant voorwoord van klinisch psycholoog Leony Coppens, start het boek met een belangrijk stuk theorie waar onder meer; het kinderbrein en gedragsverandering door contactverbetering, uitvoerig wordt besproken. Alvorens aan de slag te gaan met de spellen in het boek is het raadzaam eerst dit theoretische gedeelte goed door te nemen, er staan veel bruikbare adviezen in.

Naast de theorie staan er maar liefst 111 eenvoudig uitvoerbare spelletjes beschreven in het boek. Waaronder veel bekende liedjes, zoals: hoofd, schouders, knieën, teen. (Liedjes in combinatie met een spel). Om de bijhorende filmpjes gemakkelijk op het internet te kunnen vinden staan er bij een aantal van deze liedjes QR-codes vermeld die gelinkt zijn aan Youtube-filmpjes.
Bij elk spel staat duidelijk aangegeven voor welke leeftijdscategorie het spel geschikt is, op welke zintuigen het spel effect heeft en op welk onderdeel van Theraplay® (verzorging, betrokkenheid, structuur, uitdaging) het spel van toepassing is. Ook staat er vermeld hoeveel deelnemers er nodig zijn om het spel te kunnen spelen en de eventuele benodigdheden.

Het boek is zeer praktisch en in eenvoudige taal geschreven en sluit als een tweede huid aan op, de van nature aanwezige, interactie tussen ouders en kind. Het staat vol met makkelijk uit te voeren activiteiten om samen te spelen en zo op een onbevangen manier contact te maken met het betreffende kind. Voor (pleeg-)ouders en professionals – die veel met kinderen werken – een nuttig boek.