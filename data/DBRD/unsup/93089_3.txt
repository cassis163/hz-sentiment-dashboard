Totaal onbekend met het oeuvre van Felix Thijssen trof ik dit boek aan. Deel zoveel uit de serie over priv√©-detective Max Winter. Net als de vorige delen heeft dit boek een meisjesnaam als titel. Charlotte is de dochter van Elisabeth, een biseksuele vrouw die onder armoedige omstandigheden met ene Leonoor Brasma samenwoonde. Zij, Elisabeth, blijkt eerder bij een tragisch ongeluk om het leven gekomen te zijn. Leonoor doet dan uit de doeken wie de echte vader is van de achttienjarige Charlotte.

Otto Runing zou die vader zijn, een succesvol zakenman uit Culemborg die met flink wat ellebogenwerk zich boven de grauwe middelmaat heeft uitgewerkt, maar niet zonder vijanden te maken. Hij zit er warmpjes bij, is gelukkig getrouwd en heeft twee schatten van dochters. Maar als een aardschok trekt een siddering door zijn leven als hij geconfronteerd wordt met de dochter van de vrouw met wie hij ooit een buitenechtelijke relatie onderhield. Bij hoog en laag ontkent hij dat Charlotte zijn dochter is. Zijn vrouw weet niet wat ze moet geloven. En als Runing kort daarop vermoord wordt, zet dat haar wereld helemaal op de kop. Ze neemt Max Winter in de arm om uit te zoeken of Charlotte een andere dochter van haar man is. De politie arresteert al snel een verdachte voor de moord: een jongeman die vol zit met wraakgevoelens naar Runing toe, vanwege diens meedogenloos zakendoen.

Hoe het precies met de moord zit, ligt er in dit boek dik bovenop. Wat dat betreft is het een eenvoudig plot. Als lezer heb je wel zo'n idee waar het gaat eindigen. Veel meer speelt de vraag hoe de dader het klaarspeelde. Je zou dit daarom in plaats van een whodunit (wie heeft het gedaan?) een howdunit (hoe is het gedaan?) kunnen noemen. De uiterst sluwe antagonist waarmee Max Winter wordt geconfronteerd, is door Thijssen degelijk uitgewerkt. Winter moet tot het uiterste gaan om zich door een web van list en bedrog te werken. Dit is een intrigerend aspect van de plot hoewel ontwikkelingen soms wel wat spannender geaccentueerd mogen worden. Qua stijl is het echter een prettig leesbaar boek waar ik me geen moment mee verveeld heb.