Kerst op Carnton gaat over Aletta Prescott en Jake Winston ten tijde van de Amerikaanse burgeroorlog. De schrijfster laat de lezers meeleven met Aletta, voor wie de toekomst er niet rooskleurig uitziet. Ze is haar man verloren aan de oorlog. Ze wordt ontslagen en raakt daardoor haar huis kwijt. Hoe moet ze nu voor haar zesjarige zoontje en haar ongeboren kind zorgen? Aletta probeert haar vertrouwen op God te blijven stellen ook al zijn de omstandigheden niet best. Ze solliciteert op een tijdelijke baan als kokkin op Carnton, waar een kerstmarkt wordt georganiseerd door de Vrouwenhulpvereniging. Kapitein Jake Winston is scherpschutter, maar raakt gewond en kan zijn werk niet meer uitoefenen. Hij krijgt de taak om te helpen bij de kerstmarkt. In het begin heeft hij geen hoge pet op van de manier waarop de dames denken de soldaten behulpzaam te zijn. Maar al snel krijgt hij respect voor hun inzet en onderlinge gemeenschap.

Kerst op Carnton is een kort, maar volledig verhaal. Het is een introductie van een nieuwe serie over Carnton. Het huis op de sfeervolle voorkant van het boek is het bestaande Carnton in Franklin, Tennessee. Een aantal personages zoals de sympathieke kokkin Tempy heeft daar echt geleefd en ook de vrouwenhulpverenigingen zijn daadwerkelijk actief geweest tijdens de Burgeroorlog. Tamera Alexander heeft deze historische feiten boeiend verweven met een fictief verhaal. Het geeft een goed beeld van de vrouwen die achterblijven terwijl hun mannen vechten of sterven in de oorlog. Hun strijd om in hun onderhoud te voorzien, hun verdriet en rouw, hun schuldgevoel wanneer ze weer iets gaan voelen voor een andere man. Ook al is er leed en zoeken ze steun bij elkaar, er is ook ruimte voor plezier. De periode waarin het verhaal zich afspeelt, rond Thanksgiving en kerst, geeft het boek net even wat extra sfeer. Een leuke toevoeging zijn de recepten achterin het boek van de gerechten die genoemd worden. Ook staan er gespreksvragen voor een leesclub.