Wanneer Alexandra Wijkner met doorgesneden polsen in haar badkuip wordt gevonden is dat de start van een politie onderzoek, onder "leiding" van, de wel heel verwaande, hoofdinspecteur Bertil Mellberg. Hij laat echter al het werk over aan Patrik Hedström en zijn collega's om later zelf met de eer te gaan strijken.

Alexandra wordt aangetroffen door Eilert Berg, die zo nu en dan wat klusjes voor haar doet. Wanneer hij na zijn ontdekking naar buiten gaat om hulp te halen komt hij Erica Falck tegen en zo raakt ook zij betrokken bij deze zaak. Zij is een vroegere vriendin van Alexandra. In eerste instantie lijkt het er op dat Alexandra er voor heeft gekozen om zelf haar leven te beëindigen maar al snel blijkt dat het toch anders in elkaar zit dan het lijkt.

Omdat Erica schrijfster is verzoekt de familie haar om een in memoriam te schrijven. Zij heeft ruim 25 jaar geen contact meer met Alexandra gehad, en daarom vindt zij dat zij dat niet zomaar kan doen en zij gaat dan ook op onderzoek uit. Hierbij stuit zij op dingen waarbij zij haar vraagtekens zet. Wanneer ook Patrik weigert om zomaar aan te nemen dat de dader, die door Mellberg naar voren wordt geschoven, ook inderdaad de dader is, gaan ze samen op onderzoek uit en zo ontdekken ze een jarenlang bewaard geheim. Tussen de drukke bezigheden door bloeit de liefde tussen Erica en Patrik op.

Ik heb echt genoten van dit boek en had het dan in no-time uit. Alleen de uitgebreide beschrijving over de ontluikende liefde met alle onzekerheden van dien had voor mij wel wat minder gemogen. Het is leuk dat er tijdens een onderzoek een liefde ontstaat maar iets minder was ook goed geweest. Ik had ook vrij snel door wat het geheim zou moeten zijn maar de uiteindelijke plot had ik toch ook pas op het laatste moment door.