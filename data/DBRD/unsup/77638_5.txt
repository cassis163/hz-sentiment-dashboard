‘Ithana’ van Dianne Arentsen is een uitstekend debuut in meerdere opzichten. Niet alleen vanwege haar verkenning van kleursymboliek, maar ook haar personages, het verhaal en fantasie, maken dit boek uitermate boeiend.
In het verhaal speelt groen een belangrijke betekenis. Volgens de christelijke symboliek is groen een kleur, die tussen het blauw van de hemel en het rode van de hel zit. Ook is het de kleur van hoop, verbinding, rust, vrede en jeugd. In de Middeleeuwen schreef Hildegard van Bingen over viriditas (= groenheid). Zij gebruikte het als vergelijking voor geestelijke en lichamelijke gezondheid. De auteur verkent al deze aspecten van groen op een creatieve wijze: traditioneel of contrasterend.
Ook bevat ‘Ithana’ intrigerende personages. Het boeiende van Ithana is dat ze niets meer weet van haar verleden. In het kamp waar ze leeft, volgt ze zware gevechtstrainingen. De queeste van Ithana dwingt haar uit haar kleine, veilige wereld te gaan, waardoor er veel gebeurtenissen in gang worden gezet. De ontwikkeling die Arentsen haar hoofdpersonage laat doormaken is heftig, maar levert heerlijke coming of age fantasy op.
Verder verdient de fantasie van deze schrijver een compliment. Sondar, de wereld die ze met haar verbeelding geschapen heeft is prachtig. De oerags, wevers, morijzen en farzels zijn enkele bewoners van Sondar, die door de auteur overtuigend worden neergezet in het verhaal.
Tot slot wil ik dit prachtige, creatieve boek met geweldige personages aanraden aan de fans van coming of age fantasy, die nieuwsgierig zijn naar werk van eigen bodem.