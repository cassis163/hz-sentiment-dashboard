Het laatste verbond is een spannende actiethriller vol plotwendingen gebaseerd op het mysterie van Rennes-le-chateau.

In het eerste deel van het boek ligt het accent op het mysterie van de Ark van het verbond en Rennes-le-chateau. Met name de scenes die in het verleden spelen, zijn mooi geschreven. De schrijver creëert in slechts enkele hoofdstukken een rijk geschakeerde belevingswereld waarin je direct meevoelt met de hoofdpersonen. De schrijver laat hier zien dat een mooie schrijfstijl en een thriller wel degelijk hand in hand kunnen gaan.

In het tweede deel van het boek maken we kennis met de hoofdpersoon Diederik. In het begin spelen de mysteries (en intriges) rond Rennes-le-chateau nog een grote rol, maar algauw ontwikkelt het verhaal zich tot een actiethriller. Wat volgt is een spannend kat en muis spel door het gangenstelsel onder Rennes-le-chateaus vol plotwendingen en een vrij onverwacht einde. De korte hoofdstukken met perspectiefwisselingen lezen prettig en vlot en zorgen voor een gedoseerde opbouw die de spanning goed opvoeren.

Een aantal zaken, zoals de rol van het Vaticaan, de Euler Code en de Helderenbergverzen, waren weinig uitgewerkt en werden zonder enige context in het verhaal geïntroduceerd. Hierdoor heb je als lezer telkens het gevoel dat deze zaken uit de lucht komen vallen; alsof je ergens overheen gelezen hebt.

In deel 1 en het begin van deel 2 spelen de gevoelens van de personages een grote rol en wordt het verhaal zoals eerder gezegd prachtig geschreven. Later ontwikkelt het verhaal zich tot een thriller. Het mooie taalgebruik raakt hiermee iets op de achtergrond. Fijn, want zo zit het de actie niet in de weg. Maar ook jammer, want juist dat mooie taalgebruik maakte deel 1 zo goed en veel intenser.

Door alle actie en het gebrek aan context raak je als lezer de band met de personages enigszins kwijt, waardoor het einde – helaas – minder impact heeft dan het had kunnen hebben.

Al met al is Het laatste verbond een spannende en goed geschreven actiethriller met voor de liefhebber helaas iets te weinig historische achtergrond en mysterie.