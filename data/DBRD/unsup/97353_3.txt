Nic wordt door haar broer gebeld, ze moet naar het ouderlijk huis komen in Cooley Ridge. Eerder is haar vader tijdelijk in een tehuis opgenomen omdat hij vaak in de war is, maar het tijdelijke wordt voorgoed en het ouderlijk huis moet verkocht worden. Alleen haar vader wil niet tekenen. Tien jaar geleden is Nic naar Philadelphia vertrokken, niet lang na de verdwijning van haar beste vriendin Corinne, een verdwijning die nooit is opgelost. Tyler, de ex-vriend van Nic, is momenteel aan het daten met Annaleise en een paar dagen nadat Nic in Cooley Ridge is aangekomen, verdwijnt Annaleise spoorloos. Oude wonden worden opengereten en ondertussen raakt de vader van Nic steeds meer in de war. Of is het juist een kern van waarheid wat hij wil vertellen…

In deel 1 van Vermiste Meisjes arriveert Nic in Cooley Ridge, waar ze ontvangen wordt door haar broer Daniel. Herinneringen komen naar boven, wat er toen toch met Corinne is gebeurd, Nic kan dit niet loslaten. Als dan Annaleise verdwijnt is Nic vastbesloten erachter te komen wat er met deze vrouwen is gebeurd. Iedereen die toen met de zaak Corinne te maken had woont nog in Cooley Ridge en Cooly Ridge is een plek waar je altijd blijft wie je bent. Na de verdwijning van Anneleis was het hele dorp in de ban van de angst, allemaal zochten ze naar antwoorden. Maar Cooley Ridge was ook een dorp vol met leugenaars…
In deel 2 zijn we twee weken verder, maar in plaats van dat er in chronologische volgorde naar voren wordt verteld, begint het verhaal bij dag 15 en gaan we terug naar dag 1, de dag dat Nic in Cooley Ridge is aangekomen. Deel 3 begint weer bij dag 15, de dag van de onthulling van de waarheid.

Aparte manier van vertellen, mooi bedacht, maar ook best wel verwarrend en vooral in het begin is het lastig om Vermiste meisjes goed te volgen. Ik moest regelmatig terugbladeren en me goed concentreren om bij het verhaal te blijven. Maar toch hangt er ondertussen wel een spanningsveld en wilde ik een antwoord op de vraag wat er met de vrouwen was gebeurd. En dan is er op een gegeven moment een omslagpunt waar het verhaal steeds interessanter wordt en de spanning hoog opgevoerd wordt. Dan is er ook geen houden meer aan en het ene geheim na het andere geheim wordt onthuld. Deze openbaringen verrassen volledig en langzaam rolt het verhaal zich uit en dan ontdekken we op wat voor unieke wijze Vermiste meisjes in elkaar is gezet.

Megan Miranda schreef eerder diverse Young Adult-titels. Vermiste meisjes is haar thrillerdebuut. Het is even lastig om in het verhaal te komen maar het is de moeite waard om door te lezen en eenmaal over de helft was ik meer en meer overtuigd.

3,5*