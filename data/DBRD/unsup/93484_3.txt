Een schitterende middag van Gin Phillips is een spannende thriller over de band tussen een moeder en haar kind, welke ze in tijden van nood met hand en tand verdedigen en beschermen zal.

Joan is samen met haar vierjarig zoontje Lincoln in de dierentuin. Een uitstap die ze geregeld maken.
Tegen sluitingstijd begeven zij zich naar de uitgang. Plots horen zij schoten en ziet Joan mensen op de grond liggen. Dit is niet ok. Met Lincoln op de arm vlucht ze de dierentuin in en verstoppen ze zich in een leeg hok.
Vanaf nu proberen zij zich zo stil mogelijk te houden en hopen ze dat er snel hulp komt.
Met haar mobieltje heeft ze contact meet haar man, tot op het ogenblik dat de schutters dicht bij haar schuilplaats komen en ze de telefoon op goed geluk ver genoeg weggooit om de daders van de slachting in de dierentuin af te leiden.
Zijn er nog andere slachtoffers die zich verschuilen, wanneer maakt de politie een einde aan deze slachting, .. allemaal vragen die bij Joan opkomen.

Deze psychologische thriller is opgebouwd uit verschillende hoofdstukken gaande van
16.55 uur tot 20.05 uur. Uur waarop ze zich opmaken om de dierentuin te verlaten en het tijdstip waarop ze hulp krijgt van ordehandhavers.
De auteur bouwt de spanning en de verhaallijn gestaag op. Ondertussen leren we uit het oogpunt van Joan haar blik op een dierentuinbezoek kennen en hoe dit kan ontaarden in een ware nachtmerrie.
De actie in het boek is erg realistisch en niet ondenkbaar in deze tijden van terrorisme. Het boek verwijst ook naar de schietincidenten in Amerikaanse scholen.
Het verhaal op zich is zeker geloofwaardig en doet de lezer mijns inziens nadenken over wat men zou doen in zulke of in een gelijkaardige situatie.
Scherm ik voor mezelf, geef ik hulp aan anderen, of is het ieder voor zich?
Het boek beschrijft ook de emoties, de gedachtegang van verschillende volwassenen en van haar zoontje.

Deze thriller kon mij matig boeien en is geen pageturner, maar wel heel goed geschreven met gedoseerde spanning, goede opbouw en mooie – voorspelbare – plot.