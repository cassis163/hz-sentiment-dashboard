In 2008 al verscheen dit boek- in eigen beheer. Dan weet je dat de kans dat je boek wordt opgemerkt niet heel groot is en inderdaad is Jeremy Jago: Het geheim van de passage toen vrijwel onopgemerkt gebleven. Vorig jaar is het opnieuw uitgegeven en wel bij Uitgeverij Zilverspoor, waar Nederlandse thriller-, Fantasy- en SF-auteurs een reëlere kans maken het Grote Publiek te bereiken. Deel twee en deel drie –ook al eerder uitgegeven- zullen binnenkort verschijnen.
De nieuwe omslag is prachtig, Fantasy-liefhebbers zullen zich er meteen toe aangetrokken voelen. Ook de keuze voor een pseudoniem is een slimme zet. Melissa Skaye klinkt lekker, een beetje buitenlands (word je als Fantasyschrijver meteen serieuzer genomen, raar maar waar) Op de achterflap wordt Jeremy Jago aangewezen als opvolger van Harry Potter. Ook slim. Hoewel…

De grootste overeenkomst met Harry Potter: Jeremy Jago is een dertienjarige wees die ontdekt dat hij magische krachten heeft. Jeremy heeft één vinger teveel waarmee hij magie letterlijk binnen handbereik heeft. En ook Jeremy ontdekt het bestaan van een andere wereld. Na een ongeluk tijdens een ballonvaart belanden hij en zijn beste vrienden Cherry en Semi op het magische eiland waar hij ooit woonde met zijn ouders. Als Jeremy hoort dat zijn vader nog leeft kan hij niet wachten om hem op te speuren. Maar Madison, de wrede heks die eerder het leven van zijn ouders verziekte, heeft het op hem voorzien en wil het geheim van de passage ontfutselen.

Wie zich wil meten met J.K. Rowling moet wel van héél goede huize komen. Niet voor niets groeide haar Potter-serie in no time uit tot wereldberoemd fenomeen, een instant klassieker van het formaat Lord of the Rings. Jeremy Jago: Het geheim van de passage is inderdaad ‘een navolger van’. Een van de velen, op zich niet een van de minsten. De magische sfeer zit er goed in, Jeremy Jago is een leuke, vlotte jongen en zijn avontuur is spannend genoeg. Hierbij trouwens opgemerkt dat het boek het meest geschikt is voor lezers van twaalf tot vijftien jaar. Er zullen zeker ook wel oudere lezers zijn die het boek weten te waarderen, maar volwassen Rowling-fans komen bedrogen uit. Zo rijk en virtuoos als de Harry Potter serie is dit boek gewoonweg níet- een conclusie die hier getrokken moet worden als de vergelijking dan toch wordt voorgesteld.

Skayes schrijfstijl is wel prettig leesbaar, al wordt haar verhaal helaas af en toe ontsierd door slordige taalfouten en minder fraaie verwoordingen. Ook qua verhaalopbouw had enige extra redactionele bewerking voor meer spanning kunnen zorgen. Zo wordt er pas aan het eind van het boek echt aandacht besteed aan (de ontwikkeling van) Jeremy’s magie. Ook blijft onduidelijk waarom de passage uit de titel nu precies zo belangrijk en gevaarlijk is. Iets wat hoogstwaarschijnlijk wel aan de orde gaat komen in het tweede deel. Want al gaat de vergelijking met Rowling niet echt (en dus een beetje onhandig) op, eerlijk is eerlijk: wie begint aan Jeremy Jago wil wel méér. En laat Skaye nou van plan zijn om in totaal acht delen te schrijven. Heeft ze alle gelegenheid om zich verder te ontwikkelen. En om opgemerkt te worden, want de belofte is er.