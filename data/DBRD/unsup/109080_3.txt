Net nadat ik het thriller debuut “Lieve edelachtbare” van Max van Olden uit had, verscheen op Hebban de mogelijkheid om je in te schrijven voor zijn 2e thriller “de juiste man”. Max van Olden, die in zijn dagelijks leven werkt als advocaat verraste me met zijn eerste, Schaduwprijs voor het beste thrillerdebuut winnende boek, daarom was ik erg benieuwd of hij het open eind in zijn eersteling nu zou afmaken. Dat deed hij niet, misschien in zijn 3e boek? De juiste man speelt zich opnieuw af in de advocatuur. Het is het jaar 1996. Oscar Seefeld en Alexander Henzel zijn advocaat, collega’s en concurrenten om partner in de maatschap te worden. Na een lange cursusdag die wordt afgesloten met aardig wat drank, gebeurd er een ongeval met dramatische gevolgen. Dan springen we 20 jaar in de tijd. Alexander is opgenomen in de maatschap en zeer succesvol en Oscar is lang geleden ontslagen, gescheiden, vele kilo’s aangekomen en verhuisd naar een deprimerend flat. Oscar is overtuigd dat Alexander 20 jaar geleden de schuldige was van het ongeval en met behulp van zijn jonge vriend Jasper probeert hij op allerlei, soms wat ongeloofwaardige, manieren dit te bewijzen. Max van Olden schrijft in begrijpelijke taal, met goed te lezen zinnen. Het verhaal heeft een mooie opbouw met een duidelijke climax. Af en toe is een situatie of handeling wat “over the top” om geloofwaardig te zijn, maar ondanks dat is het een prettig leesbaar boek geworden, waar ik wel wat meer van verwacht had na het lezen van zijn eerste boek.