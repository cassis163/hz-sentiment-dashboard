Wat een kanjer van een boek zeg ... genieten doe je vanaf zin één, wanneer je kennismaakt met Albert, jonge soldaat in een loopgraaf in Frankrijk, 1918.

Hij valt onder het commando van luitenant Pradelle, die hij absoluut niet moet.

Wanneer deze "last minute" beslist om nog enkele soldaten als verkenners richting de Duitse kant te sturen, loopt dit fataal af. Albert komt hierdoor zelf in een stroomversnelling van gebeurtenissen terecht, en leert door een eerder dramatische samenloop van toevalligheden, zijn latere boezemvriend Edouard kennen.

Het lot brengt deze twee jongemannen samen voor de rest van hun leven, en ze besluiten op hun eigen manier wraak te nemen om zo het geleden leed te compenseren...

De manier waarop Lemaitre dit alles beschrijft, is zo subliem, een heerlijk evenwicht tussen drama, heroïek, ironie, en humor. Zijn personages worden tot in detail aan de lezer voorgesteld, met een indrukwekkende karakteranalyse en een fijngevoeligheid die "raakt". De omstandigheden die op hun weg komen, worden soms heel filmisch beschreven, als het ware in slow-motion, wat zeer aangenaam is bij het inbeelden van de gebeurtenissen.

Alleszins krijg je een andere kijk op de Groote Oorlog, en kan je alleen maar achterblijven met enorm veel respect voor al die jongens die voor het vaderland gestreden hebben ... Gelukkig krijg je in dit boek ook veel knipogen, het is niet allemaal kommer en kwel.

Lemaitre toont zich een ware kunstenaar des woords, en bevestigt met dit boek wat ik al had begrepen uit zijn thriller "Alex": van deze auteur wil ik nog héél veel werk lezen ! Vijf sterren.