Niet te filmen, het nieuwe boek van Sophie Kinsella, is haar eerste YA boek.

Het boek begint meteen al op de zo kenmerkende stijl van Sophie Kinsella, je wordt meteen het verhaal ingesleurd.
Dit verhaal wordt verteld door Audrey, een meisje met een angststoornis dat, door een voor de lezer nog onbekende gebeurtenis, al tijden niet meer buiten komt en alles bekijkt door haar zonnebril.
Haar broer is verslaafd aan computerspelletjes, haar moeder draait door en haar vader laat alles maar gelaten over zich heen gaan. Een familie die garant staat voor hilarische situaties.
We worden weer getrakteerd op de bekende humor van Sophie Kinsella, ondanks het toch sombere onderwerp.
Als Audrey met een vriend over haar problemen kan praten, krijgt ze meer zelfvertrouwen en probeert ze haar leven weer op te pakken. Uiteraard gaat dit niet zonder slag of stoot.
Het verhaal geeft een kijkje in het leven van een angstige tiener en door dit boek begrijp je meer waarom iemand zo getraumatiseerd kan raken door bijvoorbeeld pesten. Dit gedrag is de laatste tijd veel in het nieuws en dit boek speelt daar goed op in.
Uiteraard is dit een boek van Sophie Kinsella en dus zijn er ook romantische ontwikkelingen.

De karakters in dit boek zijn heel erg goed beschreven, naast Audrey is haar moeder een van mijn favorieten in dit boek. Haar broer en vader zijn bij vlagen ook heel herkenbaar.

De schrijfstijl is heerlijk, je leest het boek in een rap tempo uit. De cover is ook erg goed gekozen, dit is echt Audrey met haar zonnebril (let ook op haar handen!).
Ik vind dit een heel erg geslaagd YA debuut van de auteur en van mij mag ze, naast de Shopaholic-serie, nog meer van deze boeken schrijven.