De zusterklokken is een roman van Lars Mytting. Deze Noorse auteur heeft al een aantal boeken op zijn naam staan zoals het bekroonde De vlamberken, de bestseller De man en het hout en Paardenkracht.

De zusterklokken speelt zich af in Butangen, een afgelegen dorpje in Noorwegen in het jaar 1880. De hoofdpersonen zijn Astrid Hekne, een boerendochter die een andere toekomst voor zichzelf ziet dan het gebruikelijke trouwen en kinderen krijgen, Kai Schweigaard, de nieuwe dominee in het dorpje die grootse plannen heeft om een nieuwe kerk te bouwen en de Duitse architectuurstudent Gerhard Sch√∂nauer, die naar het dorp komt met de opdracht er voor te zorgen dat de oude staafkerk wordt afgebroken en in Duitsland opnieuw opgebouwd.

In deze staafkerk hangen twee bijzondere klokken, die ooit geschonken zijn door een voorvader van Astrid ter nagedachtenis aan zijn overleden dochters, een Siamese tweeling die jong zijn overleden. Astrid wil niet dat de klokken uit het dorp verdwijnen en bedenkt een plan om de klokken te behouden. Zij heeft hierbij de hulp nodig van Kai en Gerhard. Maar omdat Kai verliefd is op Astrid en zij inmiddels een relatie heeft met Gerhard, handelt de dominee op het beslissende moment uit jaloezie toch anders. Dit besluit heeft verstrekkende gevolgen voor alle betrokkenen.

De zusterklokken is een prachtig geschreven roman. De lezer waant zich in het dorpje Butangen door de uitgebreide beschrijvingen van de mensen, de gebouwen en de natuur. Het harde, ruwe leven in het boerendorp in zeer wisselende weersomstandigheden wordt invoelbaar neergezet. Het contrast tussen enerzijds het geloof van de dominee en anderzijds het geloof in bovennatuurlijke krachten van de bevolking wordt mooi uitgewerkt. De relaties tussen de drie hoofdpersonen worden subtiel en herkenbaar weergegeven. Het verhaal is pakkend en dwingt tot verder lezen. Kortom, lees dit boek!