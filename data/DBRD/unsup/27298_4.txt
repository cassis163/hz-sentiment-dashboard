I see London, I see France is het eerste boek in een duologie. Sidney en Leela zijn beste vriendinnen en besluiten om samen een maand door Europa te reizen. Sidney vertrekt echter met een klein hartje, omdat ze nu haar zusje en haar moeder alleen moet achterlaten terwijl zij altijd voor haar moeder gezorgd heeft. De reis is nog maar nauwelijks begonnen wanneer Leela op het vliegtuig haar ex Matt tegen het lijf loopt, samen met diens knappe vriend Jackson. Leela is woedend en hoopt dat ze Matt heel de reis niet meer tegen het lijf zal lopen. Maar dat draait toch anders uit… Het viertal raakt tijdens hun reis in knotsgekke situaties verzeild, met als hoogtepunt Amsterdam. De reis verloopt echter niet altijd harmonieus, de spanningen tussen de meisjes en de jongens lopen hoog op en ook tussen Sidney en Leela gaat het niet altijd gemakkelijk. Tijdens de reis worstelt Sidney dan ook met heel wat dilemma’s: had ze haar moeder wel mogen achterlaten samen met haar zusje? Moet ze kiezen voor haar beste vriendin of mag zij ook eens voor zichzelf kiezen? De reis is voor Sidney veel meer dan een plezierreisje, tijdens de reis ontdekt ze zichzelf en durft ze te veranderen. Na het viertal gevolgd te hebben door heel Europa, samen met de vrienden die ze onderweg maken, eindigt het verhaal heel mooi in Griekenland. Op het einde van het verhaal is er ook een kleine sneak peek naar het volgende boek dat héél nieuwsgierig maakt!

I see London, I see France is een heerlijk zomers boek dat je doet verlangen om te reizen! Enerzijds zijn de beschrijvingen van de plaatsen die de personages bezoeken heel concreet en kan je allerlei dingen herkennen. Anderzijds weet Sarah Mlynowski alle typische momenten van de zomer en reizen vast te leggen: liefde, vriendschappen, onbezorgdheid, nog niet willen dat je terug naar huis moet,… Je krijgt echt het gevoel dat je erbij bent en weet goed wat de personages doormaken. Daarnaast belanden de vier vaak in hilarische situaties. Hoewel dit enerzijds een lichte zomerse contemporary is, worden ook thema’s van mentale gezondheid en zelfontdekking aangehaald wat het geheel wat dieper maakt maar niet te zwaar. Een pluspunt is de diversiteit van de personages. Kortom, I see Londen, I see France is zeker een aanrader als je op zoek bent naar een zomerse YA contemporary!