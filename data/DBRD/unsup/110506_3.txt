Brent Oliver is de grote ster van het IJshockeyteam de Las Vegas Wolves, maar hij feest er volgens het management iets te hard op los. Lifecoach Aubrey wordt daarom ingehuurd om daar verandering in te brengen. Een nogal ongewone ontmoeting is het startpunt van hun zakelijke relatie - of wordt het meer?

Natuurlijk wordt het meer! Laten we dat meteen voorop stellen: IJskoud Verlangen stelt je niet teleur. De romance tussen Brent en Aubrey ligt vanaf hun eerste ontmoeting voor de hand, maar dat is helemaal niet erg. IJskoud Verlangen is een echte new adult met een sterk seksueel tintje. Zeg maar gerust: tint. De seksscènes vliegen je om de oren, wat op zichzelf niet verkeerd is omdat ze gewoon erg lekker zijn geschreven (no shame there!). Wel voelt het ontzettend Amerikaans aan. De gedachten aan seks die op de stomste momenten geuit worden, hoe waarheidsgetrouw dat ook mag zijn, halen op sommige momenten flink de vaart uit het verhaal.

Ook erg Amerikaans is het vele onnodige gevloek in IJskoud Verlangen. De woorden ‘verdomme’ en ‘verdomd’ vliegen je net zo vaak om de oren als de seksscènes. Daar moet je dan ook tegen kunnen, want prettig is anders.

Al die mindere kanten aan ‘IJskoud Verlangen’ nemen niet weg dat je gewoon vanzelf meegezogen wordt in het verhaal en de turbulente liefde tussen Brent en Aubrey. Het mooie is ook dat ze om en om hun verhaal vertellen, waardoor je letterlijk alles meemaakt. Het gevoel bij deze twee jonge mensen wordt vergroot doordat ze je als lezer regelmatig rechtstreeks aanspreken: “Vandaag zit ik met Brent opgescheept. Laat je niet op het verkeerde been zetten door de manier waarop ik dit zeg, want stiekem verheug ik me erop.”

Met IJskoud Verlangen heeft S.R. Grey een heerlijk boek geschreven voor iedereen die zin heeft in een seksueel avontuur. Een waarschuwing is daarbij op zijn plaats: vermijd lezen op openbare plekken en kruip met dit boek onder je eigen dekens...

Met dank aan Tinteling Romance!