Het boek is lezenswaardig en zeer amusant. Het is vlot geschreven in begrijpelijke taal.
Het behandelt een oud thema: de haat van een principieel zachtaardig persoon die, indien tot het uiterste gedreven, in staat is tot het ultieme : moord. Het doet mij denken aan de film van Sam Peckinpah “Straw Dogs”.
De beschrijving van deze haatgevoelens is zeer intens: “ ik wil dat ze langzaam stikken in hun slechtheid …en hun as tussen de drollen meedrijven tussen kapotte accu’s vol bijtend zuur ..waarbinnen het stinkt naar rottend vlees”

Op knappe wijze wordt beschreven de cultuur die er heerst in het bedrijfsleven: een “eyeopener” voor mij die er nooit in aanraking mee is geweest. Er wordt ruimschoots aandacht besteed aan het schetsen van personen en situaties, waarbij fantasie en werkelijkheid soms niet van elkaar te onderscheiden zijn: speelt een situatie zich werkelijk af of alleen in het hoofd van Jack. De beschrijvingen zijn ronduit boeiende stukken proza. De vele erotische scenes, vooral die waarbij een stoel een bijrol vervult, geven het verhaal een humoristisch sausje.

Pas op 2/3 van het boek ontvouwen Jack en Barend hun moordplannen en gaat het verhaal verder in de uitwerkingen ervan. Ook hier worden omstandigheden dusdanig levensecht beschreven dat de lezer als het ware in een film zit. Meer dan dat, alle zintuigen worden geprikkeld, zelfs door geuren.

Kortom, ik heb mij vermaakt met het boek.
Het is amper voor te stellen dat dit verhaal uit de pen komt van een debutant, ik heb boeken van broodschrijvers in handen gehad, die ik reeds na enkele bladzijden terzijde heb gelegd.
Ik kijk uit naar een vervolg. Vier sterren.