Een wandelaar ontdekt het levenloze lichaam van het tienermeisje Natasha in een rivier. Alle hoop lijkt verloren, maar na dertien minuten keert ze terug naar het rijk der levenden. Tijdens het onderzoek naar de dader blijkt algauw dat bijna iedereen uit Natasha's omgeving duistere geheimen heeft en het populaire meisje niet zo geliefd was als werd gedacht. Was wat haar overkwam een ongeluk? Of zit er meer achter? Becca, Natasha's voormalige beste vriendin, maakt alles vanop de eerste rij mee en raakt algauw verstrikt in een web van intriges dat zij onbedoeld zelf mee heeft gesponnen.
De Britse auteur Sarah Pinborough is met 13 minuten niet aan haar proefstuk toe. Met een tiental boeken op haar naam en haar ervaringen als scenarioschrijver heeft ze de nodige literaire bagage die zich duidelijk laat voelen in deze slim geconstrueerde en scherpe young adult-thriller waar het detectiveverhaal hand in hand gaat met maatschappijkritische beschouwingen.
De zoektocht naar een verklaring voor Natasha's ongeluk en de mogelijke dader vormt de rode draad en is eenvoudig te volgen, wat maakt dat het ruimte biedt aan het belichten van de niet altijd even rooskleurige leefwereld van jongeren en de druk die ze elkaar opleggen.
‘Woorden waren een soort omheining van prikkeldraad rond de tieners in dit plaatsje, woorden konden je beschadigen en verstikken.’
Het verhaal wordt verteld vanuit verschillende standpunten en in verschillende literaire vormen (onderzoekverslag, interview, dagboekfragment et cetera). Ze sluiten naadloos bij elkaar aan en Pinborough weet voor elk personage een unieke stem te construeren. Deze persoonlijkheden zijn ook nog eens onbeschaamd realistisch. Alle betrokken personen hebben elk hun eigen lelijkheid die ze krampachtig verbergen voor de buitenwereld, maar die zich steeds opnieuw manifesteert. Hier geen perfecte vriendschappen waar iedereen alles voor elkaar overheeft, wel kwetsbare menselijke relaties die niet gevrijwaard zijn van jaloezie of concurrentiestrijd.
Het is moeilijk om niet de link te leggen met de populaire Amerikaanse tienerdramaserie 13 reasons why, gebaseerd op de young adult-roman van auteur Jay Asher. Het verhaal over een tienermeisje dat door middel van cassettebandjes de aanloop naar haar zelfmoord reconstrueert heeft inderdaad een gelijkende rauwe thematiek die de nodige gespreksstof biedt, maar daar houdt het ook op. 13 minuten staat volledig op zichzelf en blijft grotendeels weg van bekend terrein.
Pinborough mag dan onverbloemd en confronterend uit de hoek komen, het entertainmentgehalte blijft te allen tijde zegevieren, mede dankzij de ongecompliceerde schrijfstijl. Deze trefzekere mix zorgt ervoor dat 13 minuten intrigeert, bezweert en zich moeiteloos een weg baant naar het lezershart.