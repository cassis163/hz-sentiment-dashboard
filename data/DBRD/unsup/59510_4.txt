Marique Maas, een pseudoniem van bestsellerauteur Esther Verhoef, bewijst in haar nieuwste boek dat schrijverschap een vak kan zijn. Haar vakmanschap treft men aan op elke bladzijde: in de soepele opbouw van de zinnen, in de schijnbaar moeiteloze voortgang van het verhaal, in vloeiende, natuurlijke dialoog, in de onbevangen sfeer waardoor de lezer zich midden in het gebeuren waant. Als ‘Peeping Tom’ natuurlijk, maar het gaat dan ook om seks. Wat tevens de kern van het probleem is. Want zelfs de meest begenadigde schrijver komt in de problemen als er niets anders aan de seks wordt toegevoegd dan seks. Want op den duur kent het omschrijven van ’s werelds meest geliefde bezigheid toch een aantal beperkingen.

Mister Design, Daniel Holland, een ravissant rijke ondernemer, heeft een hartstochtelijke relatie met de jonge Nadine. Daniel, een buitengewoon aantrekkelijke en seksueel onverzadigbare man, heeft een verleden van vele relaties en experimenten achter de rug. Hij voelt zich aangetrokken tot de relatieve onschuld en onervarenheid van eye candy Nadine en vooral tot haar vermogen om volop te genieten van de mooie dingen des levens, een vermogen dat hijzelf en zijn blasé vrienden en collega’s zijn kwijtgeraakt.

Omringd door het meest luxueuze wat een leven kan bieden, vindt Daniel dat “als alles voor het grijpen ligt, niets speciaal meer is”, en “in een wereld vol overvloed vind je de ware schoonheid in schaarste.” Hij is dan ook bereid om zijn wilde jaren achter zich te laten en met Nadine te werken aan een monogame relatie. Hij onthult aan Nadine zijn schandalige verleden met exclusieve feesten vol seksuele experimenten met talloze mannen en vrouwen en verwacht van haar vertrouwen en acceptatie. Dit valt Nadine zeer moeilijk, des te meer omdat in het bedrijf van Daniel een aantal personen werkt die een actieve rol heft gespeeld in zijn verleden. Want hoe zit het precies met de beeldschone assistente Noah? En met de drugsverslaafde Michael die zijn best doet om Nadine uit het leven van Daniel te weren? Langzaam worden het verleden en de geheimen van Daniel onthuld en daarmee de vraag of Nadine ermee om kan gaan.

Het verhaal is ietwat magertjes, maar wordt gecompenseerd door fabuleuze en contemporaine omschrijvingen van pracht en praal van hotels, auto’s, appartementen, copieuze maaltijden, prachtige uitzichten, architectonische hoogstandjes en landschappen zo mooi dat de lezer bijna niet ademt. En dan de seks, natuurlijk. Steamy hot, na het lezen van het keukenscène is koken een bezigheid die voor altijd is veranderd, samen met een aantal ingrediënten. Maar zoals gezegd, al dat gezwollen vlees, vochtigheid en oververhitte smeekbedes worden op een gegeven moment toch maar meer van hetzelfde. Wat Daniel Holland mist, is dat hij in wezen een brave jongen is. Ondanks alle uitspattingen en seksuele marathons hunkert hij naar een monogame relatie met een even braaf meisje dat hij wel wat erotische oefeningen bijbrengt, maar ook niet meer dan dat. Hij is niet echt duister of kinky. En dat is een beetje jammer. Zo blijft hij een beetje eendimensionaal, een knappe seksmachine met een verlangen naar een doorsnee relatie.

Maar wat niet is, kan nog komen. Muren van glas: Harde grenzen is een tweede deel van wat zeker minstens een trilogie belooft te worden. In augustus verschijnt een vervolg, en mogelijk ontmoeten de lezers in het volgende deel de duistere kanten van Daniel Holland.