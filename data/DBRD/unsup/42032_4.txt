Vijf sterren is het mooie meisje me niet waard, ik beperk het tot vier vanwege de ietwat slap uitgewerkte plot. In een paar pennenstreken weet de auteur karakterbeschrijvingen neer te zetten waar anderen ellenlang moeten uitweiden. Knap is, dat hij het karakter van het meisje dan weer op een geheel andere manier benadert: subtiel gedoseerd.
Seghers heeft een goed verhaal bedacht, niet bloedstollend spannend maar meeslepend, en zijn stijl bevalt me. Althans dat denk ik, een vertaling is nooit helemaal 'echt'. Hij is Mankell-fan, maar overeenkomsten tussen deze beide auteurs zie ik niet, al lees ik zo hier en daar dat die er zijn. Maar goed, ik ben geen Mankell-kenner, hou meer van de Wallander tv-films dan van de Wallander boeken.
Achteraf vind ik het jammer dat ik gezwicht ben voor het Nederlandse Een al te mooi meisje, de prijs was zeer aanlokkelijk, dat heeft beslist meegespeeld. Die Braut im Schnee, de volgende van Seghers, schaf ik in het Duits aan. Eigenlijk had ik besloten niet meer aan series te beginnen, maar toch ... Marthaler en Tereza hebben mijn sympathie gewekt en ik ben benieuwd naar het verloop van hun beider levens.
De derde Seghers zit er inmiddels ook aan te komen: Partitur des Todes.