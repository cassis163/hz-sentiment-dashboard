Een boek voor in de keuken én op de koffietafel, zo omschrijft Peggy Porschen haar nieuwste boek Cakes in Bloom. De van oorsprong Duitse patissier is bekend geworden door haar prachtige, met suikerbloemen beklede taarten die ze maakte voor sterren als Stella McCartney, Elton John en Anthony Hopkins. Met dit enorme boek - 23x29 cm en 1,35 kilo - wil ze haar kennis overbrengen. En dat is gelukt.

Peggy heeft een winkel in de Londense wijk Belgravia, vanwaar ze haar taarten en (cup)cakes op bestelling verkoopt. Daarnaast is ze eigenaar van de Peggy Porschen Academy, een school die je zowel de zakelijke als de creatieve aspecten van het taarten versieren bijbrengt. Cakes in Bloom is alweer haar negende boek, maar het eerste dat in Nederlandse vertaling verschijnt.

Met behulp van Peggy kun je een groot deel van je bloementuin namaken in suiker. In dit boek staan uitgebreide foto-instructies voor onder andere paarse viooltjes, plumeria’s, lelietjes-van-dalen en rozen. Suikerbloemen maken vergt wel een investering, met alleen wat kleurenpasta’s en twee uitstekers ben je er niet. Er worden verschillende modelleerstokjes, werkplanken, foampads en specifieke uitstekers gebruikt, en ook een potje Crisco (plantaardig vet) is onontbeerlijk. Al deze benodigdheden zijn goed te vinden via internet en in speciaalzaken.

Met behulp van Peggy’s instructies lukt het iedereen om een mooie bloem te maken, dan wel na enige oefening. Door haar heldere uitleg en een reeks kleine foto’s (tot wel 16 per bloem!) zie je precies wat je moet doen. Iedere bloem is voorzien van een - vaak lange - lijst van ingrediënten en benodigdheden, zodat je van tevoren alles klaar kunt zetten. De stappen zijn duidelijk, maar soms wel bewerkelijk. Zo kan het zijn dat je een bloemknopje een nacht moet laten drogen. En 40 anjers maken voor één taart is heel veel werk. Maar als je dan na al het kneden en vormen een prachtige, tere suikerroos in handen hebt, voelt dat toch wel heel bijzonder.

Geen recensie is compleet zonder enkele aanmerkingen en die zijn ook hier te maken. Het zou bijvoorbeeld erg fijn zijn geweest als Peggy door middel van een waarderingssysteem de bloemen had voorzien van een moeilijkheidsgraad. Dan was meteen duidelijk geweest waar je mee moet starten als beginner. Nu staat het wel in de inleiding en heel soms bij een bloem, maar echt overzichtelijk is dat niet. Ook ontbreekt informatie over hoe lang je de suikerbloemen kunt bewaren en op welke manier. Maar eigenlijk valt deze kritiek in het niet bij de lof… Wie zich wil specialiseren in de kunst van het suikerbloemen maken, kan zich namelijk geen beter leerboek wensen. Chapeau.

Peggy maakt haar bloemen van een mix van bloemenpasta en fondant. Deze bloemenpasta is te maken via onderstaand recept, maar ligt op het moment ook bij in ieder geval de Xenos en Cook&Co in de winkel.

Recept: voor 1 kg bloemenpasta
Ingrediënten:
20 g gelatinepoeder
50 ml poedersuiker
30 g tylose (CMC)
25 ml vloeibare glucose
30 g wit plantaardig vet (Crisco)
15 g eiwitpoeder (van Meri-white) gemengd met 100 ml water

Werkwijze:
Meng in een hittebestendige kom de gelatine met de 50 ml koud water volgens de aanwijzingen op de verpakking. Zet de kom op een pan met heet (maar niet kokend) water en roer tot de gelatine is opgelost. Voeg de glucose toe en het plantaardig vet toe en blijf roeren tot alle ingrediënten zijn opgelost en vermengd.

Zeef de poedersuiker en tylose in een licht ingevette kom van een keukenmachine (door het vet raakt het apparaat niet overbelast). Voeg het gelatinemengsel en eiwitpoeder toe en mix alles langzaam met de klopper - het mengsel is nu beige van kleur. Voer als het mengsel goed is vermengd de snelheid op en blijf mixen tot de pasta wit en elastisch wordt.

Wrijf een dun laagje plantaardig vet op je handen en pak de pasta uit de kom. Duw en trek een paar keer aan de pasta en kneed hem op een licht met plantaardig vet ingevet werkvlak tot een gladde pasta. Verpak hem in een afsluitbaar plastic zakje en laat hem een nacht op kamertemperatuur rusten. De bloemenpasta is een maand houdbaar.