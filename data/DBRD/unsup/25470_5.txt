In dit boek volgen we de hoofdpersoon Jörgen Hofmeester. Een zonderlinge man met autistische trekken die in alles mislukt is. Hij is mislukt in zijn werk, zijn huwelijk , zijn financiën en in het gewoon leven, gewoon zijn en gewoon functioneren.
Behalve in het opvoeden van zijn jongste dochter, zijn hoog-hoogbegaafde zonnekoningin Tirza. Want daarin is hij, vindt hij zelf, erg goed geslaagd.
En zijn steun en toeverlaat is zijn aktetas, met inhoud.

Hofmeester kijkt in de eerste twee delen van het boek terug op zijn leven terwijl hij een eindexamenfeest voor Tirza geeft. Hij kijkt terug op zijn huwelijk, zijn echtgenote verdween ineens maar is nu terug. Hij beschouwt hoe hij is afgeserveerd door zijn werkgever , door zijn oudste dochter en hoe zijn project om de liefde af te schaffen is mislukt. En oh ja, zijn ouders en zijn jeugd, daar was ook iets mee. Maar niet met Tirza, die is goed gelukt, alhoewel ze wel een ziekte had. Maar nu is ze weer gezond. Hofmeester is meer dan trots op Tirza. Maar dan verschijnt Tirza haar nieuwe vriendje.......

In het derde deel neemt Hofmeester afscheid van Tirza en haar vriendje, want zij gaan op reis naar Afrika. Maar niet zonder dat Hofmeester nog een weekend goede zorgen verleent.
Als Tirza geen contact meer opneemt reist Hofmeester ook af naar Afrika. Om te zoeken. Naar Tirza. Of naar zichzelf? Zijn aktetas gaat mee. En hij heeft een nieuw project. Niet meer de liefde afschaffen, maar project verdwijnen. Maar dan verschijnt Kaisa. ........

In dit boek worden allerlei gedachten en emoties van Jörgen uitgebreid beschreven. Het is zo knap geschreven dat het mij liet nadenken over het leven. Wat is normaal? Wat maakt ons tot wie we zijn. Je afkomst? Je keuzes? Waarom doe je wat je doet? Jörgen is een absurde man. Maar is dat zijn schuld? Ik heb genoten van dit verhaal en van de vlotte schrijfstijl. Ik heb me verwonderd, verbaasd, geërgerd en ik heb soms hard gelachen. En dan is de laatste plotwending ook nog één grote verrassing!

Een aanrader voor iemand die van filosofie in een leesbaar jasje houdt.