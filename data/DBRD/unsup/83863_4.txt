De boeken van bestsellerauteur en meervoudig Crimezone Thriller Awardwinnaar Karin Slaughter gaan als spreekwoordelijke warme broodjes over de toonbank: in Nederland werden (volgens de website van het naar haar vernoemde imprint Slaughterhouse) al meer dan twee miljoen exemplaren van haar boeken verkocht. Terecht, want Slaughter is een auteur die lezers weet te intrigeren met personages waar je meer over wilt weten en verhalen die onder je huid kruipen.
De enige kanttekening die daarbij geplaatst moet worden: als je niet al eerder iets las over die personages, wordt het bij vlagen wel erg ingewikkeld om hun motieven te volgen. Uiteraard legt Slaughter niet in elk boek opnieuw tot achter de komma uit wie wie is, wat ieders voorgeschiedenis is en hoe de onderlinge verhoudingen zijn. Terwijl de nieuwe lezer (of de lezer met een minder sterk geheugen) daar wel mee geholpen zou zijn.
Los daarvan, is het een feit dat Slaughter met Stille zonde weer een sterk verhaal heeft neergezet. Lena Adams, Sara Linton en Will Trent — Slaughters vertrouwde hoofdpersonen — spelen alle drie een grote rol in een zaak die lijkt te beginnen als een eenvoudige inval in een drugspand. Nog voordat je goed en wel begonnen bent met lezen, word je al meegesleept in een brute aanval op rechercheur Lena Adams en haar man Jared (de stiefzoon van arts Sara Linton). Niemand weet wat er precies aan de hand is. Heeft de aanval te maken met de mislukte inval? Of is Jared in zijn werk als motoragent ergens op gestuit?
Het kan bijna niet anders of het moet iets met Lena's werk te maken hebben, zo denkt men bij het Georgia Bureau of Investigation. Het lijkt wel alsof Lena het aantrekt, of, zoals Faith Mitchell tegen haar partneragent Will Trent zegt (die een oude bekende is van Lena en de vriend van Sara Linton): het ene moment zit je undercover op een zaak, en het volgende moment word je de zoveelste Lena Adams rampenfilm binnengezogen.
Die rampenfilm trekt in pittig tempo voorbij. De mislukte inval, een undercoveractie waarbij gejaagd wordt op een grote drugsbaas, de aanval op Lena en Jared, een gruwelijke vondst in datzelfde drugspand die maakt dat de zaak ineens een heel andere invalshoek krijgt... Alles hangt met elkaar samen, en Slaughter weet de ontknoping op kundige wijze te doseren, zodat je blijft doorlezen en uiteindelijk samen met Will, Sara en de anderen het ongemak en ongeloof voelt dat deze zaak oproept. Prima werk weer van Karin Slaughter.