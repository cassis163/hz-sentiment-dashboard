Als Ella Turner met haar man naar een klein dorpje in Frankrijk verhuisd besluit ze om onderzoek te doen naar haar familiegeschiedenis. Vier eeuwen eerder ondervond Isabelle Tournier dat haar rode haar niet echt gewaardeerd werd door de gelovige gemeenschap. Gedurende het onderzoek naar haar voorouders komt Ella erachter wat Isabelle allemaal heeft moeten verduren.

The Virgin Blue van Tracy Chevalier doet denken aan Bloesem in de Sneeuw van Sarah Jio en Haar Naam was Sarah van Tatiana de Rosnay; alleen dan beter. Er zijn zoveel overeenkomsten tussen de drie boeken dat je bijna zou denken dat er een trend gaande is, maar laten we het maar houden op een (slecht onderbouwd) gevoel. Zoals bij elk idee is de uitvoering cruciaal en in The Virgin Blue is de uitvoering van dit concept niet optimaal.

Het begin is erg sterk en Ella en vooral Isabelle zijn erg sympathieke karakters. Het is moeilijk om te lezen hoe vrouwen vroeger behandeld werden (en in veel landen nog steeds behandeld worden) en Isabelle krijgt hier een enorme hoeveelheid ellende te verwerken. De familie-link tussen de twee vrouwen is een goede reden voor het onderzoek van Ella, totdat er opeens een niet echt overtuigend neergezet bovennatuurlijk element bijkomt. Dat verzwakt het verhaal. Al met al is het een aardig boek, maar er mankeert toch teveel aan om te kunnen bekoren.

Deze valt dus waarschijnlijk alleen in de smaak bij liefhebbers van dit soort boeken.