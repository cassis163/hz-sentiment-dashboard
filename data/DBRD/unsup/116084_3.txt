Alle kinderen -  Een ABC van gemene versjes neemt jonge lezertjes mee door het alfabet. Elke letter is gekoppeld aan een naam. Helaas vergaat het de kinderen in het boek niet zo goed. Ze zitten allemaal in een penibele situatie, terwijl hun vriendjes het niet doorhebben of het gewoonweg lijken te negeren. In Duitsland zijn het soort rijmpjes uit dit boek al een tijdje populair op de speelplaats. In dit boek werden 26 soortgelijke versjes samengebracht door schrijver Martin Schmitz-Kuhl.  

De versjes zijn eenvoudig. Op elke bladzijde staan slechts twee regels tekst. De eerste zin geeft de situatie weer en de tweede heeft betrekking op het onfortuinlijke kind. De opmaak is ook simpel gehouden. Bovenaan de linkerpagina staat de letter van het alfabet, die is door de rode kleur ook gemakkelijk terug te vinden in het rijmpje. Het lettertype is voldoende groot en door de opvulling met streepjes ook wat speels. Op zijn beurt bevat de rechterpagina steeds de bijbehorende illustratie van Anke Kuhl. Haar tekeningen zijn gedetailleerd en soms is het daardoor even zoeken naar het slachtoffer uit het rijmpje. Het kleurgebruik is gevarieerd, al zijn het vooral pasteltinten die de boventoon voeren.  

Op iedere bladzijde is er een ander noodlottig avontuur aan de orde en het hele alfabet aan kindernamen komt aan de beurt. Alle kinderen is echter niet geschikt voor Ã¡lle kleine kinderen. Pas vanaf een jaar of vijf beginnen kinderen de humor te begrijpen. Of kinderen hier echt het alfabet mee leren, is de vraag. Het is wel gemakkelijk en snel voor te lezen. Kinderen die net zelf hebben leren lezen vinden het boek waarschijnlijk ook wel leuk om zelf door te bladeren, maar voor hen is de tekst dan weer wat te beperkt. Niet alle versjes zijn overigens even geslaagd en veel hangt af van het gevoel voor humor van het lezertje. Het soort leedvermaak uit het boek is wellicht niet voor iedereen weggelegd, al is het een erg verdienstelijke poging om kinderen te doen lachen en huilen tegelijk.  

In 2011 kreeg illustrator Anke Kuhl de Deutscher Jugendliteraturpreis voor het prentenboek Alles Familie! De tekenstijl die ze daarin hanteerde, lijkt sterk op die van Alle kinderen. De figuurtjes zijn herkenbaar door hun licht asymmetrische gezichten, scherpe gelaatstrekken en ronde ogen. Kuhl zorgt wel voor diversiteit wat betreft lichaamsbouw en andere uiterlijke kenmerken. De kinderen op de prenten hebben zo allemaal een eigen identiteit gekregen. Dat maakt ze leuk om te bekijken en zorgt ervoor dat de tekening om meer draait dan alleen de kleine ramp die zich voltrekt. Ze lijken zich echter weinig aan te trekken van wat er in hun omgeving gebeurt en hebben dezelfde gezichtsuitdrukking. Anke Kuhl is overigens getrouwd met de auteur van de versjes. Martin Schmitz-Kuhl is journalist en verhalenbedenker. Samen wonen ze in Frankfurt am Main.