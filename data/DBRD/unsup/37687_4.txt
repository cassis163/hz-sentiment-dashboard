Dat geneeskundestudent Teo, de hoofdpersonage uit het boek, een aparte jongen is blijkt al uit het eerste hoofdstuk, waarin hij een wel heel innige band met het te ontleden lijk op de snijtafel heeft.
Teo woont nog bij zijn invalide moeder en heeft geen vrienden. Zijn moeder probeert daar wat aan te doen door hem mee te nemen naar een verjaardagsfeestje, waar hij de spontane Clarice leert kennen.
Terwijl Teo eerder in zijn leven nog nooit gevoelens voor wie of wat dan ook heeft gehad, is hij er nu van overtuigd dat hij van deze Clarice houdt, en dat ze bij elkaar horen, sterker nog, dat ze een relatie hebben…
Teo weet Clarice na het feestje op te sporen en begint haar te stalken. Als dit al snel uit de hand loopt besluit hij haar mee te nemen op een bizarre, lugubere en huiveringwekkende roadtrip, om haar te overtuigen dat hij het beste is wat haar heeft kunnen overkomen. 

Het is bijna eng hoe de auteur zich kan verplaatsen in zo’n gestoorde geest als die van Teo, je gaat haast twijfelen aan in hoeverre de auteur zelf zo is, in ieder geval is het briljant hoe hij de psychologie van een stalker weet te doorgronden en verwoorden.
Alles wordt ook vanuit Teo’s oogpunt beschreven, zijn bizarre overtuigingen dat hij bijvoorbeeld een relatie met Clarice heeft, en dat ze gewoon een dwarse bui heeft als ze probeert te ontsnappen, elke vrouw heeft dat toch wel eens? En ruzies komen ook in de beste relaties voor, dus als hij haar platspuit is dat voor haar eigen bestwil, om even tot rust te komen... Hij gelooft hier echt in, en zo wordt het dus ook geschreven.

Er zitten veel onverwachte wendingen in het verhaal wat het spannend houdt. Dat is een leuke toevoeging, maar op zich is het kijkje in Teo’s geest al eng, nee ronduit beangstigend genoeg om het boek uit te willen lezen. 

Af en toe lees ik een kleine tegenstrijdigheid maar dat is zo minimaal dat het niet echt storend vind. Wel vind ik het einde te snel gaan ineens, alsof het een beetje afgeraffeld wordt. Dat had wat meer uitgewerkt kunnen worden. Maar de rest van het boek heeft genoeg credits opgebouwd om dat door de vingers te zien. Ik kijk uit naar volgende vertalingen van deze auteur!

4****