De meeste mensen kennen van Gogh met name van zijn schilderijen met zonnebloemen en zijn vele portretten. Of van de televisieserie met Jeroen Krabbe en Barry Atsema. Van Gogh is voor velen de schilder die gek werd en zijn oor afsneed. Pas na zijn dood werden zijn schilderijen waardevol. Maar hoe kwam dat eigenlijk? In wat voor tijd leefde deze beroemde man? Met die vragen in mijn achterhoofd las ik dit boek. Het is een mooi vormgegeven boek dat aanvoelt als een schilderij. De rug van doek gemaakt (de term ken ik niet) en op de voorkant staat een trein, geschilderd door Van Gogh. Ik begin te lezen en leer de achtergronden van deze man kennen. Als zoon van een dominee geboren in het plaatsje Zundert groeit van Gogh op in een leven vol tradities en in een tijd die best roerig was door de vele ontwikkelingen. In deze tijd zou Vincent allang een rugzakje hebben gekregen met extra begeleiding maar dat was toen niet. Als je lastig was werd je van school gehaald. Vincent ging naar een kostschool. Dit verhaal uit zijn jeugd wordt geïllustreerd door kaartjes, foto’s en duidelijke beschrijvingen van de omgeving. Verderop in het boek volgen ook een aantal van de vele schilderijen die van Gogh schilderde en als je goed kijkt en leest zie je hoe hij verandert. Hij groeit en maakt donkere en lichtere periodes door. Ik denk zelf dat hij zijn tijd ver vooruit was en had hem gegund dat hij in deze tijd geleefd had. Een tijd met veel meer ruimte en mogelijkheden voor iemand als hij. Vincent schreef veel brieven aan zijn broer waardoor het boek veel meer diepgang krijgt dan een gewone gids zou hebben. Het is een geschiedenisboek, een boek die je ook kunt gebruiken om te laten zien hoe iemand die kunst maakte zich ontwikkeld en dan zonder de scherpe kanten weg te laten. Ik vond het een heerlijk boek om te lezen. Compleet en duidelijk, gevoelig en sierlijk.