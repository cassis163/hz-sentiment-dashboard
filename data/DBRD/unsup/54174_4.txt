Levi en Roald zijn boezemvrienden. De tweede wereldoorlog stelt hun vriendschap echter zwaar op de proef; Levi is Joods en de vader van Roald heult met de Duitsers. Hierdoor is het heel moeilijk voor de twee jongens om bevriend te kunnen blijven. Toch houden ze het lang vol om met elkaar om te gaan en samen te blijven voetballen. Levi heeft veel voetbaltalent.

Mooi om te lezen dat deze jongens trouw blijven aan elkaar en hiervoor tot het uiterste gaan. Deze vriendschap loopt als een rode draad door het boek.

Het is heel spannend om te lezen hoe het verder gaat met Levi. De verdrietige dingen die hij mee moet maken zijn heel heftig.

De onverantwoordelijke uitstapjes die Levi vanuit zijn onderduikadres met een andere ondergedoken jongen (Sam) onderneemt maken het verhaal wel wat minder geloofwaardig, ze wagen hun leven en dat van anderen meerdere malen voor een potje voetbal! Het voert de spanning in het verhaal overigens wel op!

De verschrikkingen in het Duitse concentratiekamp en de vreselijke gevolgen voor Levi en Roald maken het boek schokkend.

Feiten en fictie vind ik verwarrend aangegeven. Door aan te geven wat er verder is gebeurd met de personen uit het verhaal lijkt het net alsof ze echt bestaan hebben! De strip achtige tekeningen ondersteunen het verhaal.

Ik las het in één keer uit, en zal dit boek niet gauw vergeten.