Soms verschijnt er een boek waar vervolgens een enorme hype rondom ontstaat. In veel gevallen gaat het dan inderdaad om iets heel bijzonders, maar bijna net zo vaak moet ik na het lezen van zo'n boek met enige spijt constateren dat ik niet begrijp waar alle drukte nou om te doen is geweest. Zo'n twee maanden na het verschijnen van het vierde boek van Dan Brown (de eerste twee zijn nog niet in een vertaling uitgebracht) was De Da Vinci code uitgegroeid tot een wereldwijd succes en gingen er ook in Nederland enorme aantallen over de toonbank. Met enige terughoudendheid besloot ik het ook te kopen en toen ik het twee dagen later uit had was ik werkelijk met stomheid geslagen!

Waar dit boek precies over gaat staat reeds in alle andere recensies duidelijk omschreven, dus daar zal ik geen nieuwe woorden aan toevoegen. Wat overblijft is een poging om mijn mening over De Da Vinci code in een beperkt aantal regels te vangen. In alle redelijkheid kan ik zeggen dat ik het een onvoorstelbaar goed boek vond. Tijdens het lezen zocht ik steeds op internet alle feiten op die in het boek voorkwamen en al snel bleek dat - zoals de auteur voorin al schreef - vrijwel alle gegevens op waarheid bleken te berusten. Het verhaal is prachtig verweven in allerlei historische gebeurtenissen, hoewel in een aantal gevallen de juiste waarheid niet meer exact te achterhalen valt. Veel manipulaties vanuit het moderne geloof worden duidelijk in beeld gebracht en vooral de rol van de Kerk bij het al twee eeuwen lang onderdrukken van de vrouw is een kernpunt binnen het boek. De zeer waarschijnlijke waarheid rondom Maria Magdalena is zeer intrigerend en kan mij zeer boeien (lees in dat opzicht ook Volgens Maria Magdalena van Marianne Fredriksson) en hoewel ik zelf niet gelovig ben, kan ik een warme interesse rondom de historische gebeurtenissen uit de beginperiode van onze jaartelling niet ontkennen. Daarnaast heb ik veel geleerd over het werk veel beroemde kunstenaars en zal ik vooral de schilderijen van Leonardo Da Vinci vanaf nu met andere ogen bekijken.

Vanaf de eerste pagina's heeft dit boek mij in een ijzeren greep gehouden. Fantastisch! Grandioos! Mij overviel werkelijk een totale verslagenheid toen ik het boek uiteindelijk definitief dicht moest slaan en het tot mij door begon te dringen dat er een eind was gekomen aan een unieke leeservaring.