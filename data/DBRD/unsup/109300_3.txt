Carl Mørck staat aan het hoofd van de net opgerichte cold-case afdeling Q. In zijn eerste zaak houdt hij zich bezig met de jarenlange verdwijning van politica Merete Lynggaard. Een interessant gegeven voor het eerste deel uit deze spannende reeks.

Het begin is wat taai door de politieke achtergrond, maar hier moet je even doorheen. Net zoals de vele (wat lastige) Deense namen van alle bijfiguren die voorbij komen. Maar al snel wordt het verhaal interessant. Hoewel het boek de nodige cliffhangers en spannende momenten kent, is het halverwege helaas wel al vrij duidelijk in welke hoek de dader gevonden moet worden en wat zijn motief is. Toch blijft het boek boeiend genoeg om het verder uit te lezen en om achter alle details te komen.

Dit komt voornamelijk door de sterke karakters. Hoewel Mørck toch behoorlijk cliché wordt neergezet als lompe en chagrijnige rechercheur die liever lui dan moe is, weet hij toch sympathie op te wekken. Samen met zijn tegenpool, de vriendelijke en beleefde maar wat mysterieuze assistent Assad, vormt hij een vermakelijk duo. Als vluchteling is Assad de Deense taal nog niet helemaal kundig, wat zorgt voor wat hilarische verwarringen.

Samengevat is dit boek als thriller misschien niet heel onderscheidend van andere boeken, maar moet het het vooral hebben van zijn sterke karakters.