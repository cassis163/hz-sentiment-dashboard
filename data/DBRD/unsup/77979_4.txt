Waarom kende ik deze Deense auteur nog helemaal niet? Hij is blijkbaar ondergesneeuwd in de grote belangstelling voor Scandinavische auteurs als Mankell en Indridason, maar doet absoluut niet voor hen onder!
De vrouw op de foto is het eerste boek dat ik van hem heb gelezen, maar ik ga zeker op zoek naar zijn andere boeken. Politieke ontwikkelingen en maatschappelijke vraagstukken zijn de basis van Davidsen's thrillers; zo ook in De vrouw op de foto. Persfotograaf Peter Lime, die zijn werk vergelijkt met dat van een huurmoordenaar (zoek en observeer je doelwit, maak een 'hit'  in zijn geval een foto  en verdwijn weer terwijl je slachtoffer als aangeschoten wild achterblijft), veroorzaakt deining met zijn foto van een overspelige politicus. Tevreden over zijn werk weet hij nog niet dat een andere foto van hem, die hij in de roerige jaren 70 heeft gemaakt, voor veel ophef gaat zorgen. Wie is de vrouw op die foto uit zijn verleden? En wat heeft zij te maken met het hier en nu waar Lime's vrouw en dochtertje bij een brand omkomen en al zijn foto's en negatieven verbranden..... Wie probeert hier zijn verleden uit te wissen?

Davidsen situeert zijn thrillers in het heden maar met een achtergrond uit de nog niet zo lang voorbije na-oorlogse geschiedenis. De Koude Oorlog, de Berlijnse Muur, de Spaanse omwenteling van dictatuur naar democratie; alles wordt op een realistische manier ingebed in de zoektocht van Lime naar het antwoord op de vraag: waarom? En vooral: wie?
De vrouw op de foto is een boeiende politieke thriller die vanaf het begin ongemeen spannend is. Davidsen's andere boeken komen hoog op mijn verlanglijstje te staan!