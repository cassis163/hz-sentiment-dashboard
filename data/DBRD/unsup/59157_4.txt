Pliosaurus Funkei is lange tijd alleen bekend geweest van een tandafdrukken op de schedel van een ander zeereptiel. Daarom noemde de wetenschap hem predator X. Pas in 2007 kon deze soort zijn naam krijgen, omdat fossiele overblijfselen werden gevonden in Spitsbergen. Tijdens het lezen van ‘Heksenjacht’ moest ik steeds aan deze dinosaurus denken, omdat het verhaal net tandafdrukken zijn van een groter verhaal: duister, creepy en fantasierijk.
In de vroege ochtenduren heb ik met veel plezier het boekje gelezen van Martijn Adelmund en Iris Compiet. Het is een spannend en meeslepend verhaal, dat zich afspeelt in Keulen en van prachtige illustraties is voorzien door Iris Compiet. Het beklemmende van het verhaal is dat het begint in een realistische situatie en uitgroeit tot een macaber sprookje.
Kortom, het is een fantastisch verhaal dat niet alleen een goede indruk geeft van het geweldige talent van The Grim Collective, maar ook een intrigerende introductie voor ‘Heksenkind’ en ‘Heksenwaan’ voor wie deze bekroonde boeken nog niet gelezen hebben.