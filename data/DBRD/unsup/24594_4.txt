In het boek Selfie van Kaat De Kock maken we kennis met de 16 jarige Linde. Via Facebook krijgt ze een vriendschapsverzoek van de onbekende Bram. Linde accepteert dit zonder twijfel omdat ze zelden vriendschapsverzoeken van jongens krijgt. De twee chatten iedere dag en als Bram haar vraagt om een naaktfoto te sturen, doet Linde dit na enige twijfel. Na deze foto hoort ze niets meer van Bram, tot de foto op een onverwachte manier terug opduikt...
Het verhaal leest wel vlot en na een toch wel moeizame start, word je in het verhaal gezogen. Ondanks het zware thema, blijft het boek wel luchtig. De eerste twee hoofdstukken bevatten weinig nuttige informatie en zorgen ervoor dat je misschien geen zin hebt om het boek verder uit te lezen. Toch moet je hier even door en zal je vanaf het derde hoofdstuk merken dat het verhaal opbouwt naar een spannend hoogtepunt. Gaat het nog goed komen met Linde?
Dit boek draagt een belangrijke boodschap uit: je mag niet zomaar iedereen vertrouwen op internet en je mag zeker niet zomaar naaktfoto's naar iedereen sturen. Je weet niet in welke handen je beelden belanden en wat ze er mee willen doen. Een aanrader voor iedereen, maar vooral voor jonge tieners die zelf nog zoekende zijn in sociale media en hoe deze te gebruiken.