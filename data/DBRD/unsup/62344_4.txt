Ik was erg benieuwd naar hoe het zou gaan aflopen met Kitty Doe en de Rebellen en het verhaal wist me meteen weer te pakken. Ik wou even een paar bladzijden lezen en was zo een paar hoofdstukken verder! Compleet in de ban van Kitty en de strijd tegen de wrede minister-president Daxton Hart.
De Rebellen wisten in het vorige deel Elders, de meest duistere plek in het land, te bevrijden. Nu moeten ze de rest van het land achter zich weten te krijgen… Daxton is een bedrieger en dat willen ze de mensen duidelijk maken, maar zo eenvoudig gaat dat nog niet. Wat volgt is een keiharde strijd om de waarheid en vrijheid. Een strijd die veel mensenlevens kost en die Kitty van hoop naar vrees en weer terug leidt…

Dit deel was de grimmigste van allemaal. Op een gegeven moment kreeg je het gevoel dat alle hoop verloren was. De oorlog gestreden, de revolutie voorbij. Maar dan ken je de eigenwijze, koppige, moedige Kitty nog niet!
Het verhaal is spannend van begin tot eind. En het wordt steeds zenuwslopender naarmate het verhaal vordert. Wat een boek! Wat een strijd! Wat een serie! Wat een hoofdpersoon!
Blij dat ik nu weet hoe het afloopt, maar ook jammer dat het nu echt afgelopen is…