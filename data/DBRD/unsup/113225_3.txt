Tia en Mike Baye laten een programma op de pc van hun zoon Adam installeren dat hen in staat stelt te volgen wat hij on line doet. Ze maken zich zorgen over Adam, vooral omdat hij is gestopt met sporten, terwijl hij een veelbelovend atleet was. Ze denken dat hij nog lijdt onder de zelfmoord van een van zijn klasgenoten, Spencer.
Al heel snel zien ze dat Adam liegt over waar hij â€™s avonds naartoe gaat en Mike besluit hem te volgen. Intussen krijgt Spencers moeder een foto onder ogen op de herdenkingssite die voor haar zoon is gemaakt, die haar doet vermoeden dat Adam wel eens meer zou kunnen weten. En was het wel zelfmoord?

Een nogal traag op gang komend verhaal, dit Hold Tight, waarbij Coben soms zijwegen inslaat die de lezer in de war kunnen maken. Er speelt namelijk nog een verhaallijn, die van de moord op diverse jonge vrouwen. Uiteindelijk worden de verhalen aan elkaar geknoopt, met nog een grote verrassing helemaal aan het einde.
Allemaal in orde dus, zou je denken. Toch is de combinatie niet helemaal gelukt. De nadruk ligt net iets te weinig op het high tech gedeelte van het verhaal en ergens ook net iets te weinig op de moorden. Af en toe vroeg ik me af waar het heen moest. Nou kan Coben natuurlijk stuitend goed schrijven dus de drie sterren blijven overeind, maar ik vond zijn vorige, The Woods, een stuk beter.

(Door: Jannelies Smit)