Vraag een willekeurige Leienaar om het verhaal van 3 oktober te vertellen en hij lepelt het zo voor je op. Vraag dezelfde Leienaar naar de Pilgrim Fathers en grote kans dat het stil blijft. Terwijl de Pilgrim Fathers ook een geschiedenis in Leiden hebben. Er zijn zelfs nog genoeg restanten te vinden, zoals een ruïne van een kerk, de naam van een hotel dat verwijst naar het schip waarmee ze naar Amerika vertrokken enz. Alleen al daarom vind ik het leuk dat Jeroen Windmeijer voor zijn nieuwste boek de Pilgrim Fathers als onderwerp heeft gekozen.



Het is wederom een lijvig boek geworden met heel veel informatie. Naast het spannende verhaal. Dat uiteraard de hoofdmoot vormt. De hoeveelheid informatie kan afschrikken, maar ik vond het allemaal heel interessant om te lezen. Zeker de geschiedenis van de Pilgrim Fathers. Eerlijk gezegd hoefde de uitgebreide vermelding van de bijbelteksten van mij niet zo. Hoe relevant ze ook zijn. Die hadden van mij best een stuk korter en bondiger gemogen.



Het rechercheursduo, Rijsbergen en vd Kooij doen erg denken aan De Cock en Vledder. De wat oudere bedaarde diender met zijn onbezonnen en enthousiaste jonge hulp. Herkenbaar, maar ook beproefd en dus werkt het.



Het is leuk om oude bekenden Peter de Haan, Judith en Mark weer tegen te komen in het boek. Meegroeien met personages maakt een boek toch persoonlijker. Dat is wat ik toch wel erg leuk vind aan het lezen van series.



Ik vond dit verhaal minder spannend dan Het Paulus labyrint, maar het is nog steeds een aangenaam boek om te lezen. Zeker omdat je er toch weer wat van leert. Ik ga mij na het lezen van dit boek toch nog meer verdiepen in deze toch wat onderbelichte geschiedenis van mijn woonplaats.



Net als de vorige boeken van Jeroen zou dit boek ook weer prima verfilmd kunnen worden en er zou zelfs een markt voor kunnen zijn in Amerika.



Als ik dit boek vergelijk met het eerste boek van Jeroen, De bekentenissen van Petrus, dan zie je duidelijk dat hij een groei doormaakt als schrijver. Aan de ene kant wordt hij wat bondiger in zijn vertellingen. Terwijl aan de andere kant de sfeerbeelden steeds beter geschetst worden. Leuk om die ontwikkeling zo op de voet te volgen!



Als je geïnteresseerd bent in geschiedenis is dit boek extra een aanrader.