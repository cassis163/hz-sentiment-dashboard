Het Labyrint van Venetië geschreven door Jonathan Holt

Het Labyrint van Venetië is het eerste deel van de veelbelovende Carniva Trilogie.
In de nacht van La Befana, een Italiaanse feestdag, wordt op de trappen van de Venetiaanse kerk, de Santa Maria della Salute, een vermoorde vrouw in priesterkleding gevonden.
Katerina Tapo, die net in dienst getreden is bij de Carabinieri ( een Italiaans Militair Korps), krijgt deze moordzaak toegewezen. Het is haar eerste moordzaak, welke ze niet snel zal vergeten.

Samen met rechercheur-kolonel Aldo Piola gaat ze achter vele, maar summiere aanwijzingen aan, waardoor ze terechtkomt bij het eiland Poveglia, waar zich een verlaten gesticht bevindt en bij Carnivia.com, een virtuele wereld en versleuteld netwerk, welke veel geheimen bevat.
Naarmate het onderzoek vordert komt ze in contact met Holly Boland, werkzaam bij de Amerikaanse inlichtingendienst, en met Daniele Barbo, de oprichter van Carnivia.com.
Tot hun verrassing blijkt alles onderdeel te zijn van een omvangrijke, internationale samenzwering.

Deze thriller is zeer vakkundig geschreven, bevat drie verhaallijnen, welke later nauw verweven worden. Krachtige hoofdpersonen, goede opgebouwde spanning en uitgewerkt plot. Diverse waargebeurde feiten zorgen voor schokkende onthullingen.

Ik mocht voor de verschijningsdatum een leesexemplaar lezen, en dit boek kan ik zeer zeker aanbevelen bij alle thrillerlezers.