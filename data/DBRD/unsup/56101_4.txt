IETS VOOR JOU?
Heb jij ook ontelbare to-do-lijstjes?
Hang je overal post-its op om niets uit het oog te verliezen?
Vliegen de ideeën en gedachten je om de oren en wil je deze ergens op papier noteren?
Maak dan kennis met de “Bullet Journal”, de analoge variant van een elektronische agenda, takenlijst,… in één!

ONTSTAAN
De ‘Bullet Journal’ werd ontwikkeld door de Amerikaanse Ryder Carroll.
Samen met heel wat bloggers, instagrammers,.. van over gans de wereld zette hij zijn uitgedachte systeem op punt.
Typisch is dat je dit systeem volledig naar je eigen hand kan zetten, zodat het voor jou werkt!

HOE BEGIN JE ERAAN?
Je neemt een blanco schrift en schrijfgerief. Dat is eigenlijk het enige basismateriaal dat je nodig hebt. En dan begin je zelf vorm te geven aan je Bullet Journal.
Aangezien het voor vele mensen wat overdonderend kan zijn om vanaf blanco bladzijden en dus helemaal van nul te beginnen, reikt Kelly Deriemaeker in haar nieuwste boek heel wat bruikbare tips aan. Ze geeft een mooi overzicht van enkele van de meest gebruikte mogelijkheden die een Bullet Journal biedt. Dit is vooral voor beginners erg handig omdat ze op die manier toepassingen ontdekken waar ze zelf niet onmiddellijk aan zouden denken.

KELLY DERIEMAEKER
Kelly Deriemaeker (1981) is freelance journalist bij De Standaard Magazine.
Daarnaast is zij reeds vele jaren een succesvol blogster die je kan terugvinden op Tales from the crib.
Haar ervaring als blogster heeft zij in boekvorm gegoten en in ‘Blogboek’ geeft zij dan ook tips aan medebloggers.
In ‘Bullet Journal: de handleiding’ geeft ze, vanuit haar eigen ervaring met dit systeem, heel wat interessante informatie aan mensen die dit ook wensen uit te proberen.

HET BOEK: STIJL & INHOUD

Kelly Deriemaeker heeft een heel vlotte en aangename schrijfstijl waarmee ze je enthousiasme aanwakkert en je motiveert om zelf onmiddellijk aan de slag te gaan.

Wanneer je het boek open slaat, valt de creatieve en originele vormgeving onmiddellijk op. Geen saaie bladspiegel of uniform geheel. Wel massa’s tekeningen met handgeschreven tekst die de theorie verduidelijken.
Dit vormt tegelijkertijd meteen ook het enige minpuntje dat mij bij dit boek opgevallen is: de structuur van het boek is niet altijd even duidelijk, waardoor het niet altijd even makkelijk is om iets op te zoeken.

Eerst krijg je argumenten te horen die je vertellen hoe een bullet journal je leven kan vergemakkelijken.
Na een overzicht van de vaste onderdelen die je in bullet journals terugvindt (index, future log,…), worden heel wat mogelijkheden van de Bullet Journal toegelicht. Hoewel ik persoonlijk slechts een fractie daarvan gebruik, is het wel interessant om te zien wat je nog meer kan doen met die blanco bladzijden en vormt het een ware inspiratiebron.
Kelly Deriemaeker blijft zelf trouw aan de basisprincipes van Ryder Carroll en benadrukt dat het niet nodig is om mee te gaan in de ‘creatieve trend’ die op Instagram,… terug te vinden is. Je ziet daar immers de mooiste pagina’s voorbijkomen, waar soms uren aan gewerkt is, maar die daardoor volledig hun voornaamste doel (effectief plannen) missen. Toch gaat ze dit thema niet uit de weg en heeft ze een hoofdstuk gewijd aan tips voor wie graag creatief aan de slag gaat in zijn/haar bullet journal.
Heb je al wat meer ervaring, maar kan je nog wat hacks en trucjes gebruiken? Dan is het laatste hoofdstuk zeker handig.

WERKT HET?
Vaak hoor je dat mensen die met Bullet Journaling gestart zijn, helemaal overtuigd zijn en dat ze beter georganiseerd zijn en met minder stress door het leven gaan.
Maar is dat echt wel zo? Ik besloot de proef op de som te nemen en ben nu zo’n anderhalve maand verder. En ik kan volmondig beamen dat dit volledig klopt!
Dit boek vormde mijn eerste kennismaking met bullet journaling en intussen ben ook ik volledig verslingerd op mijn bullet journal die mij overal trouw volgt.
Weten dat al de info die je nodig hebt zich steeds binnen handbereik bevindt, is een erg ontspannende gedachte. Weg met overbodige stress!
Bovendien is het leuk om in deze digitale wereld toch nog terug te grijpen naar een analoog hulpmiddel. Met pen en papier bezig zijn, is al een deel van de ontspanning op zich.

PRAKTIJK
Bij dit boek hoort – indien gewenst – ook een blanco Bullet Journal.
Hierin kan je de geleerde theorie onmiddellijk in de praktijk omzetten.
Mijn recensie van de blanco Bullet Journal vind je hier.

MEER INFO
Zie je graag een introductiefilmpje van Ryder Carroll (met Nederlandstalige ondertitels) waarin hij uitlegt hoe je aan een Bullet Journal moet beginnen?
Heb je graag wat meer links naar artikels van Kelly Deriemaeker omtrent dit onderwerp?
Neem dan eens een kijkje op mijn blog

DISCLAIMER
Met dank aan uitgeverij Horizon voor het beschikbaar stellen van beide boeken.
Bovenstaande recensie bevat uitsluitend mijn persoonlijke en eerlijke mening.