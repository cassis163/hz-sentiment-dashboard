Hoogerrhuys & Van der Vlist en Van Kesteren Accountants en Adviseurs willen fuseren. Tijdens een ‘hei-weekend’, bedoeld om eenheid te bewerkstelligen bij de medewerkers van beide organisaties, verdwijnt de jonge advocaat Ozan Özkan spoorloos. Rechercheur Thiemo Ravenhorst krijgt deze verdwijningszaak toegewezen. Samen met zijn team duikt hij in de complexe zaak, die allengs complexer wordt naarmate er meer slachtoffers vallen. Kersvers teamlid Judith Saventijn is van Zeeland naar Groningen verhuisd en blijkt daar de nodige privéproblemen achter te hebben gelaten. Ze houdt zich echter kranig staande.

“Thiemo keek haar aandachtig aan. Toen ze vertelde was de duisternis uit haar ogen. Op het moment dat ze stopte met haar verhaal, was de frons er weer. Wat droeg ze toch met zich mee? Zou het helpen als hij haar er op de man af naar vroeg?”

‘Belast verleden’ is de tweede psychologische thriller van Van der Broek met Thiemo Ravenhorst in de hoofdrol. De boeken zijn echter los van elkaar te lezen.

Van der Broek beschikt over een ijzersterk verhalend vermogen en een fijne schrijfstijl. De spanningsopbouw is prima en het vleugje mysterie dat zij in haar verhaal verwerkt maakt dat je er als lezer regelmatig nét niet de vinger op kunt leggen waar het verhaal heen gaat. Dat, gecombineerd met een aantal verrassende plotwendingen, maken ‘Belast verleden’ tot een heerlijke thriller.

“Hij zette zijn auto een meter of tien verderop aan de kant, ervoor zorgend dat zijn banden niet in de berm terechtkwamen. De motor liet hij stationair draaien. Ingespannen keek hij in de spiegel en zag een vreemde die hem aanstaarde.”

Bovendien ziet de auteur kans haar personages goed neer te zetten. Vooral Judith Serverijn is uitstekend gekarakteriseerd. Stoer en stevig. Daadkrachtig en kwetsbaar. Het klinkt als een onmogelijke tegenstrijdigheid, het personage Judith is echter nergens ongeloofwaardig. Dat geldt overigens ook voor de andere personages.

“Langzaam kwam hij bij in een donkere ruimte. Hij zat op een stoel maar kon niet bewegen. Die gedachte maakte de wil om op te staan juist groter. Helse pijn teisterde zijn benen. Zijn hoofd stond op exploderen. Na een tijdje wenden zijn ogen aan het duister. Waar was hij?”

Kortom, Van der Broek weet met deze tweede thriller een stevige plek te veroveren in het rijtje van thrillerauteurs.

Over de auteur
Patricia van der Broek (1965) haar baan als communicatieadviseur in de verstandelijk gehandicaptenzorg met het schrijven van thrillers. In 2014 debuteerde zij met ‘Dodelijk bedrog’.

Uitvoering
Uitgeverij Palmslag
ISBN 97 8949 1773 655
Paperback, 334 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/