Dit mooie verhaal gaat over Nat Dobbs, een jongen die op heel veel verschillende scholen heeft gezeten waar hij het telkens niet naar zijn zin heeft. De hoofdpersoon heeft erg veel last van het feit dat hij stottert. Het stoort Nat dat anderen zijn zinnen afmaken en hem met het stotteren pesten. Het stotteren is in het verhaal goed nagebootst door de spelling.
Op zijn nieuwe school doet hij weer wanhopige pogingen om bij de populaire jongens te horen. Maar dat gaat niet zomaar; daarvoor moet Nat eerst een ontgroening ondergaan.
Door de ontgroening komt hij Quincy tegen. Dit is een oude man met ALS, een ongeneeslijke spierziekte.
De eerste ontmoeting met hem is eigenlijk niet zo aangenaam, maar toch krijgt hij al snel waardering voor Quincy.
Ook Celeste, een meisje dat Nat eigenlijk alleen maar van gezicht kent, sluit zich op een gegeven moment bij hen aan, als ze besluiten een road trip te gaan maken.
Ze gaan op reis om een totale zonsverduistering (eclips) ergens ver weg in de Verenigde Staten te zien. Daarvoor zijn ze ruim 3 dagen onderweg.
Als ze uiteindelijk op hun bestemming aangekomen zijn, krijgt het verhaal een onverwachte wending. Hierdoor blijft het boek spannend en boeiend tot het eind.

Het verhaal leest vlot weg, doordat het in een niet al te moeilijke stijl geschreven is en de personages erg interessant zijn.