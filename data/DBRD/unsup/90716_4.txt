In zijn boek Licht wil Hugh Fearnley Whittingstall de alomtegenwoordige aanwezigheid van een paar heel bekende ingrediënten aanpakken; melk en tarwe. Dat is een flinke uitdaging omdat ze in heel erg veel gerechten verwerkt worden. Ook de zoetstoffen (vooral honing, maar soms ook suiker) zijn in dit boek beperkt. Hoewel je het laatste hoofdstuk Lekkers niet echt licht kunt noemen aldus Hugh. Een brownie is volgens hem nu eenmaal niet lekker als er helemaal geen suiker of vet in zit.

Hugh Fearnley-Whittingstall is een bekende Britse chef kok, journalist, receptenschrijver en voorstander van biologische seizoensproducten, 'echt eten' en back to basics. Hij heeft al diverse populaire kookboeken op zijn naam staan maar is misschien het bekendst om zijn optreden als presentator van het tv-programma River Cottage.

In negen hoofdstukken, beginnend bij Ontbijt en eindigend met Lekkers, neemt Hugh je mee op zijn tarwe- en zuivelvrije ontdekkingsreis. De recepten zijn gemakkelijk en zonder gedoe te maken en de ingrediëntenlijst is bewust kort gehouden. Hugh zegt zelf dat dit boek zijn meest eenvoudige recepten ooit bevat.
Eenvoudige receptuur betekent echter niet simpel van smaak. Enkele recepten zijn zelfs zeer verrassend zoals bijvoorbeeld de gebakken pompoen met bramen en roodlof, kruisbessengazpacho, pesto van Oost-Indische kers, appel en amandel, tomatensalade met tahini of salsa van zwarte bonen en bosbessen.

De kruisbessen in mijn moestuin hebben al een kleine oogst opgeleverd, daarom maak ik de kruisbessengazpacho uit het boek.

Ingrediënten voor 4 personen:
200 gr kruisbessen
700 gr komkommer geschild en ontpit
50 gr verse muntblaadjes½ krop romaine sla in grove stukken
2 el havervlokken
¼ teentje knoflook
2 ijsblokjes (optioneel)
50 ml extra vergine koolzaadolie
1 tl suiker (optioneel)
2-3 tl balsamicoazijn
snuf zout
versgemalen zwarte peper
Extra kruisbessen of eetbare bloemen ter garnering

Bereiding:
Doe alle ingrediënten in de blender, schenk 50 ml water erbij en zet de blender aan tot je een puree hebt. Voeg eventueel wat extra water toe.
Proef en voeg eventueel wat extra zout, peper of azijn toe. Zet de soep in de koelkast om door en door koud te laten worden.
Roer de soep goed door voor je het in diepe kommen schenkt. Besprenkel elke kom met wat koolzaadolie. Garneer met kruisbesplakjes of eetbare bloemen. Lekker!

Naast heel veel recepten met groenten en fruit worden er in dit boek ook twee hoofdstukken besteed aan recepten met vlees en vis. Waarbij opgemerkt moet worden dat vlees en vis gezien worden als ingrediënt en niet als belangrijkste onderdeel van het gerecht.

Licht is niet helemaal glutenvrij. Sommige tarwevrije ingrediënten bevatten wel gluten en andere, zoals haver, kunnen ‘vervuild’ zijn met sporen van tarwebloem. Toch bevat dit boek, ook als je glutenvrij wilt koken, vele opties. Hugh geeft daarvoor onder andere een handige lijst van glutenvrije recepten en een aantal suggesties en tips ten aanzien van granen en meelsoorten.

Hoewel Hugh aangeeft dat hij de zoetstoffen beperkt bevatten veel recepten toch wel suiker of honing. Al naar gelang je behoefte aan zoet kun je dit in vele gevallen echter gemakkelijk weglaten of de suiker vervangen door een gezonder alternatief zoals kokosbloesemsuiker of oerzoet.
Opvallend is dat water niet genoemd wordt in de ingrediëntenlijst maar pas opduikt in het recept als het gebruikt wordt in een gerecht.

Ik sluit me aan bij de opmerking van Hugh dat de zoektocht naar tarwe- en zuivelloosheid een heerlijke ontdekkingsreis wordt. Nieuwe granen, nieuwe oliën, nieuwe smaken en nieuwe combinaties leiden tot een spannend en creatief kookavontuur.
In combinatie met de prachtige sfeerfoto’s en illustraties is Licht dan ook een boek dat het verdient om bij de hand te hebben in de creatieve keuken zodat je er veel inspiratie uit kunt opdoen.