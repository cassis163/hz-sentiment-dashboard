Het leven is een pannenkoek is het eerste deel van een trilogie over Mauwlien. Onlangs verscheen ook het tweede deel Wachten op een wonder.  

Mauwlien is een meisje dat alles had. Ze heet Mauwlien omdat zij goed kan mauwen. Positief en negatief. Mauwlien had een fijn huis met een houten vloer en vierentachtig kamerplanten. Een zwerfkat, zwaluwnestjes boven het keukenraam en vooral het Mauwernest. Maar nu niet meer. Nu woont ze samen met haar moeder in, zoals ze het noemt, Plastichuizen. Een wijk waar alles hetzelfde is en bovenal praktisch ingericht. Ze moet erg wennen aan haar nieuwe omgeving.  

Langzaam wordt duidelijk wat de reden van haar verhuizing is naar Plastichuizen. Haar ouders zijn uit elkaar en haar vader blijft in het oude huis wonen. Dit wordt in het verhaal gaandeweg genoemd.  

Mauwlien (eigenlijk Paulien) beleeft verschillende avonturen samen met haar nieuwe vrienden. Ook bezoekt zij haar vader in het oude huis. Iets wat een enorme uitbarsting (Mauwnami) bij haar teweegbrengt. Uiteindelijk praat ze met haar moeder en wordt duidelijker waarom haar moeder deze keuze gemaakt heeft. Zonder de plot weg te geven is het resultaat wel dat het Mauwlien duidelijkheid brengt, maar ook veel vragen en verdriet.  

Door het uiterlijk van het boek, een blauw omslag met een stripachtig meisjesfiguurtje, lijkt het een komisch meisjesverhaal te worden. Dat is het gedeeltelijk ook, maar wel met een ernstig onderliggend verhaal. Dit verhaal komt door deze aanpak dan juist meer binnen. De tekeningen zijn grappig. De uitbarsting van Mauwlien bijvoorbeeld krijgt zelfs drie bladzijden strippagina’s de ruimte. Het taalgebruik is fris. Mauwlien spreekt de lezer toe zoals iemand een verhaal vertelt. Wel wordt het constante herhalen van het woord Mauw (Miauw?) een beetje irritant, maar dat is dan ook het enige minpuntje aan het boek.
Het boek is geschikt voor de leeftijd van rond de 9. Kinderen die moeite hebben met lezen zullen hier zeker door aangetrokken worden! De tekeningen geven het zeker wat extra’s.  

Finn-Ole Heinrich is geboren in 1982 en groeide op in Cuxhaven, Duitsland. Hij heeft in Hannover filmregie gestudeerd. Hij debuteerde toen hij 23 jaar was met de verhalenbundel over twintigers Die taschen voll wasser (2005). Frerk, du Zwerg! (2011) is Heinrichs eerste kinderboek. Dit gaat over een jongetje dat een vreemd ei vindt. Iets wat zijn leven totaal op de kop zet. Heinrich won onder andere de Deutschen Jugendliteraturpreis (2012) en de Deutsch-Französischen Jugendliteraturpreis (2014)  

Rán Flygenring is geboren in Oslo en groeide op  in Reykjavík. Zij werkt als onafhankelijk illustrator en ontving verschillende prijzen voor haar werk.