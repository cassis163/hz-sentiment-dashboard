Peter Zantingh is van 1983, groeide op in Heerhugowaard en is tegenwoordig Utrechter. Hij studeerde Small Business in Alkmaar en Digitale Communicatie in Utrecht. Hij is liefhebber van muziek, internet, schrijven, voetbal, boeken, melancholie, V-halzen, The National en Seinfeld. Hij is webredacteur en blogger voor nieuwswebsite nrc.nl en nrcnext.nl, één van de oprichters van Lowlandssite Lowlove en blogger voor wielrenblog “Het Is Koers”.
Peter heeft nogal wat overeenkomsten met de personage Johan uit zijn debuutroman.

Het boek gaat over Mattias. Al snel is duidelijk dat hij overleden is, alleen weet je niet onmiddellijk in wat voor omstandigheden dit gebeurd is. De sfeer die in het boek wordt gecreëerd, laat je vermoeden dat het om iets heel ernstigs gaat.
Het verhaal wordt duidelijk doorheen het boek; 8 personen vertellen hun verhaal. Je komt er te weten wat hun connectie met Mattias is. Er komen veel hedendaagse thema’s aan bod, op een licht kritische manier, maar wél zo geschreven dat de lezer ruimte genoeg heeft om het zelf verder in te vullen.

Het verhaal begint met de “Een week na Mattias wordt zijn fiets bezorgd”. Een pakkende zin, die gelijk de toon van het boek zet.
Amber is de vriendin van Mattias, waarmee hij samenwoonde. Je krijgt een beeld over haar omgang met het verlies van haar geliefde.
Quentin is de vriend van Mattias, met wie hij een koffieshop wil beginnen. Hij komt later in het boek terug, omdat hij samen met Chris, die blind is, gaat hardlopen.
Riet en Hendrik zijn de grootouders, die hun warme herinneringen aan Mattias koesteren.
Nathan is een verkoper met een alcoholprobleem die naar een cursus gaat en in zijn strandhuis overnacht. Later blijkt dat Mattias een verblijf in dit huisje had geboekt, via AirBnb.
Issam is een gameverslaafde roadie, die samen met de band aanwezig was op de plek waar Mattias stierf. Hij kwam via een online platform in contact met Mattias en gamede samen met hem.
Kristiane is de moeder van Mattias. Ze heeft het er heel moeilijk mee dat Amber tussen de spullen van Mattias woont. Een tijdje na Mattias’ dood gaat ze op de maandagavonden Nederlands oefenen met mensen die de taal willen leren. Daar komt ze in contact met Tirra, die dan weer de moeder blijkt te zijn van de man die verantwoordelijk is voor de dood van Mattias.

Hoewel in eerste instantie de verhalen niet logisch op elkaar lijken te volgen, vallen de puzzelstukjes gaandeweg op hun plaats en worden alle verbanden duidelijk. Net omdat ik wilde weten hoe de puzzel in elkaar stak, had ik een enorme drang om verder te lezen. Zanting heeft hier knap werk geleverd.