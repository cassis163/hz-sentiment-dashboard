Het debuut van de Zweedse Mariette Lindstein die meer dan twintig jaar lid is geweest van de Scientology kerk. Het debuut is het eerste deel van een trilogie over sektes. In dit boek is de sekte ViaTerra en beleef je het leven in de sekte mee door de ogen van Sofia Bauman. Het verhaal beslaat zo'n twee jaar en in die twee jaar is te lezen hoe Sofia in contact komt met ViaTerra en hoe ze ingepalmd wordt door ViaTerra leider Franz Oswald. Na het volgen van het gastenprogramma waarin ze de vijf principes volgt, is ze overtuigd van ViaTerra en neemt het aanbod aan om de bibliotheek voor ViaTerra in het landhuis op het eiland Dimön voor de kust van Bohuslän te Zweden in te richten. Dimön betekent misteiland en doet zijn naam eer aan. De mist op het eiland neemt langzaamaan de macht over op het eiland en Sofia komt na verloop van tijd achter de keiharde waarheid over ViaTerra. Toch twijfelt ze vaak of ze het niet verkeerd begrepen heeft en ViaTerra ondanks alles toch de oplossing is voor de problemen in de wereld.

Een spannend verhaal over het leven in een sekte met thrillerachtige elementen op een eiland gehuld in mist. Legendes over geesten van het landhuis die in de loop der tijd ontstaan zijn, maken het verhaal compleet. Naast het hoofdverhaal is nog een ander verhaal te lezen. Elk hoofdstuk wordt namelijk voorafgegaan door een kort stukje die tezamen een verhaal vormen. Uiteindelijk kruisen de verhalen elkaar en wordt alles duidelijk.

Het is goed te lezen dat het verhaal is geschreven door iemand die ervaring heeft op het gebied van sektes. Het boek geeft een indringende inkijk in het leven van een sekte en is een duidelijke waarschuwing. Het is niet te geloven dat mensen zo volgzaam en vernederd kunnen worden, maar het gebeurt op een manier die langzaam maar zeker effectief is. In het verhaal is de periode van twee jaar volgens mij te kort om in dezelfde situatie als Sofia te komen, maar voor het verhaal is het natuurlijk wel handig.

Het einde lijkt een afgesloten verhaal, maar toch heb je het gevoel dat het verhaal van Franz Oswald nog niet volledig verteld is. Aan het einde van het boek krijg je een paar bladzijdes van het tweede deel te zien die begin 2018 verschijnt.