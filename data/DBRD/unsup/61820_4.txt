De cover vind ik heel mooi en pakkend, je bent gelijk nieuwsgierig waarom die poedelnaakte vrouw op een betonvloer ligt en wat die rode krassen ermee te maken hebben. Ik beoordeel de cover met een 9.
Eva en Lotte zijn al vanaf de kleuterschool beste vriendinnen en wonen in het kleine Brabantse dorpje, Ravenstein. Lotte is getrouwd met Niek en moeder van een tweeling van 10 jaar. Eva werkt bij een bank en woont al 6 jaar samen met Johan, een makelaar in onroerend goed. De relatie tussen Johan en Eva loopt niet zo lekker, en Eva begint zich aangetrokken te voelen tot Stijn, de broer van Niek en tevens de collega van Eva.

Dan worden in Ravenstein vlak achter elkaar dode vrouwen gevonden. De vrouwen zijn gemarteld en verkracht. Na de vondst van de vrouwen ontdekt Eva verschrikkelijke dingen en alles wijst dezelfde kant op. Zal de vriendschap tussen de vriendinnen sterk genoeg zijn?

Het is een dunne maar zeer vlot leesbare thriller. Het boek bestaat uit 43 korte hoofdstukken, je leest ze in de ik-vorm waarbij Eva, Lotte, Stijn en de dader afgewisseld worden. De hoofdstukken van de dader zijn cursief gedrukt. Het boek begint gelijk heel spannend met het eerste hoofdstuk vanuit het perspectief van de dader waarbij de eerste vrouw wordt verkracht en gedood, je denkt gelijk; wie is deze persoon en met welk doel heeft hij deze vrouw om het leven gebracht?
De omgeving en de personen worden in het boek uitgebreid en beschrijvend uitgewerkt, je ziet de omgeving en hoofdpersonen zo voor je. Ook vond ik het mooi om te lezen hoe de helderziendheid van Stijn in de thriller is verwerkt. En het lijkt erop dat het voor de schrijfster ook heel gemakkelijk was om haar eigen werkervaring bij een bank te verwerken in de thriller.

Ook de titel “Conflict” vind ik heel goed passen bij het boek, de hoofdpersonen zijn in conflict met hun gevoelens, hun verleden en hebben een conflict met elkaar.

Ik geef deze thriller 4 sterren, ik heb het met veel plezier gelezen en kon het boek moeilijk wegleggen, te nieuwsgierig naar de afloop. Ondanks dat ik op een gegeven moment toch wel een vermoeden kreeg wie de dader zou zijn, was het einde toch verrassend te noemen. Het vleugje romantiek in het verhaal maakt dat je nog meer meeleeft met Eva.

Ik ben heel benieuwd naar haar tweede thriller, Zwarte Aarde, deze wordt in het najaar van 2014 verwacht.