Harris is een succesvol schrijver en misschien wel een van de beste auteurs als het aankomt op historische fictie. Ook dit boek is weer een prachtige combinatie van een bijzondere historische gebeurtenis en een spannend (verzonnen) verhaal. Het feit dat zijn boeken geen echte page-turners zijn, geeft het verhaal juist zijn kracht. Het zou maar zo gebeurt kunnen zijn en dan vraag je je tijdens het lezen regelmatig af: wat als ...?

Mijn kennis over de conferentie in München in 1938 was niet meer dan oppervlakkig. Ik wist dat Chamberlain samen met de Franse premier Daladier in die stad een bespreking had met Hitler en Mussolini en dat 'voor de lieve vrede' een deel van Tsjechië werd weggeven. Chamberlain wilde er alles aan doen om een herhaling van de eerste wereldoorlog te voorkomen. Da's dus niet gelukt. Chamberlain is verguisd vanwege zijn zogenaamde appeasement-politiek. Zo simpel lag het echter allemaal niet; ik had niet graag in zijn schoenen gestaan op dat moment. Zijn twijfel en oprechte bedoelingen komen in dit boek duidelijk naar voren.

Het fictieve verhaal dat Harris eromheen bedacht heeft, is aannemelijk en lekker spannend ... tot het einde toe. Hij omringt de beide hoofdpersonen met alleen maar bestaande historische figuren waarbij duidelijk is dat Harris veel onderzoek heeft gedaan naar de feitelijke historische gebeurtenissen. Het is interessant om tijdens het lezen op internet de zwart wit foto's en videofragmenten te bekijken.

Ik ben een stukje wijzer geworden en wel op een hele plezierige manier.