“Een week na Mattias werd zijn fiets bezorgd.” Zo begint de roman van Peter Zantingh “Na Mattias”. Wie is Mattias en wat is er gebeurd?

Zantingh beschrijft vanuit 8 perspectieven het rouwproces van mensen die direct of indirect geraakt zijn door Mattias’ dood; hoe mensen omgaan met verlies, verdriet, emoties en hoe ieder op zijn eigen manier de draad weer langzaam oppakt.
“Rouw is als een schaduw. Hij voegt zich naar de stand van de zon, staat s ’ochtends anders dan ’s avonds.”

Acht miniportretjes, waarvan de verhalen elkaar deels overlappen, kleuren het personage Mattias in, zonder dat je precies te weten komt wie Mattias nu echt was.
Gaandeweg het verhaal probeer je te bedenken wat er met Mattias gebeurd is en het niet weten zorgt ervoor dat je gretig doorleest en door puzzelt, tot de puzzelstukjes in elkaar vallen.

Maar het boek is meer….
In negen hoofdstukken, nodigt Zantingh je uit na te denken over maatschappelijke thema’s, die al dan niet expliciet aan de orde komen, over de wereld en je eigen plaats daarin. Bijvoorbeeld de invloed van sociale media, met de druk om je leven er perfect uit te laten zien én de grote aantallen online “vrienden”.
"We waren kinderen van de jaren negentig. We zaten op het uiterste puntje van Maslows piramide en hadden alsnog het lef om de foto’s van het uitzicht te verfraaien met een Instagramfilter.”
“Mijn verdriet is niet van mij […] Mijn verdriet was van iedereen die zijn Facebookprofielfoto aanpaste. Het was van Twitter. Het werd gestript en doorverkocht als hashtags en pageviews.”

Zantingh laat je nadenken over thema’s als liefde, vriendschap en onderlinge relaties. Hij gebruikt beelden en humor om gebeurtenissen en gevoelens te beschrijven. Tussen de regels voel je en leef je met de personages mee.
"Later brulde ik (Quentin) een keer ‘Fietser van links!’ toen er een Spartamet opdook die ik zelf ook niet had zien aankomen. Toen zei hij (Chris) dat hij blind was, maar niet doof. “

Na Mattias is een roman met eenvoudig taalgebruik en “weinig woorden”, die je moet herlezen, om er nog meer uit te halen.