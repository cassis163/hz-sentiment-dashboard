Jack Reacher is een man zonder zorgen, simpel maar zeker niet dom. Hij reist van plaats naar plaats, waar de wind hem brengt als het ware. Ex-militair die hij is, komt hij met weinig toe. Hij reist met wat hij aan heeft, zonder bagage.

Deze keer stapt hij uit de trein in het plaatsje Mother's Rest. De naam intrigeert hem en hij wil weten waar de naam vandaan komt, of er ergens een herinneringsplaatje of graf is. Hij doorkruist heel het dorpje want meer is het niet en stelt vragen over de herkomst. Niemand kan hem een antwoord geven en hij vindt dat de mensen hem vreemd behandelen en raar reageren. Er is iets met Mother's Rest. Zeker wanneer hij er een privé-detective aantreft die iemand anders uit de trein had hopen te zien stappen, namelijk haar zakenpartner. Ook de volgende dag stapt de man niet uit de trein.

Reacher zou Reacher niet zijn als hij zich niet met de privé-detective zou bemoeien. Ze is trouwens nog mooi ook.

Op zich zijn de boeken met Jack Reacher in de hoofdrol voorspelbaar, maar dat maakt het leesplezier er niet minder om. Vooral doorgaan met Jack Reacher.