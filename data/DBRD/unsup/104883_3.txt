Fort Stirling, een prachtig oud kasteel in Dorset, is niet geopend voor het grote publiek. Toch mogen we er samen met schrijfster Lulu Taylor een kijkje nemen. We mogen 443 bladzijden lang door de lange gangen dwalen, in oude koffers op zolder snuffelen, kasten openen in verlaten kinderkamers en wandelen door de prachtige tuinen. Het grote huis straalt romantiek uit, maar ook onzekerheid, verdriet, leegte en gemis. Het huis verbergt een groot familiegeheim. De sporen die deze geschiedenis op de bewoners van het huis achtergelaten hebben zijn als ijs; hard en koud. Zou de nieuwe kasteelvrouw in staat zijn het huis weer met warmte te vullen?

Lulu Taylor beschrijft het leven van twee generaties kasteelbewoonsters. We lezen het verhaal van Alexandra Crewe in de jaren 60 en 70 en het hedendaagse verhaal van Delilah Young. In 1965 trouwt de 19-jarige Alexandra met Laurence. Het huwelijk is door haar vader gearrangeerd. Alexandra is niet gelukkig. Wanneer ze haar jeugdvriend Nicky Stirling ontmoet, beseft ze dat haar huwelijk geen stand kan houden. Alexandra besluit bij haar vriend op Fort Stirling te gaan wonen. Het stel krijgt twee kinderen en wordt erg gelukkig. Maar dan slaat het noodlot toe. Is dit Alexandra’s straf voor het verlaten van haar man en de ongehoorzaamheid aan haar vader?
Jaren later trouwt John Stirling, de zoon van Alexandra, met Delilah Young. Hoewel Dalilah zielsveel van haar man houdt, kan ze haar draai niet vinden in het mooie landhuis. De sfeer die er hangt, is niet prettig en haar kersverse echtgenoot is somber. Delilah kampt elke dag met nieuwe vragen. Waarom wil haar man niet over zijn verleden praten? Waarom mag ze niet bij haar demente schoonvader (die ook op het terrein woont) op bezoek? Heeft ze er wel goed aan gedaan om zo snel met John te trouwen? Wat is er met haar schoonmoeder gebeurd? Van wie was het kinderspeelgoed wat ze in de kast vond? Wat heeft er bij de oude toren plaatsgevonden? Delilah besluit zelf op zoek te gaan naar alle antwoorden.

De titel van het boek Wintergeheimen verwijst naar een gebeurtenis bij de ruïne van een oude toren. De sneeuw en de jaren hebben de sporen gewist. Toch weet Delilah 40 jaar later de geheimen alsnog te ontrafelen.

Enkele belangrijke thema’s: - (Jeugd)trauma’s. Zowel vader als zoon Stirling gaan gebukt onder onverwerkte trauma’s. -Familiebanden. Het breken van familiebanden en het aangaan van nieuwe banden. -Geheimen. Moeten sommige geheimen voor altijd verborgen blijven? Of is het toch beter als alles wordt uitgezocht? -Leugens. In dit boek lees je wat een grote gevolgen leugens kunnen hebben. Een heel gezin gaat er aan onder door. -Erfenissen. Het prachtige huis wat John erft is een zware financiële last. John erft niet alleen materiële zaken, maar ook zijn vaders onverwerkte verleden. Er drukt een zware last op Johns schouders. Wanneer hij Delilah eindelijk durft te vertrouwen verdwijnen alle problemen als sneeuw voor de zon.

Ik vond Wintergeheimen geen thriller, maar een aangrijpende en een beetje mysterieuze roman.