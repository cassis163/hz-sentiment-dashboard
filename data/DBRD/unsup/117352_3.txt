Angel Filip Rogiers
Het boek is verdeeld in drie delen, gescheiden door een zwarte bladzijde.
Deel 1 begint met Nathan Helmer, een soldaat uit Canada die in de jaren vijftig gestationeerd wordt in Marville, in Noord Frankrijk. Samen met Daniel Hilfiger verheugt hij zich op de komst van hun echtegnotes. De vrouwen zijn in de fantasie van de soldaten uitgegroeid tot ‘angels’. De vrouwen hebben een zware vliegreis achter de rug en zijn ziek. Dit heeft grote gevolgen voor de verdere loop van hun levens. Nathan en zijn echtgenote Margret verliezen hun kind en Daniel verliest zijn echtgenote Louise tijdens de bevalling. Nathan en Margret groeien uit elkaar en zowel Daniel als Margret besluiten terug te gaan naar Canada. Nathan trouwt met Emilie, die hij ontmoet heeft op de legerbasis. Samen krijgen zij een zoon Alain. Nathan is een stille, gesloten man die het liefst zijn tijd doorbrengt met zijn bijen. De bijen worden echter bedreigd door het gebruik van landbouwgif.
Deel 2 gaat over Alain. Hij is journalist en fotograaf op de redactie van de plaatselijke krant. Alain is politiek zeer gedreven en in Parijs maakt hij een foto die zijn leven voorgoed doet veranderen. In dit deel komen vooral onderwerpen die te maken hebben met de internationale politiek aan bod. Daarnaast blijft Alain op zoek naar zijn ‘echte’ vader en naar de relatie die hij met zijn vader heeft.
Deel 3 is een mooie afsluiting van het boek. De verhaallijnen komen in dit laatste deel heel mooi samen.

Angel is een complex verhaal zowel wat de thema’s betreft als ook de plotwendingen en diverse perspectiefwisselingen.
Heel wat Franse zinnen zorgen niet alleen voor de couleur locale maar zijn tevens filosofisch van aard. De schrijver weet de aandacht gevangen te houden. Angel leest gemakkelijk, de zinnen lopen goed en de schrijfstijl is mooi.
Een boek om over na te denken.