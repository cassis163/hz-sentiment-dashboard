In het eerste hoofdstuk maak je opnieuw kennis met voormalig hoofdcommissaris Wolfgang. De auteur weet op onnavolgbare wijze elk personage al bij de eerste kennismaking tot leven te brengen zodat het lijkt alsof je hem of haar kent; soms als een kennis, dan weer als een vriend. Maar steeds als een mens van vlees en bloed met alles wat daar bij hoort.
De korte hoofdstukken die goed op elkaar aansluiten nodigen uit om een aantal perspectieven te volgen zonder het gevoel te krijgen dat je het overzicht kwijt raakt.
Het perspectief van de moordenaar kun je volgen in de cursief gedrukte stukken. Deze gedachtegang is soms misselijkmakend.

Wolfgang is na het overleven van een persoonlijke hel weer terug in zijn geliefde Berlijn. Het is herfst en het stormt maar Wolfgang is gelukkig om weer 'thuis' te zijn.
Een aantal maanden geleden werd een man vermoord aangetroffen op zijn eigen familiegraf in Berlijn-Weissensee op de grootste joodse begraafplaats in Europa. Deze zaak werd nog niet opgelost.
Zijn voormalig collega Esra heeft hem in het geheim een mail gestuurd waarop Wolfgang, zonder iemand over de mail te vertellen zijn diensten als priv√©-detective aanbiedt bij zijn Chef. Ze wil hem niet inschakelen en er blijkt ineens na vijf maanden een zwijgplicht ingesteld voor alle medewerkers van het LKA. En het blijft niet bij deze ene moord.
Voor Wolfgang zit er niets anders op dan zelf op jacht te gaan.
'Hij voelde zich goed. Wolfgang was terug.'

Een journaliste houdt zich bezig met deze moorden en de vraag komt naar boven of er wellicht een antisemitisch motief aanwezig is?
Er gebeurt heel veel in dit verhaal en dat zorgt er ook voor dat je snel verder wilt lezen in deze spannende en geloofwaardige thriller.

De gebeurtenissen zijn goed beschreven en door de vlotte en toegankelijke schrijfstijl kun je vanaf de zijlijn goed meekijken met de personages. Het beklemmende gevoel pakt je bij de keel. De verhaalopbouw is weergaloos te noemen, het is een thriller met een prachtig einde. Het einde maakt meteen weer nieuwsgierig naar wat er verder zal gebeuren met de personages. Het is nog niet afgelopen...

Zerk en de andere boeken met Wolfgang in de hoofdrol zou je Europa-thrillers kunnen noemen doordat Gerretzen de lezers meeneemt naar locaties in Spanje, Berlijn en Nederland. Het zou mooi zijn om deze thrillers verfilmd te zien.
Waar ik ook van onder de indruk ben is het enigma dat onderdeel is van dit verhaal. Knap gedaan door de auteur!
Ellen Gerretzen kun je zonder meer een groot Nederlands thrillerauteur noemen. Dat heeft ze met Zerk weer bewezen.

Deze recensie kon je al lezen op mijn blog https://graaggelezen.blogspot.nl/2017/08/ik-las-zerk-geschreven-door-ellen-g.html