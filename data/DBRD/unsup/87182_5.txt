intriges en overspel.,Van Tami Hoag is De laatste engel het achtste boek in rij dat in de Nederlandse taal is verschenen. In het Engels zijn inmiddels achttien titels verschenen waarvan er ook een aantal onder de categorie roman vallen. In onze landstaal zijn het voornamelijk thrillers. Naast het schrijven van boeken, voornamelijk bestsellers, is de tweede passie van de in Los Angeles wonende Hoag, het paardrijden. Voornamelijk het dressuurrijden heeft haar hart gestolen.
In De laatste engel maakt de lezer kennis met rechter Carey Moore. Deze Vrouwe Justitia spreekt uit dat eerdere misdaden van Karl Dahl niet mogen meewegen in een verschrikkelijke moordzaak waar hij verdachte van is. Marlene Haas en haar twee pleegkinderen zijn vermoord en ondersteboven hangend gevonden. Niet iedereen is het eens met de beslissing van rechter Moore getuige de laffe mishandeling in een parkeergarage die Carey ten deel valt, en de dreigtelefoontjes nog niet eens meegerekend.
Rechercheur Sam Kovac en Nikki Liska doen onderzoek naar deze mishandeling waarbij ze ook nieuwsgierig zijn naar het verhaal van Stan Dempsey, de rechercheur die het onderzoek in de drievoudige moordzaak heeft uitgevoerd en daarna van het onderzoekstoneel is verdwenen. Als blijkt dat de echtgenoot van Carey, haar man David, opvallend merkwaardig reageert op Careys mishandeling, blijkt dat aanleiding genoeg om zijn levenswijze nader onder de loep te nemen. Het lijkt een complexe zaak te gaan worden.
Tami Hoag is in De laatste engel als Tess Gerritsen en Karin Slaughter in hun goede doen. In een weergaloos verhaal weet ze, naast interessante personages, een indrukwekkend en spannend verhaal op papier te brengen. Vanaf de eerste paginas sleurt ze de lezer mee in een zinderend verhaal. Eenmaal beginnen is niet meer stoppen! Een keuze is er niet voor de lezer.
Tami Hoag weet de personages zo beeldend te beschrijven dat sommigen je vriend gaan worden en voor anderen loop je liever een straatje om.
De laatste engel is een ijzersterk verhaal dat 384 paginas lang spannend is en waarvan je hoopt dat het niet zal zijn waar het op lijkt. En mocht de oplossing al vanzelfsprekend lijken, dan zou Tami Hoag haar reputatie geweld aan doen als ze niet zou zorgen voor nog een paar verrassingen aan het eind.
Dit boek heeft alles in zich wat een thriller tot een topper verheft.