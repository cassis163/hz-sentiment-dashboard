Stel je voor: je beste vriendin verdwijnt na een schoolfeest. Alleen haar fiets en haar bebloede jas worden gevonden. Je wordt verscheurd door verdriet, maar ook door angst. Wat is er die avond met haar gebeurd? Pas na maanden lukt het je om je leven weer op te pakken. Maar dan keert de moordenaar terug. En dit keer komt hij voor jou. Kun je nog vluchten? Of is het te laat? De waarheid blijkt nog gruwelijker dan je had gevreesd.
Lilly, Bo, Mabel en Anouk, de vier beste vriendinnen van de verdwenen Emma, gaan in de zomervakantie op reis naar een camping in Frankrijk. Deels om alle gebeurtenissen achter zich te laten en het leven weer op te pakken. Anderzijds heeft een aantal van hen er helemaal geen zin in. Ze zouden deze vakantie met Emma vieren, maar door haar verdwijning heeft de vakantie een zwart randje gekregen. Toch zetten de vriendinnen door en met de bus vertrekken zij richting hun bestemming.
Juist door de verscheidenheid aan karakters botst het tijdens de vakantie al snel. Lily, een onzeker en bang meisje dat constant tegen haar tranen moet vechten. Ze wil naar huis. Mabel, het rijkeluismeisje, maar ze probeert zich daar constant aan te ontworstelen. Anouk, dochter van een paranormaal begaafde moeder die doet alsof zij zelf ook helderziend is. Bo, een vrijgevochten meid die het hart op de tong heeft, maar zich eigenlijk niet geliefd voelt. Bo lijkt de leiding te nemen, de rest ondergaat dit gelaten.
Wat begint als een fijne vakantie – luieren bij het zwembad, aan het strand en op de camping – ontaard al snel in een bizarre situatie. Anouk denkt dat ze gek wordt, want ineens lijkt ze wel degelijk een gave te hebben. Ze ziet constant schimmen, voelt kou en heeft vreemde dromen. Lilly is nog geslotener dan ooit. Mabel, altijd tot in de puntjes verzorgt, propt zichzelf vol en van haar piekfijne vertoning is weinig meer over. Bo is harder dan ooit en het lijkt wel alsof ze helemaal geen gevoel meer heeft voor haar medemens.
Het wordt duidelijk dat ieder meisje een geheim met zich meedraagt en dit verbergt voor de anderen. Hierdoor ontstaat een nog grotere afstand tussen de vriendinnen, tot ze tijdens een onweersbui verdwalen in een bos. Op dat moment wordt pas goed duidelijk hoe de onderlinge verhoudingen precies zijn. Lilly raakt achterop en is onvindbaar. Bo wil gewoon doorlopen, Lilly redt zichzelf wel is haar redenering. Anouk en Mabel zijn verbijsterd en gaan op zoek. Uiteindelijk wordt Lilly gevonden, met een gapende wond op haar voorhoofd waar zelfs een stukje schedel uit lijkt te steken.
De onheilspellende sfeer wordt steeds sterker, tot ieder van hen zich afvraagt of ze wel alleen op de camping zijn. Waarom gebeuren er steeds vreemdere zaken en wie is er verantwoordelijk voor?
Ieder hoofdstuk is vanuit een ander perspectief geschreven waardoor een gedegen beeld ontstaat van de vriendinnengroep. Elk personage heeft een eigen afbeelding boven de hoofdstukken, waardoor het verhaal nog meer gaat leven. Juist door dit aspect toe te voegen, is een jeugdthriller van formaat ontstaan. Naast de vriendinnen, lees je ook het verhaal van Emma en krantenknipsels over haar vermissing. Dit geeft Shock een mysterieus tintje, want de auteur geeft steeds maar een klein tipje van de sluier waardoor de spanningsboog hoog blijft.
Hoe pak jij je leven weer op na de vermissing van een dierbaar persoon? Wat als je geheimen hebt waar niemand weet van heeft. Wat als deze geheimen je fataal kunnen worden? De vriendinnen komen hier al snel achter in deze zinderende YA vol verrassende wendingen, een duidelijk psychologische achtergrond en een plot dat staat als een huis. Want net als je alles denkt te weten, komt Mel Wallis de Vries met een nieuwe verrassende ontknoping.
Mel Wallis de Vries heeft al vele prijzen en nominaties in de wacht gesleept. Met Shock bewijst ze nog steeds op niveau te schrijven, misschien zelfs nog wel beter dan haar eerdere werk.