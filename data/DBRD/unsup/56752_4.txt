Bestsellerauteur R.J. Ellory (Birmingham, 1965) heeft met zijn boek De helden van New York opnieuw een geweldige thriller geschreven. Precies zoals we van hem gewend zijn.

Als NYPD-detective Frank Parrish de raadselachtige moord op de jonge drugsdealer Danny en zijn zus Rebecca moet oplossen heeft hij eigenlijk al meer dan genoeg aan zn eigen problemen. Hij is door zijn gedrag onder behandeling gesteld bij een psychotherapeut, wordt gekort op zijn salaris, zijn rijbevoegheid is ingetrokken en daarnaast heeft hij net een nieuwe partner omdat zijn oude partner is omgekomen. Zijn vader was één van de helden van New York, mannen belast met het oprollen van de overblijfselen van de maffia in de jaren tachtig en Frank probeert zijn reputatie te evenaren. Gedurende het onderzoek komt Frank niet alleen achter de motieven achter de moorden maar moet hij ook de waarheid over zijn vader onder ogen zien.

Na de veelbelovende en heftige start van het verhaal lijkt de toon gezet en de aandacht van de lezer is gegrepen. Ik was zeer onder de indruk maar helaas was dit maar van korte duur. In de hoofdstukken die volgden miste ik vaart en spanning en vond ik het verhaal langdradig. Gelukkig kwam hier halverwege het boek verandering in en raakte ik opnieuw geboeid. Sterker nog, het verhaal kreeg het me in zijn stevige greep tot aan de laatste bladzijde. De Helden van New York is in het begin even stug doorlezen en daarna steeds meer en meer genieten. Hoofdpersonage Frank Parrish is goed uitgewerkt, je leert hem gedurende het verhaal steeds beter kennen. De overige personages zijn voldoende uitgewerkt in relatie tot de rol die ze spelen. De plot is goed, er wordt niet te snel teveel bekend gemaakt en er zijn genoeg verrassende wendingen. De schrijfstijl van R.J. Ellory is prettig en makkelijk leesbaar wat ten goede komt aan het verhaal dus ondanks het moeizame begin vond ik dit boek toch 4 sterren waard en een aanrader voor een ieder die houdt van een thriller met diepgang.