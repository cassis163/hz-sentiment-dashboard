Al twee keer eerder las ik dit boek. De vorige keer (vijf jaar geleden), schreef ik, dat ik het boek wel met plezier had gelezen, maar me niets herinnerde van de eerste keer. Ik zou dit nu kunnen herhalen.
Dat is ook niet zo vreemd, want het verhaal gaat over zorgkosten fraude, en van de regels in Amerika weet of begrijp ik weinig. Ze worden uitgebreid beschreven en zijn redelijk slaapverwekkend.
Een verpleeghuisarts is verdwenen. Zijn ex-vrouw, Fiona, roept de hulp van Kinsey in, nadat onderzoek door de politie niet veel heeft opgeleverd. Zijn huidige vrouw, Crystal, is een wat vaag type, die niet echt bij de dokter lijkt te passen. Haar dochter geeft de nodige problemen. Ze loopt voortdurend weg van de kostschool, waar ze manieren moet leren, maar trekt liever op met een vriendin, die ze in de gevangenis heeft ontmoet, toen ze daar na een overtreding heen was gestuurd.
Het leven van Kinsey is nooit saai: niet alleen zijn alle figuren uit het dokter Purcell-raadsel verdacht, maar wanneer ze probeert een nieuwe kantoorruimte (met de voor Kinsey zo belangrijke parkeerruimte) te huren, blijken de verhuurders, twee broers, ook een onbetrouwbaar stel te zijn.
Het plezier dat ik de vorige keer had in het lezen van dit deel van de serie, was deze maal niet zo groot. Te veel saaie stukken, te veel straatnamen, te veel personages, die allemaal op elkaar begonnen te lijken en slecht uit elkaar te houden waren.