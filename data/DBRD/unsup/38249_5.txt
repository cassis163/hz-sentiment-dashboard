Wat je bent is het debuut van Jameson. Maar wat voor een debuut. Jameson schuwt geen gewelddadige scènes, het boek is zeer gewelddadig, schokkend en rauw, zelfs misselijkmakend. De onderwereld wordt zeer goed weergegeven. Jameson schrijft met kennis van zaken en heeft een groot inlevingsvermogen.
De personages zijn erg goed beschreven, Nic de hoofdpersoon wekt sympathie alhoewel hij een foute man is. Hij is emotioneel en betrokken. De relatie met zijn zus Harriet wordt goed uitgediept. Marc, de huisgenoot van Nic krigt ook je sympathie ook al doet hij ook nare en vervelende dingen. Clare, de moeder van het verdwenen en vermoorde meisje is een raadsel die aan het eind ontrafeld wordt en dan valt alles samen.
Wat je bent heeft zeer grote indruk op mij gemaakt. Je moet letterlijk zelf afkicken en het boek verwerken. Ik hoop dat er een vervolg komt, zou heel graag weten hoe het verder gaat met Nic. Maar ook als Jameson een andere hoofdpersoon zal opvoeren in een nieuw boek wil ik dit absoluut lezen.