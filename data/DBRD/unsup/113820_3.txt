Voordat Melissa Skaye, een pseudoniem voor Melissa Bielsma-Schaaij, met schrijven begon, heeft ze diverse betrekkingen gehad. In 2006 begon ze met schrijven en van 2008 tot 2012 had ze een eigen uitgeverij. Begin 2012 lukte het haar om bij TenPages.com 2000 aandelen bij elkaar te krijgen en had ze de middelen om haar debuutthriller Virtuele tango een jaar later uit te geven. In datzelfde jaar verscheen ook het eerste boek uit vierdelige fantasyreeks rond Jeremy Jago: Het geheim van de passage. In oktober 2018 verscheen de vijfde thriller in de VT-serie: Verknipte tegenstander.

Hoewel het buiten hun district valt, krijgen de Hoornse rechercheurs Sanne Philips en Luca Borra met een aantal zaken te maken die niet door hen opgelost moeten worden. In een bos in Friesland worden de lichaamsdelen van, naar later blijkt, een vrouw gevonden. Ze liggen daar al jaren. Wanneer de vrouw en dochter van een vriend van Luca’s broer verdwijnen, vraagt hij Luca om hem te helpen. Sanne wil, na een bewogen verleden, haar eigen leven weer voortzetten, maar wordt daarin bemoeilijkt doordat dat verleden weer de kop opsteekt. Samen met Luca en paragnost Will de Jager gaat ze de strijd aan.

In het nawoord geeft Skaye zelf al aan dat ze erom bekend staat dat haar verhalen een knipoog naar de geloofwaardigheid zijn. Wie Verknipte tegenstander leest, kan niets anders dan dit te bevestigen en de conclusie trekken dat sommige situaties in dit verhaal inderdaad dusdanig bizar zijn, dat ze grenzen aan ongeloofwaardigheid. Maar, en dat is ook Melissa Skaye, de auteur haalt haar inspiratie wel uit true crimeprogramma’s. Met tot gevolg dat het verhaal rond de gevonden lichaamsdelen, het verhaal vanuit het perspectief van Tys, is gebaseerd op waargebeurde omstandigheden die zich een keer in de Verenigde Staten hebben voorgedaan.

Een andere grote verhaallijn is die van Sanne. Voor een groot deel is dit een vervolg op Skaye’s vorige boek, Verminkte toekomst. Dit heeft dan vooral betrekking op wat er met haarzelf, maar ook met haar moeder Emma, gebeurd is. Enkele personages keren daardoor ook terug en omdat er voldoende achtergrondinformatie gegeven wordt, is de plot in Verknipte tegenstander vrij goed te volgen. Desondanks kan de lezer wel het gevoel krijgen iets te missen. Om dat te voorkomen, is het wellicht beter om toch eerst het voorgaande deel uit de VT-serie te lezen.

Het verhaal speelt zich in verschillende tijdsperioden af. Dat van Tys, dat soms aangrijpend en beklemmend is, begint in 1991 en gaat chronologisch naar het heden toe. Uit niets valt op te maken dat de verschillende verhaallijnen, ook de kleinere, met elkaar te maken hebben, maar dat is uiterlijke schijn. Ze komen alle heel subtiel samen tot ze één geheel vormen. Een geheel dat niet te voorzien was. De weg daarnaartoe is geplaveid met een aantal verrassende plotwendingen, maar kent ook wel enkele kleine voorspelbare momenten. Die verrassingen zorgen ervoor dat de minimaal aanwezige spanning wel enigszins toeneemt, maar echt zinderend wordt het nergens. Omdat de plot er wel voor zorgt dat de lezer nieuwsgierig blijft naar wat er allemaal is gebeurd en hoe alles precies in elkaar steekt, is dat geen echt gemis.

Skaye hanteert een over het algemeen toegankelijke schrijfstijl, hoewel sommige dialogen niet altijd even realistisch zijn. Door het taalgebruik komen die, en dat geldt soms ook voor andere stukken tekst, nogal zakelijk over. Ze zijn niet zoals er in het dagelijkse leven gesproken wordt, het is dan vooral formeel en daardoor komen ze wat statisch over. Dit neemt echter niet weg dat Verknipte tegenstander een behoorlijke thriller is die aantoont dat de wereld nog niet verlost is van gestoorde individuen. En waarschijnlijk gaat dat ook nooit gebeuren.