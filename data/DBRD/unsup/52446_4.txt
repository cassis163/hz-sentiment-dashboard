‘De kinderen die het bos in gingen’ is het tweede boek rond seriepersonage Charlie Lager. Zij is een rechercheur uit Stockholm die net als in het vorige boek ‘De vrouw die terug moest’ in haar geboortedorp Gullspång verzeild raakt, wanneer ze een cold case oppakt. Veel gelijkenissen tussen beide boeken, want ook nu weer draait het verhaal om een verdwenen meisje en is er veel aandacht voor het verleden van Charlie zelf, een verleden dat ook deze keer een link met de op te lossen zaak heeft.

Bijna dertig jaar geleden verdween Francesca, een jong meisje dat als buitenbeentje bekendstond. Haar enige vriend was de ietwat zonderlinge Paul, die op de avond van het schoolbal dood aangetroffen werd. Francesca geloofde niet in een ongeluk en dacht te weten wie de daders zijn. Helaas werd ze door niemand geloofd, omdat ze wel vaker dingen bij elkaar zou fantaseren.

Charlie gaat op onderzoek uit en samen met journalist Johan probeert ze de waarheid boven water te krijgen. Wat betekenen trouwens de dromen die ze de laatste tijd heeft? Dromen over een nachtelijk bezoek aan een landhuis samen met haar moeder, een landhuis dat banden met de verdwenen Francesca lijkt te hebben.

Het boek kent wisselende perspectieven. Het vaakst vertoeven we in het gezelschap van Charlie. We lezen hoe zij haar speurtocht opzet, met wie ze praat en wat ze ontdekt. Veel aandacht ook voor haar jeugdjaren en de herinneringen aan haar moeder Betty. Daarnaast mogen we een kijkje nemen in het leven van Francesca. Zij deed jaren geleden al het mogelijke om de dood van haar vriend Paul op te helderen. Heeft zijn dood iets met haar verdwijning te maken?

Met ‘De kinderen die het bos in gingen’ bewijst Lina Bengtsdotter dat ze geen eendagsvlieg is. Meer nog, dit tweede boek over Charlie Lager is absoluut sterker dan het eerste. De verhaallijnen zijn beter uitgewerkt, de plot staat als een huis en je voelt je meer betrokken. Charlie leren we beter kennen, Francesca en de andere personages uit het verleden komen tot leven, alleen Charlies collega’s blijven nog iets te veel in de schaduw, alle potentieel dus voor volgende boeken. Tel daarbij de losse, ongedwongen schrijfstijl en je hebt een thriller die alles in zich heeft om een succes te worden.

Lina Bengtsdotter (1977) groeide zelf op in het dorpje Gullspång, waar de Charlie Lager-serie zich afspeelt. Ze verdient de kost als leerkracht Zweeds en psychologie. Haar literaire carrière begon ze met het schrijven van korte verhalen, die gepubliceerd werden in verschillende Scandinavische kranten.

* Recensie gebaseerd op 'Francesca', de originele versie van het boek *