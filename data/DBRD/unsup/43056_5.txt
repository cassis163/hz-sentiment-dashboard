Een advies aan de uitgever; neem een andere titel voor dit kookboek! ‘Paleo’ heeft het imago ongezond te zijn voor mens en milieu, terwijl dit boek het tegenovergestelde laat zien. Het biedt inspirerende recepten die gezond zijn voor iedereen. De ondertitel zegt het een beetje; recepten zonder gluten en suikers, maar dat doet het kookboek echt tekort. Wat navraag bij kookgrage vrienden leert: Paleo heeft wellicht een slechtere naam dan het verdient. De auteur beoogt met het boek 80% Paleo en 20% ‘gewoon’ eten leuk en lekker te maken. Er wordt ook een hoofdstuk gewijd aan het Paleo-principe, maar dit boek is echt veel meer dan de Paleo-levensstijl.  

Na een korte inleiding over keukengerei, droge kruiden in de keuken en het Paleo-principe opent zich een wereld van fantasierijke recepten, alle met veel verse groenten. Schitterende foto’s bij ieder gerecht zorgen ervoor dat je een beeld krijgt bij het recept. Voor elk moment van de dag zijn er maaltijdsuggesties die bomvol verse groenten en fruit zitten en dus gezond zijn. Bij het recept staan pictogrammen die onder andere aangeven hoe lang de bereidingstijd is, of er koolhydraten in zitten of dat het gerecht zuivel bevat. De index staat vooraan in het boek. De recepten zijn wellicht suikervrij, dit wil niet zeggen dat er geen toetjes in staan. Er is een heel hoofdstuk ‘stoute traktaties’ dat echt de moeite waard is.  

Recept citroengras-pompoensoep
Recept voor 2 personen  

2 theelepels kokosolie
1 ui, in blokjes
1 stengel citroengras, in 3 stukken
1 rode chilipeper, zaadjes verwijderd en fijngesneden
2 eetl. fijngesneden koriandersteeltjes
een stukje verse galangal van 2 cm
een stukje verse geelwortel van 2 cm
4 kaffirlimoenblaadjes (desgewenst)
750 g pompoen, geschild en in blokjes
1 flink teentje knoflook, fijngesneden
de schil van ½ limoen
2 eetl. vissaus
1 l. groentebouillon
100 ml kokosroom, plus extra voor erbij
2 eetl. limoensap
korianderblaadjes voor erbij  

Verwarm de kokosolie en fruit hierin de ui. Het citroengras, de chilipeper; koriandersteeltjes, galangal, geelwortel en kaffirlimoenblaadjes 2-3 minuten op matig vuur. Voeg de pompoen, knoflook, limoenschil, vissaus en groentebouillon toe en breng alles aan de kook. Zet het vuur laag en laat de soep pruttelen tot de pompoen zacht is als je er met een mes in steekt.  

Haal de galangal, geelwortel, limoenschil, kaffirlimoenblaadjes en het citroengras uit de soep en schenk de rest in de keukenmachine of blender. Maal de soep – eventueel in porties – glad en voeg de kokosroom en het limoensap toe. Druk nog een paar keer op de knop om alles te mengen. Serveer de soep met een scheutje kokosroom en strooi er verse koriander over.  

Inmiddels zijn er twee recepten beproefd uit het boek. En beide zijn zeer succesvol ontvangen. De ingrediënten zijn makkelijk verkrijgbaar bij de gemiddelde supermarkt. Bestaat een gerecht uit meerdere onderdelen, dan staat per onderdeel duidelijk vermeld wat de verschillende stappen zijn. Wel worden voor ingrediënten als gember en kurkuma de minder gangbare benamingen gebruikt (galangal en geelwortel). Dit zal wellicht door de vertaling komen. Bij veel recepten staat nog een tekstblokje met suggesties om ingrediënten te vervangen of tips voor het gebruik van een ingrediënt, wat het recept ten goede komt.  

Dit kookboek biedt een variëteit aan heerlijke gezonde recepten voor elk seizoen en iedere keuken. De inspiratie spettert van iedere pagina en alles is goed maakbaar voor de gemiddelde kok. Het boek is een must-have voor iedereen die graag kookt voor zichzelf, familie en vrienden!