Fiona Hack (1972) schrijft van jongs af aan gedichten en korte verhalen. Pas jaren later pakt ze het schrijven serieus aan. Een cursus ‘Creatief schrijven’ zet haar op de goede weg. Fiona schrijft o.a. drie jeugdboeken, het derde boek Nadja en Najib (2016) wordt gepubliceerd door Godijn Publishing in het project BOEK 10. In 2017 deed zij opnieuw mee met haar eerste geschreven jeugdboek Allard en de magische zuurstok. Kabouter Speurneus – De zaak van het verdwenen huisje (2018) is haar nieuwste boek en gaat over de slak Ilse.

De dieren van het Wilde Bos raken in paniek als Ilse de reuzenslak hun bos inkruipt. Ze heeft haar familie verlaten en is op zoek naar een fijn plaatsje om te wonen. Een plaatsje waarbij ze niemand in de weg zit. Maar de dieren struikelen over haar en bezeren zich, en overal zit ze in de weg. Wanneer ze uitrust voor de deur van de familie Mestkever, die daardoor nauwelijks nog hun huisje in kunnen, is de maat vol. Ilse moet weg!!! En wel zo snel mogelijk. Wanneer tot overmaat van ramp haar slakkenhuis ook nog wordt gestolen, wordt de hulp van kabouter Speurneus ingeroepen.

Met Kabouter Speurneus heeft Fiona een mooi en leerzaam kinderboek geschreven. Haar schrijfstijl is mooi en zeer toegankelijk voor deze leeftijdsgroep. Fijn voor kinderen om zelf te lezen, door het grote lettertype, maar ook heel geschikt om samen met je kind dit mooie boek te lezen.
Ilse is een slak die bij de geboorte meteen al groter is dan haar broertjes en zusjes en zelfs als haar ouders. Ilse blijft maar groeien tot wanhoop van haar familie, Ilse eet namelijk alle blaadjes op. Zelfs het blad waarop ze wonen wordt door Ilse opgegeten. Iedereen is ten einde raad en Ilse besluit weg te gaan. Ze gaat verhuizen naar het Wilde Bos in de hoop daar een plekje te vinden dat groot genoeg is. Maar ook in het Wilde Bos zit Ilse letterlijk in de weg en hebben alle dieren last van haar. Doordat niemand Ilse leuk vindt en op haar moppert, wordt zijzelf ook steeds onaardiger. Wanneer Ilse’s slakkenhuis tot overmaat van ramp gestolen wordt is ze heel verdrietig. De dieren uit het bos roepen de hulp in van kabouter Speurneus. Zal hij, samen met zijn assistent Vlieg, de zaak kunnen oplossen?
De auteur verwerkt in haar boek een actueel thema namelijk afgewezen worden, plagen/pesten en vriendschap. Een onderwerp dat heel erg speelt op scholen en waarmee men druk doende is om dit thema bespreekbaar te maken.

Kabouter Speurneus is met recht een leerzaam boek waar onze kleine lezertjes zeker van zullen genieten en ook nog dingen van opsteken. Het leent zich uitstekend voor meer verhalen met deze kabouter die vast nog veel meer oplossingen weet te bedenken.