Verdieping X is een moderne thriller die uitnodigt om door te lezen. Ook al is de plot ietwat doorzichtig, je wilt als lezer toch zeker weten dat je het bij het rechte eind hebt en niet op het verkeerde been gezet bent. Daardoor blijft het spannend tot het eind. Hiermee heb ik ook meteen het zwakste punt van het boek aangehaald, de plot. Niet slecht, maar wel voorspelbaar. Verder zijn er alleen maar pluspunten. De tijdsdruk die in het boek een rol speelt, ervaar je echt en maakt dat je voelt dat je het boek ook ‘binnen de tijd’ uit moet hebben. Het verhaal is vlot geschreven en leest makkelijk. Geen moeilijke gekunstelde zinnen of vreemde woorden, maar modern en fris Nederlands. Er zijn veel (hoofd)personages, maar dat was voor mij zeker niet storend of negatief. Ieder van de zeven hoofdpersonen vertelt vanuit zijn eigen perspectief een gedeelte van het verloop van het verhaal. Aan het eind komen alle ‘draden’ samen als een mooi geweven web. De personages zijn herkenbaar, ze zouden zich in je eigen omgeving kunnen bevinden, en menselijk. Hun emoties en gedragingen zijn verklaarbaar en vaak begrijpelijk.