In breekpunt maken we kennis met Mats, Stan, Nikki en hond Jelle.
Geen boek over hoe je leert tennissen maar een heerlijk avonturenverhaal.

Mats en Stan tennissen heel graag en slaan dagelijks wel een paar ballen. Naast de baan de beste vrienden, maar op de baan elkaars gedegen concurrent. Allebei hebben ze een vrij hoog niveau bereikt binnen hun leeftijdscategorie. Ook is daar Nikki, een klasgenootje van Mats en Stan, die ook zeer goed kan tennissen. Mats is stiekem een beetje verliefd op Nikki, maar durft dat niet te vertellen.

Alle drie staan voor een spannende uitdaging, want wie de clubkampioenschappen wint, mag op een speciaal tenniskamp met gasttrainers. Dat willen ze natuurlijk allemaal wel. Maar Mats en Stan moeten tegen elkaar en er kan er maar 1 de winnaar zijn van het tenniskamp ticket.

Op de dag van de finales loopt de spanning hoog op, niet alleen vanwege de wedstrijden maar omdat Jelle, de hond van Mats verdwenen blijkt te zijn. Wat nu ? Mats is intens verdrietig. Samen met zijn vrienden probeert hij Jelle te vinden. Maar dat is zo eenvoudig nog niet, niemand heeft ‘m gezien. Mats en Stan gaan op onderzoek uit en vallen van het ene avontuur in het andere. Ondertussen moet er ook nog steeds getennist worden. Zal Mats de spanning kunnen doorbreken ?

In het boek zijn naast de hoofdpersonen ook een aantal bijrollen. De enigszins “enge” Marinus, de ietwat slome Tom en de pesterige Robert. Een goede toevoeging om de spanning op te bouwen. Het karakter van met name Mats is goed uitgediept, hij groeit ook gaandeweg het verhaal en laat op verschillende manieren zien wat doorzetten oplevert.

De titel Breekpunt is zeer toepasselijk, in het tennisspel heb je meerdere breakpoints , maar ook in het verhaal zitten meerdere breekpunten (doorbraken)

Breekpunt is een boek met een onderliggende boodschap. Vriendschap, verraad, emotie, loyaliteit, het komt allemaal aan bod in dit spannende sportieve verhaal. Het boek speelt op de gevoelens van de lezer.
Ondanks dat het een boek over tennis is , is het absoluut ook goed te volgen voor niet-tennissers. Het avontuur voert de boventoon.

Het boek eindigt met ‘Wat een avontuur, of niet Mats?’  zei Mats’ vader vanachter het stuur. Mats bleef met een lach naar buiten kijken. ‘Op naar het volgende, pap.’ En dat is een terechte zin, het is een boek met een enigszins open einde en smaakt absoluut naar meer.

Rick Meijer (1979) had met Breekpunt zijn debuut als kinderboekenschrijver. Eerder schreef hij columns over voetbal. Daarna ontstond het idee voor een kinderboek, maar zijn eerste boek zou niet over voetbal gaan, daar waren al zoveel boeken over. Dus het werd tennis, een sport die hij ook graag zelf beoefend. In juli 2017 verscheen Breekpunt, het eerste deel van de Grand Slam serie. Het tweede deel is reeds klaar en hoopt hij nog dit jaar uit te brengen. Ook werkt hij momenteel aan een fantasy boek

Breekpunt, ISBN 9789044830422 , 10+ , Clavis Uitgeverij.