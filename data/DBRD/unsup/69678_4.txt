Stokstaartje Sep vindt een heerlijke wortel. Hij zou zijn lekkernij zó graag met een vriendje delen, maar Sep heeft geen vriendjes. Gier heeft Sep wijsgemaakt dat je vriendjes in de winkel koopt en Sep besluit naar de Koopgoot te gaan. Zal hij in de winkel een vriendje vinden?

Met ‘Vriendje te koop’ heeft Bram Kasse zichzelf werkelijk overtroffen. Wat een heerlijk boek! Hoofdpersoon Sep, met zijn onbevangen karakter en zijn diepe wens een vriendje te vinden, sluit je onmiddellijk in je hart. Maar ook de subpersonages die Kasse opvoert zijn origineel. Zo zien we een slissende gier, een nijlpaard in een badpak en een dansende olifant voorbij komen.

“Sep bekijkt de gevonden wortel. Voorzichtig bijt hij het topje eraf. Dan is het opeens feest in zijn kleine buikje. Zoiets heeft hij nog nooit geproefd. Het smaakt nog lekkerder dan een spinnentaartje of slakkengebak.”

Zelfs als volwassene leef je volop met Sep mee in zijn zoektocht naar vriendjes. Dat komt niet in de laatste plaats omdat Kasse kans ziet om, ondanks het zielige feit dat Sep geen vriendjes heeft, veel humor in zijn verhaal te verwerken. Zijn schrijfstijl is bovendien uitstekend geschikt voor zijn jonge doelgroep. De korte zinnen maken het al snel mogelijk dat kinderen het boek zélf gaan lezen.

“Sep kan geen stap verzetten. Hij kan alleen maar naar Joop staren. Meent hij dat? Was het allemaal maar een grap? Sep voelt hoe de tranen naar buiten kruipen.”

Een fijn ‘pedagogisch element’ verstopt Kasse in het feit dat Sep ook de dieren benadert die er anders uitzien dan hij; zelfs een beetje eng misschien, zoals de Gier met zijn gerimpelde hoofd. Kortom, ‘Vriendje te koop’ is een ontwapenend en aansprekend kinderboek voor de allerjongsten (onderbouw basisschool).

Over de auteur
Bram Kasse (40) is bekend van zijn vele kinderboeken waaronder De sterkste opa van de wereld!, Gaaf! en Kanjers. Ook schreeft hij mee aan de Prentenbijbel. Hij woont met zijn gezin in Ede. Over het verlies van hun zoontje Roan schreef hij samen met zijn vrouw Foto van een droom. Bram werkt op de CHE als pabodocent en coach/supervisor. Hij heeft een passie voor het coachen van onderwijsmensen en kinderwerkers.

Kinderen enthousiasmeren voor lezen?
Interactieve presentaties vol humor en dynamiek?
Het is mijn grootste hobby, naast het schrijven van de boeken zelf natuurlijk.

Voor een groep kinderen staan, een klas of een gemeenschapsruimte vol, het is alsof ik weer even mijn oude beroep mag oppakken: basisschoolleerkracht.
(Inmiddels is Bram docent Pedagogiek/Onderwijskunde op CHE).


Uitvoering
Uitgever: Buddy Books
ISBN: 9789087820541
Paperback, 32 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/