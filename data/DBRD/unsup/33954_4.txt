Duizend stukjes van jou voerde mij mee in een multiversum, waarin Marguerite meerdere versies van zichzelf leert kennen om een moordenaar te vinden. Hoewel het boek me hier en daar iets te zoetsappig was, kon ik niet wachten om het vervolg te lezen. Ik deed dan ook een dansje van geluk toen de postebode mij Tienduizend hemels boven jou overhandigde. Wist dit boek mij opnieuw te betoveren?

Let op: Tienduizend Hemels boven jou is het vervolg op Duizend stukjes van jou. Als je deze hype compleet gemist hebt, en het eerste boek nog niet gelezen hebt, dan kan onderstaande review mogelijk spoilers bevatten. Over Tienduizend hemels boven jou spoiler ik natuurlijk niet!

De ouders van Marguerite Caine zijn briljante wetenschappers die een zeer bijzondere uitvinding op hun naam hebben staan. De door hen ontwikkelde Vuurvogel maakt het mogelijk om door verschillende dimensies te reizen. Helaas heeft niet iedereen goede bedoelingen met de Vuurvogel. Marguerite wordt gedwongen met één van de vijanden van haar ouders samen te werken om het leven van haar vriendje Paul - wiens ziel verplinterd is over vier dimensies - te redden.

Net als in Duizend Stukjes van Jou zit je vanaf pagina één in de actie. Marguerite is op de vlucht voor achtervolgers in een middeleeuws aandoend Rome. Hoe juffrouw Caine in deze andere dimensie is beland, kom je stukje bij beetje achter. Op deze manier onderscheidt Tienduizend hemels boven jou zich onmiddellijk van vele andere YA boeken, met name van andere vervolgboeken. Geen ellenlange herhalingen of een plot dat traag op gang komt, nee in de boeken van Claudia Gray is de spanning vanaf de eerste pagina aanwezig!

Ik wist eigenlijk totaal niet wat ik kon verwachten van dit twee deel in de Firebird serie. Ergens voelde deel één immers behoorlijk afgerond aan, maar desondanks stelde Tienduizend hemels boven jou alles behalve teleur. Opnieuw komen we met Marguerite terecht in verschillende dimensies en ontmoeten we steeds weer andere versies van Paul, Theo, haar ouders, Josie en Wyatt Conley. Vooral die laatste wist mij in sommige dimensies te verrassen.

Net als je denkt dat het reizen tussen de dimensies een beetje eentonig begint te worden en de missie van Marguerite wel heel gemakkelijk lijkt te gaan, introduceert Claudia Gray een dimensie die alles maar dan ook alles verandert. De wereld staat op zijn kop voor alle versies van Marguerite in alle dimensies. OMG dat einde! Ik kan niet wachten tot het laatste deel van deze trilogie verschijnt. Ik ben zo benieuwd hoe een cliff hanger als deze wordt opgelost.

Wel is er voor mij persoonlijk iets teveel liefdesdrama in Tienduizend hemels boven jou. Marguerite zet alles op alles om Paul te redden, maar dan begint ze opeens toch aan haar gevoelens voor hem te twijfelen. Juist haar geloof in hun lotsbestemming vond ik in het eerdere boek zo mooi. Al die twijfels  halen voor mij soms een beetje de vaart uit het verhaal.

Tienduizend hemels boven jou was net als haar voorganger een heerlijk boek vol actie met een ingenieus plot, dat je als lezer stukje voor stukje bij elkaar puzzelt. Helaas vond ik dat er ook in dit tweede boek iets te veel aandacht was voor romantiek en bijbehorend drama. Dit gezegd hebbende wist het einde mij compleet weg te blazen. Hoe lang moeten we nog wachten op deel drie?!
Deze recensie verscheen eerder op Oog op de Toekomst.