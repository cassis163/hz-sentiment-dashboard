Mysterieus, aangrijpend en werkelijk adembenemend. Linda Jansma schrijft met Schuilplaats een prachtige, sterk doordachte thriller die je tegelijkertijd enorm ontroerd. Haar boek is in oktober 2013 verschenen door uitgeverij De Crime Compagnie. Vanaf de eerste pagina loopt de spanning sterk op door een flash forward die je aanspoort om meteen verder te lezen. Verder bezorgen de 350 paginas je werkelijk kippenvel, traan-ogen en uitzonderlijk veel genot.

Mayke en Han wonen op een boerderij in Friesland samen met hun 6 pleegkinderen. Wanneer Suzanna, een medewerkster van Bureau Jeugdzorg, Mayke opbelt om drie mishandelde meisjes crisisopvang te geven, twijfelt ze geen moment en neemt ze Nikki, Nadine en Noëlle met plezier in huis. Noëlle en Nadine voelen zich al snel thuis op de boerderij. Nikki, de oudste van de drie, sluit zichzelf echter af en weigert te praten.
Al snel heeft Mayke door dat het bij Nikki niet enkel om mishandeling gaat, maar dat er meer afspeelt in haar verleden. Ze kan er maar niet achter komen wat er precies nog gebeurd is met haar. Mayke wordt achtervolgd door een gebeurtenis die 4 jaar geleden plaatsvond en die een lange tijd verborgen wordt gehouden voor de lezer. Het gedrag tussen bepaalde personages wordt ook gelinkt aan deze gebeurtenis. Dit heeft als effect dat je het boek in één ruk wil uitlezen zodat alle geheimen worden onthuld.

Het boek is een uitstekende thriller die je geen moment kan neerleggen vanwege de spanning die op het einde van elk hoofdstuk wordt opgebouwd. Het plot is werkelijk ijzersterk, uniek en onvoorspelbaar. Linda Jansma beschrijft elk onderdeel van het verhaal, zoals de personages en het mileu, zo mooi en uitgebreid zo-dat een optimale inleving in het verhaal mogelijk wordt gemaakt. Bovendien is het verhaal deels gebaseerd op waargebeurde feiten. Dit maakt het boek extra goed. Het verhaal heeft me echt ontroerd op bepaalde momenten. Het is mooi om te zien hoeveel ouders voor een kind betekenen en andersom. Ook hoeveel invloed de ouders hebben op de opvoeding van hun kind. Ik heb echt genoten bij het lezen van dit boek en ben aangenaam verrast door het ingewikkeld, maar toch uiterst nauwkeurig geschreven verhaal dat Jansma heeft geschreven.