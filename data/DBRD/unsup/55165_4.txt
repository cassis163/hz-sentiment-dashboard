We ontmoeten Anna, een 7-jarig meisje in Krakau, Polen, in tijden van de tweede wereldoorlog. Als haar vader haar op een ochtend achterlaat bij een vriend en niet meer terugkeert omdat hij gedeporteerd wordt naar een werkkamp. Anna komt hierna ‘de zwaluwman’ tegen, een tengere lange man die Anna meteen intrigeert. Ze besluit hem te volgen, wat het begin is van een verhaal van een man, een meisje en een oorlog.

Het eerste wat opvalt in dit boek is de schrijfstijl waarmee Savit je gelijk onderdompelt in zijn bijna sprookjesachtige wereld van een 7-jarig meisje. Door deze beeldende schrijfstijl beleef je alle verschrikkingen die een oorlog met zich meebrengt, maar dan door de ogen en met de naïviteit en onschuld van een kind. Prachtige passages maken dit boek dan ook tot de ervaring die het. Het weglaten van bepaalde informatie door de auteur zorgt ervoor dat je eigen verbeelding aan de haal gaat met dit verhaal, waardoor je er volledig ingezogen wordt.

Dit boek is echter niks voor jou als je niet zonder avontuur, spanning en een hele vaste verhaallijn kan. Een duidelijke verhaallijn heeft dit boek niet, tijdens het gehele boek vraag je je dan ook af waar dit verhaal naartoe gaat. Ook echt enorme spanning en sensatie ben ik niet tegen gekomen in dit boek.

De karakters zijn heel toegankelijk, en ondanks dat dit verhaal vanuit een vertellend perspectief geschreven is kun je je goed inleven in de karakters en kom je vooral veel te weten over de gedachtes en gevoelens van de kleine Anna.

Samenvattend kan gezegd worden dat dit een mooi verhaal is waarbij de beeldende schrijfstijl echt opvalt. Als je niet zonder spanning en avontuur kan in een boek zal dit echter niet jouw boek zijn.