‘De Ketting’ is het verhaal van de drie studievrienden Kezia, Nathaniël en Victor. Afwisselend verteld vanuit deze drie hoofdpersonen is al snel duidelijk dat ze in hun dagelijks leven de schijn van succes ophouden, terwijl hun leven een stuk minder rooskleurig is dan ze doen voorkomen. Alle drie zijn ze teleurgesteld in hun zakelijke carrière die niet zo gelopen is als ze hadden verwacht na het afsluiten van hun studie. Victor is sinds zijn studietijd al verliefd op Kezia, Kezia op haar beurt is verliefd op Nathaniël. En Nathaniël is alleen maar bezig met zichzelf en tientallen andere vrouwen die hij gemakkelijk zijn bed inpraat. Ze ontmoeten elkaar weer op de bruiloft van een studievriendin, waar de depressief aangelegde Victor een ontmoeting heeft met de moeder van de bruidegom na per ongeluk in haar bed in slaap te zijn gevallen. Ze vertelt hem over een al jarenlang vermiste kostbare ketting waarvan zij alleen een gedetailleerde tekening heeft die zij aan Victor laat zien. Victor raakt geobsedeerd door de ketting en hij start een zoektocht die hem uiteindelijk naar Frankrijk brengt. Daar kruisen de wegen van Kezia, Victor en Nathaniël zich in het spoor van Guy de Maupassant ’s ‘Het Diamanten Halssnoer’ weer.

In het eerste deel van het boek leren we drie hoofdpersonen kennen en wordt beschreven hoe en waarom ze zijn geworden wie ze nu zijn. Het wordt al snel duidelijk dat ze op een keerpunt in hun leven zijn beland: doorgaan met de schijn ophouden of het roer omgooien en nieuwe keuzes in het leven maken. Het tweede deel staat in het teken van de zoektocht, niet alleen naar de ketting maar meer nog naar zichzelf.

Het is een mooi geschreven roman over persoonlijke groei en keuzes waar iedereen vroeg of laat mee te maken krijgt. Over het nemen van je verantwoordelijkheid, je kwetsbaar opstellen door je ware ik te tonen en te kiezen voor het echte leven en het niet mooier voor stellen dan het is. Eigenlijk staat de mysterieuze ketting hiervoor symbool: is het echt of slechts een illusie die wordt nagejaagd?
Een interessant boek wat met ik veel plezier gelezen heb.