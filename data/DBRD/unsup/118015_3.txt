Met gemengde gevoelens heb ik het boek 'Augustus' uitgelezen. Het verhaal wordt op een prachtige manier verteld. Dagboekfragmenten, brieven aan elkaar en verslagen van oorlogen of veldslagen geven een mooi beeld van het leven van en rondom Augustus. Alleen had ik zelf vanaf het begin veel moeite met de verschillende mensen (Romeinse namen die bijna allemaal eindigen op 'aius') en kwam ik er later pas achter dat je ook goed op het jaartal moet letten (heden en verleden lopen nogal eens door elkaar). Hierdoor heeft het boek me vanaf het begin af aan niet weten te pakken en dat gevoel heb ik niet echt meer los kunnen laten. Jammer want mijn verwachtingen waren na het lezen van Stoner en Butchers Crossing hooggespannen.

Wel geeft het boek een fantastisch inkijkje in het gekonkel en politiek steekspel van die tijd. Alleen daarom is het al wel de moeite om het boek te lezen maar zoals aangegeven: hou je koppie erbij!