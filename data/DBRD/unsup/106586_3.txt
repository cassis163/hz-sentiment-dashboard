Negen gruwelijk verminkte lijken zijn er al op vuilnisbelten gevonden - vijf in Ierland en vier in Amerika. Patholoog, anatoom Kay Scarpetta wordt bij de tiende zaak geroepen. Weer ligt het lichaam op een vuilnisbelt en weer zijn de ledematen afgesneden. Alles lijkt hetzelfde als bij de eerdere zaken, maar is hier wel echt sprake van dezelfde dader? Kay Scarpetta ontdekt steeds meer bewijsmateriaal dat in de richting wijst van een gruwelijk complot. Ze krijgt te maken met een vreselijke ziekte die het hele land bedreigt en met een moordenaar die haar via Internet uitdaagt...
Recensie(s)

Dr. Kay Scarpetta, patholoog-anatoom in Virginia en hoofdpersoon van een inmiddels bekende reeks titels, wordt ingeschakeld als op een vuilnisbelt een torso wordt gevonden. Het lijkt erop dat een al eerder actieve seriemoordenaar opnieuw is begonnen, maar waarom zitten er blaasjes op de romp? Er doen zich enkele sterfgevallen voor die angstaanjagend veel lijken op pokken, en Scarpetta zelf wordt door de waarschijnlijke dader via Internet bestookt. Daarnaast spelen nog andere problemen: de federale budget-kortingen waardoor het onderzoek wordt belemmerd omdat bijna alle personeel naar huis is gestuurd, Kay moet zelf ook in quarantaine, en haar persoonlijke relaties (met haar minnaar en haar geliefde nichtje) staan onder druk. Veel te genieten dus voor de trouwe fans van deze spannende thriller-serie. Deze aflevering is betrekkelijk rechtlijnig geschreven en relatief kort.