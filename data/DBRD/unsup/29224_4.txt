In de proloog worden 3 kinderen uit één gezin uit elkaar gehaald en ter adoptie aangeboden. Waarom en wat het met de rest van het verhaal te maken heeft, blijft lang verborgen.
Jaren later wordt er een moeder van drie kinderen op een gruwelijke wijze vermoord. Haar jonge dochter Margret heeft zich verstopt onder het bed en is op die manier getuige van de moord. Huldar wordt aangewezen om de moord op te lossen en krijgt hulp van psychologe Freya, met wie hij een one-night-stand gehad heeft. Hun relatie blijft voor alle betrokkenen geheim. Verder krijgt hij hulp van twee collega's: Erla en Rikhardur. Met de vrouw van Rikhardur heeft Huldar ook een korte, heftige relatie gehad. Huldar vindt het spannend om een moordzaak te moeten leiden en is wat onzeker over de afloop. Rikhardur ligt in scheiding. Zijn vrouw heeft verschillende miskramen gehad en of dat de reden van de echtscheiding is?
Karl, een scheikunde-student en zendamateur luistert graag naar een nummerstation. Hij krijgt cijfercodes door die hem voor een raadsel stellen. Hij woont alleen in het huis van zijn overleden moeder; zijn eveneens geadopteerde broer woont in het buitenland en hij heeft 2 vrienden (Halli en Börkur), eveneens zendamateurs. Als Karl de cijfercodes gedecodeerd heeft, gaat hij zelf op onderzoek uit, voordat hij de politie inlicht.
Dan wordt er een tweede moord gepleegd en zelfs nog een derde. De moorden zijn weer gruwelijk en de moordwapens heel verrassend.
Huldar staat voor een raadsel, maar met behulp van Margret en Karl komt hij langzaam tot de oplossing.
Het boek is vlot geschreven, leest makkelijk, maar is geen pageturner. De lezer wordt lang in het ongewisse gehouden, hetgeen het verhaal spannend houdt. Af en toe zijn er lange uitweidingen, waardoor je sommige personages beter leert kennen, maar die voor het verhaal niet relevant zijn.
Uiteindelijk neemt het verhaal een verrassende wending en wordt het plot in een paar bladzijden behandeld.