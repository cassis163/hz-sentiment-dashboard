Henk Vlaming (1959) is geen Belg, hij is een rasechte Nederlander, geboren in Texel. Deze auteur volgde een agrarische opleiding, gevolgd door journalistieke studies. Hij belandde uiteindelijk in de wereld van de journalistiek en van het management. Op dit ogenblik is hij directeur van het Nederlands Redactie Instituut. Vlaming bewondert het werk van Karin Slaughter. Een van ons is zijn debuutthriller.

Een gepensioneerde politieman die tien jaar geleden spoorloos verdween, komt als lijk tevoorschijn uit het beton van de fundering van een gebouw. Brigadier John Keijzer is pas benoemd als verantwoordelijke van het gloednieuwe cold case team van het korps Haaglanden. John is nog maar pas gescheiden en focust nu op zijn nieuwe functie, waarin hij wil en moet scoren. Hij werp zichzelf voluit op deze nieuwe zaak, maar stuit op tegenstand van hogerhand. Het blijkt niet om één, maar om meerdere moorden te gaan. Hardnekkig bijt John Keijzer zich vast in het onderzoek, hij legt gewoonweg alles in zijn werk. Totdat het hoe en waarom van deze moorden aan het licht komt.

Een van ons is een politieroman waarin chantage hoogtij mag vieren en vermiste kinderen een thema is. Je volgt in de schaduw van brigadier John Keijzer alle ontwikkelingen en vooral verwikkelingen tijdens zijn onderzoek. De onverwachte plotwending aan het einde van het verhaal verklaart eveneens de betekenis van de titel van het boek.

Vlaming heeft de spanning goed opgebouwd; tevens is zijn eersteling flink voorzien van cliffhangers. Hij beschikt over een vlotte pen, fris taalgebruik; hij schrijft rechttoe rechtaan. Deze auteur hanteert een aangename vertelstijl waardoor je uiterst snel en geboeid blijft doorlezen. Hij verzorgt zijn dialogen, die zijn in dit boek zeer belangrijk want ze geven nuttige informatie prijs.
Sommige karakters zijn niet echt uitgediept, maar de vaart die in het verhaal zit, domineert het hele gebeuren. Henk Vlaming laat in Een van ons zijn gezonde fantasie de vrije loop. Toch houdt hij die juist op tijd onder controle zodat zijn debuut niet ontspoort.