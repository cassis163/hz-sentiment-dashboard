De tijd vliegt, is het alweer dertig jaar geleden dat Roald Dahl ‘Rotbeesten’ schreef? Uitgeverij De Fontein viert het samen met alle fans door het uitbrengen van een jubileumeditie van Rotbeesten 30 jaar!

“Doe de deur op slot! Pak een geweer!
Vooruit! Schiet op! Ik hoor het weer!
Te laat! Nu zijn we er geweest!
O, wat een griezelig, vies, groen beest!
Zijn tanden blikkeren, zijn ogen ook…
’t Is die levensgevaarlijke KROKELEDOOK!”

En wat heb ik een lol als ‘Rotbeesten’ op onze mat valt. Dit boek is zo grappig, maar totaal niet geschikt om vlak voor kinderbedtijd te lezen. Met die KROKELEDOOK die ook nog eens toevallig dagelijks drie jongetjes en drie meisjes (!) opeet. De kortere en langere dierenrijmen zijn wel een ideale manier om onze schoolmeid met intonatie te laten lezen. Naarmate de rijm vordert, neemt het tempo toe, alleen onderbroken door schatergelach. Zelfs de langere woorden als bij de Koe die Keetje heette. “In de snelste duikvlucht in haar carriere ging ze bijna door de geluidsbarriere” wordt zonder hakkelen hardop gelezen!

Roald Dahl bekend van vele kinderboeken als ‘Mathilde’ en ‘Sjakie en de chocoladefabriek’ overleed in 1990. Een gedeelte van de opbrengst van zijn kinderboeken komt ten goede aan Roald Dahls Fantastische Kinderfonds, dat kinderen met hersen- en bloedziekten helpt door onderzoek, maar ook aan apparatuur en vermaak voor de zieke kinderen.

De jubileumeditie van ‘Rotbeesten 30 jaar!’ van Uitgeverij De Fontein, 2015, met illustraties van Quentin Blake.

/Lmcmr