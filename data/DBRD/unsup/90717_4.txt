Ava Li #1, Dans van de Tijger, vond ik best leuk en heb ik met drie sterren gewaardeerd. Het was goed genoeg om mij te doen uitzien naar Ava Li #2, Spel van de Draak. Dat is onlangs verschenen en uit pure nieuwsgierigheid heb ik het meteen gelezen. En wat ik niet verwacht had, maar toch gebeurd is: gaandeweg ben ik gesteld geraakt op Ava Li.

Spel van de draak gaat in volle vaart: in kort tijdsbestek reist Ava Li van Toronto via Hongkong naar Manilla, San Francisco, Vancouver, Victoria, Las Vegas en Londen. Je moet wat jetlags over hebben voor een beloning van dertig procent van de vijftig miljoen dollar die teruggehaald moeten worden voor de rechtmatige eigenaar. No cure, no pay, zo werkt dat.
We kennen Ava Li als een slimme, creatieve, onbevreesde en praktische dame, die ook fysiek haar mannetje staat. Spel van de Draak bevat aanzienlijk meer actie- en geweldscènes dan #1, met andere woorden: dit is geen boek voor watjes.

Spel van de Draak is goed, spannend en hier en daar vermakelijk. De schrijfstijl van Ian Hamilton is zeer prettig en tot mijn plezier gaat hij minder gedetailleerd te werk dan in #1. De auteur leert ons deze keer weinig over Kantonese woorden en de Chinese cultuur. Dat mis ik een klein beetje, maar het doet aan de kwaliteit van het verhaal niets af. De personages blijven een tikje afstandelijk, met name van Oom weten we nog bijna niets. Desondanks een boeiend en wederom onderhoudend boek, dat ik maar moeilijk weg kon leggen.
Vier sterren. Als het aan mij ligt mag de uitgever snel met Ava Li #3 komen, ik kijk ernaar uit!