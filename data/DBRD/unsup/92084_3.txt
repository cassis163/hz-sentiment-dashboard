"Het kan niet zielig genoeg, blijkbaar, wat nog weleens wordt verward met spanningsverhogend." Aldus de jongste Detective en Thrillergids van Vrij Nederland. In dit geval ben ik het met genoemde gids eens, al geef ik één ster meer. Verdriet, schuldgevoel en problemen blijven zich maar opstapelen voor hoofdpersoon Jenna, die zich na een dramatische gebeurtenis vestigt in Wales om haar leven opnieuw richting te geven. Met de twist aan het eind weet Clare Mackintosh alsnog een thriller te maken van Mea Culpa. Jammer dat er op de cover een verbijsterende twist staat aangekondigd, daarmee is de verrassing eraf.

Mackintosh heeft een verdienstelijk debuut geschreven. Niet vernieuwend of bijzonder, want het staat bol van de clichés, maar goed gecomponeerd. Wales is een perfecte locatie voor een spannend boek. Sommige personages blijven vaag, andere worden uitgediept, afhankelijk van hun rol in het geheel. Door dat onderscheid licht de auteur tipjes van de sluier op, die over het verhaal hangt.

De NL uitgever heeft ervoor gekozen de titel I Let You Go te 'vertalen' in Mea Culpa. Waarom? Voor een literair accentje? Met een letterlijke vertaling was niets mis geweest.
De flaptekst met quotes doet vermoeden dat Mea Culpa een bloedstollende thriller is. Eens te meer is duidelijk dat je zulke teksten met een korrel zout moet nemen. Mea Culpa is bij vlagen spannend, maar komt niet boven het maaiveld uit. Hopelijk is de volgende thriller van Clare Mackintosh van begin tot eind een échte.

[spanning 2, plot 3, schrijfstijl 4, leesplezier 4, originaliteit 2, psychologie 3]