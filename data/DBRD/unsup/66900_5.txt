Vooropgesteld: ik ben geen young adult lezer. Maar Voorlopers van Mirjam Hildebrand lag al langere tijd op mijn nachtkastje en was eindelijk op de bovenste positie van de groeiende stapel nog te lezen boeken beland. Daar liggen op dit moment de boeken van schrijvers die om welke reden dan ook dicht bij me staan. Mirjam is een van die schrijvers.

Ik ben verrast door Voorlopers. Het is een boek dat op bijzondere wijze is ontstaan en dat een bijzonder verhaal vertelt over een meisje met een gave. Het is knap dat Mirjam me heeft weten mee te slepen in dit verhaal, want ik vind fantasierijke en bovennatuurlijke gebeurtenissen in boeken al snel wat zweverig. Maar Voorlopers is met vaart en tegelijkertijd filmisch geschreven. Ik was al snel ondergedompeld in de wereld van Emma en de andere Voorlopers. De manier waarop Mirjam die wereld vorm heeft gegeven is origineel en verrassend.
De ontknoping komt sneller dan verwacht. Of komt dat omdat ik steeds sneller ging lezen? Op de laatste paar pagina's wordt een nieuwe gebeurtenis gelanceerd, die in mijn beleving een beetje uit de lucht komt vallen, maar die wel nieuwsgierig maakt naar deel twee.

Mirjam heeft met Voorlopers een verhaal geschreven dat prima als basis voor een jeugdserie zou kunnen dienen.