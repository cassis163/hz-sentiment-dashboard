"Verstand op nul en lezen maar ..." schrijft Robert van der Meiren in zijn recensie (zie hier) en daar sluit ik me van harte bij aan. Beetje dwaas verhaal, dat uiteindelijk op zijn pootjes terechtkomt en een spannende afloop kent.

Madeline en Jonathan komen per abuis in het bezit van elkaars slimme telefoon. De een bevindt zich in San Francisco, de ander in Parijs, lekker handig. Beiden zijn nieuwsgierig en geven toe aan de verleiding meer van elkaar te weten te komen. Het duurt even, maar ze blijken een raakvlak te hebben in hun beider verledens. Doldwaze toestanden in deze thriller, die het als romcom prima zou doen. Zo staan ze bijvoorbeeld voor elkaars deur, de een in - jawel - Parijs, de ander in San Francisco. Hahaha. Op zeker moment doet de romantiek ook nog haar entree, kon niet uitblijven, en vraag je je als lezer af of er wellicht abusievelijk 'thriller' op de cover vermeld staat. Nee dus, want het wordt alsnog een echte thriller.

Plezierig om te lezen, geen hoogstandje. Wel nieuwsgierigmakend naar meer van Guillaume Musso, die in Frankrijk immens populair is en van wie wereldwijd pakweg 17 miljoen boeken verkocht zijn. Dan moet het wel goed zitten, toch? Kennelijk spreekt Musso een groot c.q. breed publiek aan, maar wellicht is zijn werk iets minder geschikt voor de ware thrillerliefhebber.