The Diabolic is het eerste Nederlandstalige boek van S.J. Kincaid waarin Nemesis de hoofdrol speelt. Nemesis is een meisje, maar geen gewoon meisje. Ze is een Diabolic, een sterk en emotieloos wezen dat is gemaakt om echte mensen te dienen. Toen ze jong was is ze toegewezen aan Sidonia, de dochter van een belangrijk man, die zich niet aan de regels van de keizer houdt. En dat heeft gevolgen voor Sidonia. Maar in plaats van Sidonia te laten opdraaien voor haar vaders foutn, besluit de familie om Nemesis te sturen. Maar... Nemesis is een angstaanjagend wezen, lang niet zo hoffelijk en zachtaardig als Sidonia...

Het verhaal begint sterk, een beetje luguber, de dingen die Nemesis van jongs af aan heeft meegemaakt, hoe ze is opgevoed tot een Diabolic. Maar de familie waar ze over waakt blijkt wel liefde voor haar te voelen, voornamelijk Sidonia, die er heel erg op tegen is dat Nemesis in haar plaats wordt gestuurd.
Het lastige aan het schrijven, maar ook lezen, vanuit het perspectief van een Diabolic is dat er soms gevoelens en een moraal geweten missen in de tekst. Maar dat maakt het dat je echt mee leeft met Nemesis en je best moet gaan doen om haar te leren begrijpen.
Door omstandigheden in het verhaal kom je er achter dat Nemesis misschien toch niet helemaal die gewetenloze en gevoelloze killer is tot wie ze gemaakt was. Ze moet immers doen alsof ze Sidonia is, en dat gaat haar in de meeste gevallen redelijk goed af.

Onverwachts sluit ze een vriendschap in het paleis en zo krijgt ze steeds meer geheimen te weten, voornamelijk over de neef van de keizer: Tyrus. Ze neemt de rol van Sidonia goed op zich, maar wanneer de keizer een sadistische actie onderneemt, komt de Diabolic in haar sterker naar boven dan ooit. Terwijl andere Diabolics haar in de gaten houden en ze het zich niet kan veroorloven om gesnapt te worden, staat Nemesis voor een moeilijke beslissing.

Actie, dialoog en plotwendingen vallen in elkaar over waardoor het soms moeilijk is om het boek weg te leggen. Je wordt meegetrokken in het verhaal alsof je naast Nemesis meeleeft in het paleis. Sommige andere personages lijken soms oppervlakkig maar veranderen verderop in het verhaal soms van vijand tot bondgenoot en andersom.

Is alle informatie zie ze te horen krijgt wel waar en wie kan ze nou eigenlijk nog vertrouwen?

Hopelijk heeft het tweede deel nog meer spanning en intriges voor ons in petto, maar daar zullen we nog even op moeten wachten.