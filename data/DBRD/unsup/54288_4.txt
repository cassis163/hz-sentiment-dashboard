De meest succesvolle scenarioschrijvers van Zweden zijn op dit moment Cilla en Rolf Börjlind. De films en televisieseries waarvoor het echtpaar scenario's schrijft, kenmerken zich door onder andere maatschappelijke vraagstukken en personages die realistische problemen hebben. Hoewel het ze er regelmatig verzoeken voor hebben gekregen en er zelf ook over nadachten, zijn ze pas in 2012 met het schrijven van boeken begonnen. Dat resulteerde in de thriller Springvloed, dat een jaar later in Nederland is verschenen. In 2016 is dit boek verwerkt tot een 10-delige televisieserie. Hun nieuwste boek, Wiegelied is begin 2017 uitgegeven.

In Småland, een landschap in het zuiden van Zweden, wordt het zwaar verminkte lichaam van een jongen gevonden. Hij blijkt twee maanden eerder te zijn vermoord. Niet ver bij de vindplaats vandaan wordt een mes met inscriptie gevonden. De tekst hiervan verwijst naar een Roemeense criminele organisatie. Rechercheur Olivia Rönning en Tom Stilton, die de politie assisteert, gaan naar Roemenië om hier meer over te achterhalen. Hun onderzoek wordt opgemerkt en hun eigen leven komt daardoor in gevaar. Ondertussen treft de dakloze en aan drugs verslaafde Muriel in Stockholm het Nigeriaanse meisje Folami aan. Ze neemt haar onder haar hoede en komt te weten dat ze haar naar Zweden gevluchte broer zoekt. De politie vermoedt dat er een verband kan zijn tussen de moord en de vluchteling.

Na de proloog van een paar bladzijden maakt het verhaal een sprong van vier maanden terug in de tijd. In feite begint het dan werkelijk en heeft het vervolgens een chronologisch verloop naar het heden. Hoewel Rönning en Stilton seriepersonages zijn, zijn de eerste paar hoofdstukken vooral een kennismaking met hen, maar ook met de andere belangrijke personages. Dit is echter geen saaie opsomming van feiten, maar op een boeiende, zelfs al spannende manier in het verhaal verwerkt waarin zich al erg vroeg enkele verrassingen voordoen. Omdat het niet storend is dat een aantal personages terugkerend is, is Wiegelied goed afzonderlijk van de eerder verschenen boeken te lezen. Toch is het, om in ieder geval de onderlinge relatie tussen de terugkerende personages, maar ook de enkele verwijzing naar de eerdere boeken, beter te begrijpen, aan te bevelen om de boeken in volgorde te lezen.

Het actuele thema dat het schrijversduo in dit boek heeft verwerkt, is de vluchtelingenproblematiek in al zijn facetten. Denk hierbij bijvoorbeeld aan de problemen die zich bij Calais hebben voorgedaan. De keuze van dit onderwerp is er ook debet aan dat Rönning en Stilton hun werkgebied in Wiegelied deels verleggen naar het buitenland, het Roemeense Boekarest. Wat ze daar meemaken is zowel aangrijpend als triest. Hierdoor, maar ook vanwege een aantal andere thema's, heeft het boek voldoende diepgang dat zorgt voor een sterke en boeiende verhaallijn.

Aan alles is te merken dat Cilla en Rolf Börjlind scenarioschrijvers zijn. Het verhaal is dermate levendig en filmisch beschreven dat het soms lijkt alsof je er zelf deel van uitmaakt. Door deze schrijfwijze leest het boek erg vlot en prettig en heeft het ook ruim voldoende spanning en verrassende plotwendingen. Naarmate de ontknoping nadert, neemt het tempo toe. Dat zorgt dan eveneens voor een toename van spannende momenten. Dit einde laat overigens wel in het midden of er nog een volgende Rönning en Stilton komt. De auteurs laten de lezer ook hierover in spanning zitten.