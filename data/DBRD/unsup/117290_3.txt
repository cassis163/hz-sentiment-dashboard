In dit vervolg op The Poet wordt die oude zaak eindelijk netjes afgesloten; dat verhaal eindigde met een soort desillusie en vooral heel veel vragen. Die worden in The Narrows ook niet beantwoord, maar de avonturen van de Dichter worden nu in ieder geval definitief beëindigd.
Ook in andere opzichten is er sprake van een weerzien met oude bekenden: Harry Bosch, Rachel Walling, Terry McCaleb. Het lijkt wel of Connelly heel veel sterren in één boek wilde proppen. Hij heeft dat kunstje vaker vertoond, en eigenlijk is het onnodig: Connelly schrijft zo goed dat hij genoeg heeft aan één hoofdpersoon.
Verder is alles als vanouds: Harry en Rachel worden benaderd voor problemen die uiteindelijk neerkomen op dezelfde zaak, en bundelen dan hun krachten. Degelijk speurwerk, een paar spannende situaties, een min of meer goede afloop met daarna een extra ontknoping (nou ja, een kleintje dan), en Harry die zoals gewoonlijk achterblijft als de Lone Wolf die hij nu eenmaal is.