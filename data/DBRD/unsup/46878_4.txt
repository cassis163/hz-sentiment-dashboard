In Drie is te veel verblijft Olivier de hele zomervakantie op Ameland. Hij logeert, terwijl hij hier totaal geen zin in heeft, bij zijn oom en tante die een frietzaak beheren. Wat is er nou te doen op zo'n saai eiland? Al snel komt Olivier terug op zijn gedachten als hij een man zich vreemd ziet gedragen.

Samen met Klaas en Maddie besluit hij op onderzoek uit te gaan. Wat deed die man daar bij die vlieger? Klaas moeder heeft een souvenirwinkeltje op Ameland die op het punt staat verkocht te worden. De zaken lopen niet goed. Er heeft zelfs al een koper zich aangemeld.

Na een aantal spannende gebeurtenissen ontdekken de drie dat een bekende van Klaas moeder, de vreemde man en de eventuele koper van de winkel elkaar kennen. Wat zijn deze drie mensen van plan? Olivier weet in ieder geval na zijn vakantie een ding zeker. Ameland is zo saai nog niet!

Martine Kamphuis heeft door middel van korte hoofdstukken en spannende gebeurtenissen, een heerlijk boek geschreven voor kinderen vanaf een jaar of tien. Elke keer gebeurt er wel weer wat waardoor je wil weten hoe de vork in de steel zit. Het boek kent niet al teveel personages waardoor het geheel overzichtelijk blijft.

In Drie is te veel komen thema's als vriendschap, vertrouwen, eerlijkheid en (on)zekerheid aan de orde. Als je het boek samen leest met je kind zijn dit thema's die goed bespreekbaar zijn. Ook interessant om in de klas te bespreken met leerlingen.

Ik heb genoten van dit spannende jeugdboek!