Een verhaal voor eenieder die zijn gevoel durft toe te laten en een traan niet schuwt.

De rode draad in deze roman is het boek van Brandaan uit de zesde eeuw. Brandaan was een abt in een Iers Klooster. Hij las in een boek dingen die hij niet kon geloven. Hij werd door God met een gammel bootje de oceaan opgestuurd om de verhalen die hij niet geloofde zelf te beleven en op te schrijven. In 1976 heeft de Ier Tim Severin dezelfde reis over de oceaan gemaakt; hij kwam tot de ontdekking dat de verhalen van Brandaan op waarheid berusten.

In deze roman vertelt de auteur het meeslepend, indrukwekkend en waargebeurde verhaal over het leven van Eva; we zien haar opgroeien van verwaarloosd en mishandeld lagere schoolmeisje tot volwassen vrouw en moeder op zoek naar echte liefde, geborgenheid en vertrouwen.

Haar jeugd zal een grote invloed blijven houden op Eva haar leven. Daarnaast is één gebeurtenis waar niemand Eva voor kan beschermen; een die haar letterlijk en figuurlijk blijft achtervolgen.

Hoe erg kan het zijn, het leven van een kind.
Tante Suus en oom Wim nemen Eva en haar zus Janneke mee op vakantie naar Cadzand. De buren van hun vakantiehuis hebben een zoon; Brendan. De korte ontmoeting met Brendan en de slechts minimale aanraking, zorgen ervoor dat Eva niet meer loskomt van Brendan.

Eva leest als kind het boek van Brandaan; dit fascineert haar. Eenmaal volwassen besluit ze naar Ierland te gaan op zoek naar de waarheid van Brandaans verhaal en háár waarheid.

In Ierland geniet ze van de natuur; maakt lange wandelingen en overdenkt haar en hét leven. Ze ontmoet Wallace, Paddy en Mairin met wie ze een waardevolle vriendschap opbouwt.

Haar geld raakt op en Eva is genoodzaakt te gaan werken. Per toeval vindt ze een baan als au-pair bij een rechter. Wie schets haar verbazing als dit Brendan blijkt te zijn? Hij is getrouwd met Nuala en samen hebben ze een zoon van vier jaar: Tristan.

Er is maar één vraag die door me heen woelt: waarom kwam ik uitgerekend hier Brendan tegen? Ierland is zo groot!

Het wordt geen gemakkelijke klus. Haar gevoelens voor Brendan probeert ze weg te duwen. Nuala blijkt veel met zichzelf bezig te zijn en kijkt niet om naar Tristan. Tijdens een intens gesprek met Nuala gaat Eva meer van haar begrijpen. Het gesprek neemt echter een onverwachte wending.

Nuala leefde met haar kind op het scherp van de snede, alleen bekommerd om zichzelf.

Is er dan toch een leven samen voor Brendan en Eva weggelegd?

Het levensverhaal van Eva dat ze opschreef in de hoop dat haar zoon dit naar haar dood leest, is cursief geschreven. Tijdens het schrijven kijkt ze geregeld terug op haar leven en dat van haar zoon. Ze ontziet zichzelf niet. Ze legt haar zoon uit waarom ze bepaalde beslissingen heeft genomen. Ze probeert haar zoon te begrijpen. Ontvlucht hij de werkelijkheid? Al schrijvende ziet ze overeenkomsten tussen Nuala, haar stiefmoeder Klaske en zichzelf.

Associatie is een wonderlijk fenomeen, dat je onverwachte paden brengt.

De auteur ontrafelt respectvol gevoelens en gedachten van de personages en weet deze haarfijn bloot te leggen. Ze geeft de lezer een levensles mee in al zijn facetten; geluk zit in kleine dingen die we vaak vergeten, omdat ze zo gewoon lijken, maar het niet zijn; geborgenheid, vrijheid, natuur, mensen die ons omarmen, echte liefde en daaraan durven toegeven. Hét en jouw leven in het bijzonder; hoe geef je hier invulling en sturing aan. Hoe zorg je dat je door anderen niet overvraagd wordt. Wat zijn je verwachtingen? De vaak keiharde realiteit kan ons tot inzicht brengen.

Het leven is een reis waarin je om de haverklap op de proef wordt gesteld, net als Brandaan in zijn boot.

De weg naar Brandon Creek is een adembenemend mooi alsook hartverscheurend verdrietig verhaal, dat de lezer nog lang zal bijblijven.

De plot is verbijsterend … net op het moment dat …

Dat tere gevoel van geborgenheid…

Er is liefde en liefde, grote liefde en kleine liefde, liefde is puur en liefde is waanzin, liefde is hoop en liefde is wanhoop. Zie er maar eens wijs uit te worden.

4**** Schrijfstijl
4**** Verhaal
4***** Originaliteit
5***** Psychologie