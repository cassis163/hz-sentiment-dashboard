Groepen jongeren raken slaags in Uppsala. Tijdens deze onrusten wordt ook Sebastian Holmberg vermoord. Er is al snel een verdachte. Zijn naam is Marcus en hij koesterde wraakgevoelens richting Sebastian omdat deze zijn vriendin had ingepikt. Inspecteur Ann Lindell gelooft niet in zijn schuld.
Maar er speelde meer tijdens deze heftige nacht. Ali, afkomstig uit Iran, verdenkt zijn neef Mehrdad van de moord. Hij heeft hem ter plaatse gezien. Maar Mehrdad zegt dat hij het niet gedaan heeft en dat hij weet wie de dader is. Ondertussen heeft de politie de handen vol aan brandmeldingen. Haat jegens buitenlanders laait op.

Dit is het derde boek van Kjell Eriksson met Ann Lindell als inspecteur. Ze is alleenstaand en zorgt voor haar zoontje Erik. Dit is niet altijd gemakkelijk te combineren met drukke werkzaamheden bij de politie. Eigenlijk is ze eenzaam, maar ook eigengereid, een combinatie die niet altijd in haar voordeel uitpakt.
Kjell Eriksson zet de lijnen in dit boek mooi uit. In het begin is het even wennen en concentreren, maar daarna ontvouwt zich een prima verhaal.
Eigenlijk beschrijft de auteur de problemen van een multiculturele samenleving in Zweden aan de hand van een misdaadverhaal. We maken kennis met Ali, zijn moeder en zijn opa. Ze zijn gevlucht, proberen te vergeten en een nieuw bestaan op te bouwen. Ali is een jongen van 15 die ontroert door zijn zorg en angst om zijn familie. Via zijn stem verschaft Eriksson de lezer toegang tot een immigrantenfamilie en hun pogingen een vreemd land te begrijpen. De nachtzwaluw speelt hierbinnen een rol.
Het politiecorps komt in meerdere gedaantes voorbij. De vaste medewerkers van Lindell zijn aanwezig en deze keer zijn er ook connecties met een ander corps, waardoor we kennismaken met een andere tak van politiesport.
Een boek uit Zweden dat verontrust door vreemdelingenhaat en leed van nabestaanden. Door Eriksson toegankelijk en geloofwaardig gepresenteerd. Daarnaast volgen we het politieonderzoek met naspeuringen, hard werken, belangen en aandacht voor de dagelijkse perikelen van enkele hoofdpersonen.
Aan het eind komen de lijnen samen en is de samenhang compleet. Wat rest is het teruglezen van hoofdstuk 1 en de constatering dat het boek goed in elkaar steekt.
De auteur is van huis uit tuinder en zijn liefde voor landschappen en flora is merkbaar. Mooie schilderingen van een verlaten omgeving, bossen en een boerenbestaan. Dit staat in scherp contrast met het stedelijke Uppsala en zijn rellen.
Hedendaagse maatschappelijke vraagstukken verwerkt binnen een goed geconstrueerd en genuanceerd misdaadverhaal!