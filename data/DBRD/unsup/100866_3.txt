Vooral in Zweden is Håkan Östlundh bekend door zijn (jeugd)romans en kinderboeken maar in Nederland moet hij het tot nu toe zonder grote schare fans doen. Waarschijnlijk heeft Östlundh zijn uiterste beste gedaan het aantal fans uit te bereiden maar of hij daar met dit boek ook in geslaagd is.
De bekende inspecteur Frederik Broman, die onlangs op het rustige eiland Gotland is komen wonen, wordt belast met het onderzoek op een gruwelijk verminkt lam. Bijna gelijktijdig komt het bericht van een verlaten stinkende Volvo binnen. De stank blijkt hier veroorzaakt te zijn door een lijk, dat op bijna dezelfde wijze is verminkt als het lam. De overeenkomsten zijn duidelijk, dit moet dezelfde dader zijn. Het eens zo rustige eiland verandert hiermee in een luguber oord waar de bevolking haar leven niet meer zeker is. Wanneer dan ook nog het lichaam van Nils-Olof Stenström wordt gevonden, slaat de angst pas echt toe. Wie is hier bezig met het verminken en vermoorden van onschuldige eilandbewoners? Een schier onmogelijke taak voor Broman die door de schrik ook bevangen wordt als de moordenaar heel nabij komt.
Scandinavische auteurs blinken niet uit door snelle thrillers. Wel door volledige en gedetailleerde verhalen. De Scandinavische manier van vertellen is ook bij Östlund duidelijk te herkennen. Een extra handicap voor de lezer is de grote verscheidenheid aan Zweedse namen die in het boek voorkomen. Zijn ze al moeilijk uit te spreken, het uit elkaar houden van de personages is bijna een nog groter probleem. Want Jan, Piet en Kees klinken gewoon eenvoudiger dan Frederik, Jonas, Eskil, Henryk enzovoort.
Mede doordat de vaart aan het begin van het verhaal ontbreekt, begint Stank op een slow story te lijken. Dat is jammer omdat aan de personages voldoende aandacht wordt besteed.
Pas bij het laatste kwart van het boek komt de vaart er een beetje in en begint het verhaal te lopen. Pas dan komen spanning, snelheid en verrassing op een acceptabel niveau. En dat is echt te laat. Door deze aanpak loopt de auteur de kans dat de lezer, die een voorkeur heeft voor snelle thrillers, al is afgehaakt. En dat verdient dit boek ook weer niet.