Club Kalasjnikov is het tweede boek van de Russin Polina Dasjkova dat in een Nederlandse vertaling is verschenen. Op de achterflap van het boek noemt Der Tagespiegel Dasjkova onbetwist de beste en intelligentste thrillerauteur van Rusland. Aangezien ik nog nooit boeken van andere Russische thrillerauteurs heb gelezen, kan ik niet zeggen of Dasjkova de beste is. Maar, dat ze zeer intelligent is kan ik na het lezen van haar twee boeken alleen maar beamen.

In Club Kalasjnikov vervult de topballerina Katja Orlova de hoofdrol. Ze is getrouwd met Gleb Kalasjnikov, een man die ze al bijna haar hele leven kent. Gleb houdt er met medeweten van Katja vele schatjes op na en is verwikkeld in allerlei duistere zaken. Hoewel Katja niets te maken wil hebben met Glebs foute pratijken, profiteert ze er goed van. Ze leeft in weelde en rijkdom en manlief financiert het theater waar ze voor danst. Hoewel het huwelijkse leven Katja niet volledig brengt wat ze er van verwacht, gaat het haar zowel privé als zakelijk voor de wind. Dat ze het in haar leven heeft getroffen ontgaat ook de buitenwereld niet. Jaloerse, kille ogen kijken mee en houden Katja nauwlettend in de gaten. Plotseling krijgt Katja vreemde bedreigende telefoontjes en vindt ze voodoosymbolen in haar hoofdkussen. In eerste instantie negeert ze de bedreigingen, maar als haar man Gleb voor hun huis wordt doodgeschoten, gaat ze de telefoontjes in een ander licht zien. Was de kogel eigenlijk voor Katja bedoeld of is Gleb gericht vermoord door een jaloerse minnares of één van zijn vijanden uit de onderwereld? Al snel blijkt dat niet één, maar verschillende mensen de dader zouden kunnen zijn

Club Kalasjnikov is geen boek dat je even tussen de bedrijven doorleest. Het grootste gedeelte van het boek bestaat uit een aantal verhaallijnen en personages waar de samenhang lange tijd niet helemaal duidelijk van is. Ook het veelvuldige gebruik van Russische namen (logisch) die ons Nederlanders niet eigen zijn, maakt het soms lastig om iedereen uit elkaar te houden. Af en toe een paar hoofdstukken terugbladeren is dan ook bijna onontkoombaar. Dasjkova eist met dit boek van de lezer dat hij/zij bij de les blijft. Ondanks het gebrek aan een simpel plot van a naar b, blijf je in de greep van het verhaal, mede doordat Dasjkova alle losse eindjes verderop in het boek subliem aan elkaar knoopt. Dat elke letter een functie heeft en geen hoofdstuk overbodig is blijkt, aan het einde van het boek luid en duidelijk. Vanaf de eerste pagina schrijft Dasjkova op subtiele wijze naar de ontknoping toe, zonder dat je dat als lezer meteen doorhebt. Pas later komt de beroemde aha-erlebnis.

Dasjkova is net even anders dan anders. Haar intelligente schrijfstijl en originele plotopbouw werken verfrissend, zeker voor lezers die de typische Engelse/Amerikaanse thrillers gewend zijn. Verder is ze een echte kei in het krachtig neerzetten en uitwerken van de karakters. Op prachtige wijze laat Dasjkova zien hoe de mensen in haar boeken zijn gevormd, wat ze drijft en waarom. Hoewel op een gegeven moment alle puzzelstukjes op hun plaats lijken te vallen, is het een illusie dat je de plot van Club Kalasjnikov voor het einde kunt doorzien. Dasjkova straft deze naïeve lezers af met een knap staaltje onverwachte wendingen voordat ze de eindsprint inzet. Was het vorige Dasjkova boek (De zachte tred van de waanzin) een echte aanrader, ook dit boek van Dasjkova verdient een pluim en vier dikke sterren!