De quote of de achterzijde van ‘Het Krasse Brein Dieet’ geeft exact de essentie van dit interessante boek aan: “Alles wat je moet weten over eten om minder te vergeten”. Auteur Preston Estep is hoofd gerontologie het Harvard Personal Genome Project en heeft uitvoerig onderzoek verricht naar de oorzaken van Alzheimer. De mensen worden steeds ouder en het zou prettig zijn als je daar zowel lichamelijk (lifespan) als geestelijk (mindspan) ook ten volle van kan genieten. Hoewel je je genen niet kunt veranderen, blijkt dat de belangrijkste genen die betrokken zijn bij het regelen van de zgn. mindspan wel te beheersen zijn door voedingsfactoren. Uiteraard kan een gezond eetpatroon nooit kwaad, maar dat het al dan niet eten van bepaalde voeding behalve op je lichamelijke gezondheid ook van grote invloed is op je geestelijke gezondheid is misschien niet algemeen bekend. De belangrijkste les is, dat het zeer belangrijk is om je ijzerinname zoveel mogelijk te beperken en het percentage ijzer in je bloed zo laag mogelijk te houden. Voor mensen boven de 50 adviseert hij als aanbevolen dagelijkse hoeveelheid (ADH) 3-5 milligram. De standaard ADH is 8 milligram, maar deze waarde geldt voor vrouwen in de vruchtbare leeftijd en jonge mannen onder de twintig.

Estep heeft zijn boek verdeeld in drie delen. In het eerste deel licht hij in een voor een leek goed begrijpbare taal de basisprincipes van de mindspan toe. Het klinkt allemaal uiterst logisch en spoort je aan om zelf met dit dieet aan de slag te gaan. In het tweede deel gaat hij in op feiten over koolhydraten, eiwit- en vetbronnen. Uitgangspunt hierbij is eetpatroon van de mindspan-elite als uitgangspunt. De mindspan-elite zijn de landen/gebieden waar uitzonderlijk veel honderdjarigen in goede geestelijke conditie leven. Nederland behoort daar helaas niet toe. Het is zelfs zo dat ons land behoort tot een van de landen met een hoog risico op Alzheimer en sterfte daaraan. In deel drie geeft hij een duidelijk actieplan zodat je het dieet in de praktijk kunt brengen. Het is redelijk simpel: voedsel wat je veel of bij de meeste maaltijden moet eten, voedsel wat je met mate moet, voedsel om minder te eten en voedsel om te vermijden. Je kunt zelf bepalen hoe je wat wanneer eet, met in achtneming van de hiervoor genoemde verdeling. Om het geheel te completeren is er een groot aantal recepten opgenomen om het je nog gemakkelijker te maken om ‘messcherp’ oud te worden. En voor de wijnliefhebber is er goed nieuws: drink een rode wijn bij het eten.

Natuurlijk blijft het een dieet en je kunt er in geloven of niet. Maar voor mij was het een ‘eye opener’ en ik vond het een zeer interessant boek. Een aanrader voor iedereen die in goede gezondheid, zowel lichamelijk als geestelijk, van een lang leven wil genieten.