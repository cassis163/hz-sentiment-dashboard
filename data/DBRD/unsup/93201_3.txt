Dit verhaal is een beetje teleurstellend, helaas.
Ik heb nooit het gevoel gehad dat het echt spannend was, het leek nooit helemaal tot een climax of écht gevaarlijk te worden. Het mist iets, precies, alleen weet ik niet helemaal goed wat dat is. Er had meer gevaar in moeten zitten, denk ik.
Bovendien worden er in het begin wel heel wat personages op korte tijd geïntroduceerd, en het duurde wel even voor ik die allemaal op een rijtje had staan en wist wie wie was, wie welke relatie had (gehad) enzovoorts. Na een tijdje komt dat wel goed, maar het was in het begin wel moeilijk.
De vertaling was... een beetje raar, hier en daar? Het was nogal letterlijk vertaald vanuit het Engels, met als gevolg een paar vreemde woorden en uitdrukkingen. Zo kwam er 'miljoendollarvraag' in voor, een nogal gekke samenstelling die duidelijk afkomstig is van 'million dollar question', maar in het Nederlands is dat meestal 'de vraag van een miljoen'. En zo zaten er nog wel een paar rare en opzichtelijke kronkels in. Want dat is wel het nadeel: als zo'n dingen gebeuren met woorden en uitdrukkingen die minder doorzichtig of bekend zijn voor lezers, valt dat niet op - maar hier waren er een paar zaken bij die heel erg duidelijk naar voren kwamen. Dat stoorde een beetje, maar gelukkig werd het wel beter in de tweede helft.
De personages op zich wel oké, maar ik heb nooit echt een band gekregen met een van hen. Mia sprak me nog het meeste aan, maar zij kreeg ook niet zo heel veel tijd in het boek, uiteindelijk.
Wat wél goed was, was de ontknoping zelf, want ik had ook niet zien aankomen wie het was (al kan dat evengoed zijn doordat ik relatief ongeïnteresseerd was en dus ook geen moeite deed om zelf na te denken, maar goed - ik werd dan toch nog verrast). En er zat een eindje eerder ook nog een leuke onthulling in - al had die dan weer niks met de hoofdplot van het verhaal te maken.
Waar ik ook nog wel blij om was, was het feit dat het een heel andere insteek was dan Een van Ons Liegt. Soms vallen mystery-auteurs terug in hetzelfde stramien, met dezelfde setting en plotontwikkeling, en dat was hier niet het geval. Dus ik was blij verrast.
Maar al bij al niet genoeg om echt weg te zijn van dit boek. McManus' debuut was duidelijk beter.
5,5/10