'Ten westen van de vrijheid' is het eerste deel van een vierluik. Uitzonderlijk hoeft de lezer zich eens niet af te vragen of na het eerste deel ook de volgende titels vertaald zullen worden. Alle titels en releasedata zijn immers al bekend, de uitgeverij is er duidelijk van overtuigd dat de serie een succes wordt.

1. Ten westen van de vrijheid (12/01)
2. Ten zuiden van de hel (06/04)
3. Ten noorden van het paradijs (20/07)
4. Ten oosten van de afgrond (19/10)

Auteur van deze spionagereeks is de Zweed Thomas Engström. Hij genoot een opleiding als jurist en schrijft voor verschillende magazines en kranten. Sinds 2015 woont hij met zijn familie in het Georgische Tbilisi. Zijn eerste romans werden niet naar het Nederlands vertaald, het succes kwam pas met het eerste boek in de serie rond Ludwig Licht.

Het personage dat in de vier boeken zal terugkeren heet dus Ludwig Licht, een ex Stasi-officier die nu als restauranthouder door het leven gaat, maar vooral de kost verdient als freelance medewerker, laat ons zeggen spion, van de CIA. Meteen is de toon gezet, 'Ten westen van de vrijheid' is een politieke thriller, het boek is doorspekt met spionagetoestanden.

Het verhaal begint wanneer in Marokko drie Amerikanen vermoord worden. Kort daarna krijgt de Amerikaanse ambassade in Berlijn een telefoontje van een vrouw die meer informatie over de executie zou hebben. De CIA vermoedt een complot, de moorden zouden wel eens met Hydraleaks te maken kunnen hebben. Hydraleaks, de organisatie van Lucien Gell, een man die westerse machthebbers bekritiseert en geheime documenten lekt. De gedachte aan Wikileaks en zijn klokkenluiders is nooit ver weg. De CIA schakelt Ludwig Licht in om een en ander uit te zoeken. Licht heeft het privé echter niet bepaald makkelijk, met een schuldeiser die achter hem aanzit en de zaken grondig aanpakt.

Hoewel Licht officieel het hoofdpersonage van het boek is, gaat er net zoveel aandacht naar zijn baas Clive Berner, alias GT. Dat voelt niet echt goed aan, vraag is of in de volgende drie boeken Licht de aandacht meer naar zich toe zal weten te trekken.

'Ten westen van de vrijheid' is een boek dat op en af gaat. Boeiende, interessante stukken worden afgewisseld met lange stukken informatie die vaak te weinig tot het verhaal bijdragen om de aandacht van de lezer vast te houden. Het plot is goed en Engström heeft een prettige manier van schrijven. Hij mag echter de verhaallijn niet laten ondersneeuwen door te veel uit te weiden over minder relevante zaken. Wie wil, kan na het lezen van dit boek bijvoorbeeld het hele stratenplan van Berlijn uittekenen, absoluut overbodig.

Het minst prettige aspect aan dit boek is de onduidelijkheid over de verschillende partijen, en dat doorheen het hele verhaal. Je vraagt je te vaak af wie nu eigenlijk de slechteriken zijn (als je het al zo zwart-wit kunt stellen) en wie met wie samenwerkt. Storend is ook dat het boek zich hoofdzakelijk in Duitsland afspeelt, terwijl de meeste personages Amerikanen zijn. De samenhang is bij momenten ver te zoeken of in elk geval niet makkelijk te volgen.

Gemengde gevoelens dus bij dit boek, drie sterren.