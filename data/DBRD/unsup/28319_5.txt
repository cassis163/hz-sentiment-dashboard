Door het verhaal van Coco leer je de strijdkracht kennen, die sommige jongeren hadden. Ze durven op ongelooflijk jonge leeftijd ten strijden te trekken en te vechten voor hun land. Coco lijdt grote verliezen. Haar vader wordt gearresteerd, maar weet te ontsnappen. Toch lijkt hij van de aardbodem verdwenen. Het leven binnen het verzet is gevaarlijk en onzeker. De ene dag ben je nog compleet met de groep en de volgende dag vallen er klappen door de dood of arrestaties. Wanneer Coco dit pad kiest leer je veel. Door dit boek voel je de honger, de ellende, de pijn, de angst, alles trekt vanuit het boek je lichaam in. Bij mij wel in ieder geval. Ik wilde Coco eigenlijk steunen en bijstaan. In haar strijd voor een waardig leven en om te overleven. Ze leert te vechten, te vluchten en op onverwachte momenten te vertrouwen. Codenaam Coco heeft me vastgegrepen en niet meer losgelaten. Zelden lees ik een boek in een ruk uit.
Codenaam Coco, vijftien jaar en bij het verzet is eens van de mooiste boeken die ik in tijden heb gelezen. Wat dit boek zo krachtig maakt, is het gedegen onderzoek wat Carmen Reid heeft gedaan. Dit verhaal is een samenvatting van informatie die ze vond en is dus gebaseerd op echte gebeurtenissen en personen. Op de site van Blossom Books kun je hier nog het een en ander over lezen, want er staan een aantal blogs van Carmen Reid op.