Topbankier Lars Anderson hangt zichzelf op aan een tak van de oude eik die voor zijn huis in Kent staat. Er zijn maar weinig mensen die om zijn dood treuren. Veel mensen verloren veel geld door zijn onfrisse beleggingspraktijken. Tijdens zijn leven trad hij hard en egoistisch op tegen zijn vrouw en twee kinderen en ook bij hen is het verdriet om zijn zelfmoord niet groot.

Ongeveer tegelijkertijd wordt in een chique buitenwijk van Glasgow Sarah Erroll in haar eigen woning op beestachtige wijze om het leven gebracht. Inspecteur Alex Morrow, vijf maanden zwanger van een tweeling, wordt met het onderzoek belast. Zij staat voor een raadsel. In het huis van Erroll wordt een grote hoeveelheid geld gevonden dat de moordenaar niet heeft meegenomen. Roofmoord is het daarom niet . Gedurende het onderzoek ontdekt Alex Marrow een web van leugens en intriges en ook een verband tussen de moord op Sarah Erroll en de zelfmoord van Lars Anderson.

Het einde van de wespentijd is een meeslepende misdaadroman die laat zien dat Denise Mina een zeer getalenteerd schrijfster is. Het boek kent verschillende verhaallijnen die evenwichtig worden uitgewerkt. In de eerste plaats is er natuurlijk het recherchewerk van Alex Morrow. Voor de lezer is het al heel snel duidelijk wie de daders zijn maar voor Alex is dat niet het geval en het is interessant om te lezen hoe zij de moord reconstrueert en op die manier tot de oplossing komt. Daarnaast is er de verhaallijn over de enorme animositeit tussen de leiding van het politiekorps en de leden van het team van Alex Morrow.

Een derde en belangrijke verhaallijn gaat over de beschadigde levens van de leden van het gezin Anderson. Hoe consequente vernedering en gebrek aan liefde hun diepe sporen nalaten in het leven van een echtgenote en haar twee kinderen. Ook besteedt Denise Mina de nodige aandacht aan sociale ongelijkheid en de gevolgen daarvan.

Het einde van de wespentijd is een prima misdaadroman, goed geschreven, meeslepend, soms donker, intrigerend en boeiend en met een toch nog verrassende ontknoping. Een echte aanrader.