Wat een heerlijk oorspronkelijk voorleesboek! Lida Dijkstra schreef 'het langverwachte vervolg op 'Van den Vos Reynaerde'. Dat klinkt misschien stoffig, maar het werd een gloedvol Gesamtkunstwerk, dat logisch aanvoelt, maar knap is uitgewerkt.

De avonturen vol kattenkwaad en onbenul worden beleefd door Rosseel en Reinaerdijn; de twee springlevende zoontjes Van den Vos Reynaerde. De meest hilarische momenten schilderde Th√© Tjong-Khing in kleine vierkantjes en dat maakt het boek meteen herkenbaar en ook van nu.

Veel ontdekken
Het verhaal borduurt voort op de literaire erfenis van 'Van den Vos Reynaerde', verteld in een uitgebeende, maar goed leesbare schrijfstijl die je vooral moet horen. Het werd vormgegeven met een knipoog naar verluchte manuscripten uit de Middeleeuwen. De tekst is opgemaakt in een smalle, doorlopende kolom met veel wit rondom, gelardeerd met steeds een enkele kleine vierkante tekening, waardoor de bladspiegel overzichtelijk en ruimtelijk oogt. De eerste hoofdletter van ieder hoofdstuk is groter getekend en voorzien van een detail uit het leven van de vossenbroertjes. Er valt voor je kind dus juist binnen die kleine illustraties veel te ontdekken, terwijl de taal klinkt en het verhaal vordert.

Smullen voor jong en ouder
Ik las 'Verhalen voor de vossenbreortjes' omdat ik benieuwd was of het iets kon zijn voor mijn zoontje voor over ruim een jaar (Biblion adviseert zelf lezen 'vanaf 9 jaar'), maar hij smulde nu al volop van de ondeugden, de gekkigheid en zelfs de moraal van het verhaal. Samen lezen was een feest en herlezen komt er zeker van. Een instant classic!