De meningen over dit boek lopen zeer uiteen. Nu ik mezelf dwing een mening te formuleren worstel ik er ook mee.
Het boek heeft drie verhaallijnen en daarmee ook drie gezichten. Op de eerste plaats is er de leading story waarin inspecteur Jimmy Paz een moord moet zien op te lossen. Dan is er het verhaal over het ontstaan van de zusterorde van Het Bloed van Christus. En als derde de geschreven bekentenis in vier delen van Emmylou Dideroff.
Michael Gruber heeft voor elk van de drie verhalen een andere schrijfstijl, knap maar het wreekt zich. Althans voor mij.
Ik vind het relaas van de zusterorde het prettigst lezen. Het eigenlijke verhaal met Jimmy Paz in de hoofdrol gaat wel, maar de bekentenis leest voor mijn gevoel vreselijk. Zelfs zodanig dat ik daar bijna niet doorheen kwam en me regelmatig tot 'scannen' heb willen beperken. En dat doe ik hoogst zelden.
De drie verhaallijnen hebben wel degelijk met elkaar te maken, dus van onsamenhangendheid kan ik de schrijver niet beschuldigen. Maar prettig vond ik het niet.