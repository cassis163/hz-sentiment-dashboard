Het boek draagt het genre Psychologisch Thriller, hoewel ik het eerder onder de domestic thrillers zou scharen. Niettemin een aardig boek. Weinig spanning, wel wil je weten hoe het verder gaat. Op die manier heeft Robotham wel vlot geschreven.

Het draait om de hoofdpersonen Agatha en Meghan. Agatha werkt in een plaatselijke supermarkt, heeft een vriend bij de marine overzee en is zwanger. Meghan is blogger en heeft het perfecte gezin, een man die sportverslaggever is, een dochter en een zoon en is zwanger. De vrouwen komen met elkaar in contact in de supermarkt en het contact verdiept zich enigszins. Meghan denkt in Agatha een soort van gewone vriendin te hebben gevonden. Heel anders dan de snobistische vriendinnen waar ze een moederclubje mee vormt. Agatha dringt stiekem dieper in het leven van Meghan. Zij weet van het wel en wee van het gezin en van haar man. Het perfecte gezin van Meghan is toch niet zo perfect. Agatha heeft een verleden waarin misbruik voorkomt. Het heeft haar gevormd zoals ze nu is. Gaande weg het boek, kom je er achter wat Agatha wil van Meghan. Listig en slim probeert Agatha het gezin te ontwrichten, hoewel het niet helemaal haar bedoeling is. Ze is overtuigd dat haar bedoelingen niet verkeerd zijn. Het laatste hoofdstuk vind ik wat vaag. Het lijkt of er wat mist.

Omdat dit een heel ander boek is dan ik van Robotham gewend ben en ik het ook minder goed vind dan zijn voorgaande werk, geef ik het 3 sterren.