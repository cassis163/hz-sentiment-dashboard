Alex, Jody en Sam vormen een gezin. Alex werkt erg hard om zijn gezin een goed leven te gunnen en Jody zorgt thuis voor haar gezin. Het lijkt een doorsnee gezin te zijn maar schijn bedriegt. Sam, het zoontje, is gediagnostiseerd met een stoornis in het autistisch spectrum (Autisme Spectrum Stoornis, ASS). Het is Alex die daarmee niet goed om kan gaan, hij vlucht in zijn werk om de problemen met Sam maar niet te zien. En erover praten met Jody, kan hij al helemaal niet. Jody heeft daar genoeg van en zet Alex buiten. Hij vindt onderdak bij zijn beste vriend DaniÃ«l. Maar ook daar wordt er niet over problemen gecommuniceerd. Tot overmaat van ramp wordt Alex ook nog eens ontslagen. De dagen rijgen zich aaneen, Alex komt amper zijn bed uit en wentelt zich in zijn zelfmedelijden. Dan vraagt Jody of Alex wat meer op Sam kan passen. Bij Alex slaat de paniek toe, hij weet echt niet hoe hij een dag met Sam kan doorbrengen zonder dat het op een ramp uitloopt. Het omgaan met Sam haalt hem wel uit zijn lethargie. Langzaam maar zeker herstelt hij het contact met Sam. Daarbij speelt het spel Minecraft op de Xbox een grote rol. In het spel kan Sam zijn wie hij is, hij kan zijn creativiteit laten zien en hij leert ook beter met anderen in het spel omgaan. Naarmate het contact met Sam beter wordt, komt bij Alex het besef dat hij zelf verantwoordelijk is voor de breuk met Jody.
Hij zoekt professionele begeleiding, start met het verwerken van de ingrijpende gebeurtenissen uit het verleden en bouwt, blokje voor blokje, voorzichtig weer aan zijn leven.
Maar of dat genoeg is om zijn huwelijk te redden?

Mijn mening: de auteur heeft zelf een zoon met ASS, zijn ervaringen hiermee zijn heel goed in het verhaal verwerkt. Voor mij was het een eyeopener dat een computerspel als Minecraft een dergelijke stimulerende invloed kan hebben op kinderen met ASS. Het is een prachtig verhaal geworden waarin het thema communicatie centraal staat. Alex die niet kan of wil communiceren en daardoor niet alleen zijn huwelijk maar eigenlijk zijn hele bestaan in gevaar brengt. Ik vind het boek 4 sterren waard.
#blokkenjongen