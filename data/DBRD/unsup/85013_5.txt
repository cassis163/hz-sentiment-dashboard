Saskia Balmaekers maakte zo’n twintig jaar geleden voor het eerst kennis met de eeuwige stad Rome. Ze was direct onder de indruk van de sfeer in deze stad. Inmiddels is ze al ontelbare keren in Rome geweest. Soms voor een kort vluchtig bezoek, maar soms verbleef ze maandenlang in de hoofdstad van Italië.

In haar nieuwste boek; Mijn Rome, laat Saskia je kennismaken met haar geliefde stad. In dit boek geen pasklare opsomming van de alom bekende bezienswaardigheden, maar Saskia toont de lezer juist een unieke kijk op de stad. Ze deelt met jou haar favoriete Romeinse plekken, restaurants, verhalen en zelfs zogenaamde geheimen.

Het boek start direct goed met een paar nuttige tips voor een leuk bezoek aan Rome. Praktische tips om zo het beste uit je verblijf te kunnen halen. Hierin bespreekt ze o.a. de openingstijden, etenstijden, waar je het beste kunt aanschuiven als je echt lekker wilt eten zelfs de bestrating van Rome. Aansluitend vindt je nog veel meer informatie in het boek; onder andere een opsomming van 100 redenen waarom je wel van Rome moet gaan houden. Opgevolgd door een leuke uitleg over de letters SPQR die je overal in Rome tegenkomt; waaronder op de vele putdeksels.

Natuurlijk zijn ook in dit boek al de bekende bezienswaardigheden te vinden, maar Saskia leert je verder te kijken dan deze attracties. Bij iedere bezienswaardigheid duikt ze met je in de daar omheen liggende straatjes, die meer dan de moeite van een bezoekje waard zijn en waar het niet barst van de toeristen. Ze toont je ook de kleine details van de bezienswaardigheden, details waar een ander zo overheen zou kijken.

Saskia Balmaekers weet de liefde voor haar Rome met dit boek prima over te brengen, de teksten stralen een en al passie en liefde voor Rome uit. Het boek is rijkelijk voorzien van mooie foto’s van Rome en doet je verlangen naar minimaal één bezoek aan deze magische stad. Het boek is een bron vol fantastische informatie rondom Rome, een handig hulpmiddel voor eenieder die de stad van plan is te gaan bezoeken en een leuk naslagwerk voor wie graag thuis op de bank wil (na) genieten van deze Romeinse stad.