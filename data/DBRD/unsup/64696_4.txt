Een indringend en confronterend verhaal van een jonge moeder, die samen met haar 4-jarig zoontje naar Syrië reist.
Sophie, geboren in Kameroen, heeft de eerste 9 jaren van haar leven een onbezorgde jeugd.
Dan overlijdt haar moeder en wordt ze opgenomen in het gezin van haar zus in Parijs.
Ze trouwt met Julian, een katholieke Fransman en ze krijgen een zoon, Hugo. Wanneer Sophie – geheel op eigen initiatief moslima wordt - begint haar leven te veranderen, langzaam maar zeker, zonder dat ze het zelf in de gaten heeft. Ze vertrekt naar Syrië voor een aantal weken, denkt ze, maar dát loopt anders dan ze verwacht had.

Het verhaal is boeiend van het begin tot het eind. Sophie vertelt over haar emoties, haar verlies en haar depressies. Op een duidelijke en acceptabele manier, zodat je helemaal begrijpt waarom ze tot die ene “onbegrijpelijke” keuze is gekomen …
De subtiele wijze waarop jihadisten familie en kennissen ronselen wordt perfect beschreven. Het boek is waargebeurd en actueel en geeft de lezer een goed inzicht in de gebeurtenissen van het kalifaat. Het doet bij tijd en wijle aan een thriller denken, maar dan wel gebaseerd op waargebeurde belevenissen. Het verhaal eindigt in een bloedstollende ontknoping ….écht hartverscheurend!!

Een boek dat levensecht én angstaanjagend is, een boek dat je gelezen moet hebben, vind ik.

Ik geef het boek 4,5 sterren!