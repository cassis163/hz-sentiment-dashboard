At summer's end is het verhaal van een gewoon meisje dat zich staande probeert te houden in een wereld waarin na de zomer niets meer hetzelfde zal zijn.
Een complete verandering in het leven van de 15-jarige Lynn valt samen met de komst van de zomer. Met de verhuizing naar haar vader in het huis aan zee, laat Lynn haar moeder en het vertrouwde leven achter zich. Ineens heeft ze ook het gezelschap van zijn nieuwe vrouw en haar drie kinderen.
Lynn moet erg wennen aan haar stiefmoeder, nieuwe broers en zusje. Met de jongere Leigh en Robin kan ze het goed vinden, maar haar 18-jarige stiefbroer Brandon keurt haar geen blik waardig en weigert een woord met haar te wisselen. Al snel begint Lynn een enorme hekel te krijgen aan hem en zijn afstandelijke houding. Wanneer Lynn voor het eerst tot over haar oren verliefd wordt, lijkt haar leven mooier en leuker dan ooit tevoren. Echter zorgt een dramatische gebeurtenis er voor dat Lynn zich meer en meer in zichzelf terugtrekt.
Wat meteen opvalt is dat de 21-jarige auteur het niet schuwt om heftige onderwerpen in het verhaal de revue te laten passeren. Ook al is het hoofdpersonage vijftien jaar, ze heeft veel meegemaakt en komt daardoor vrij volwassen over.
At summer’s end bevat diepgang door de gebeurtenissen en bij veel jongeren zal het een bepaalde herkenbaarheid oproepen. De Bruin heeft zich uitstekend ingeleefd en weet dit goed over te brengen op de lezer.
Lynn is behoorlijk verliefd, maar al snel loopt het fout. Dan blijkt haar eerst zo stille stiefbroer een attent en liefdevol iemand, die haar steunt waar nodig. Het is vooral Brandon die het verhaal draagt, die mysterie in het verhaal weet aan te brengen en tevens spanning. Het wordt al snel duidelijk dat er iets ergs staat te gebeuren, maar wat is de vraag. Ook leer je Lynn en Brandon steeds meer kennen en wordt hun verhaal uit de doeken gedaan.
At summer’s end is het debuut van een jonge, maar zeker talentvolle auteur, die de kunst verstaat om een meeslepend verhaal vol vaart neer te zetten. Het verhaal blijft spannend tot het einde en na de ontknoping zit je nog even voor je uit te staren. Het verhaal raakt en is doeltreffend en mij zou het niets verbazen als we nog veel van Kim de Bruin gaan horen.