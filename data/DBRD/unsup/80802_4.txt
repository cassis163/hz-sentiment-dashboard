recensie met dank aan mijn dochter:

Als eerste vond ik de titel 'Oma Knetter' heel leuk klinken, ik moest er om lachen. Het klinkt ondeugend en ik wilde meteen weten waar het boek over ging.

In dit boek vertelt Jet, een meisje van 7 jaar, over haar oma. Eigenlijk is Jet 7 Â¾ jaar en dat is best grappig, want dat ben ik ook! Jet vertelt over haar bijzondere oma. Oma Knetter is eigenlijk een gekke oma. Want ze zegt en doet soms best hele gekke dingen, die een normale oma helemaal niet doet. Als Jet iets met haar oma gaat doen weet je ook nooit hoe het gaat aflopen. Ik moest daarom ook wel vaak lachen. Het is nooit saai met deze oma. Eigenlijk wil ik wel vertellen wat er allemaal in het boek staat, maar dat zou niet leuk zijn want dan lees je het boek zelf niet meer. En je moet het boek echt zelf lezen. Wel zal ik verklappen wat ik het allerleukste vond. Dat was het stukje dat oma graag mee wil op schoolreis. Dat zal in het echt niet gebeuren, maar bij Jet gebeurde het wel. Het schoolreisje ging naar een museum waar een hele chagrijnige meneer werkt. Deze meneer zorgt er eigenlijk voor dat het er helemaal niet leuk was. Je mag er niet praten, je moet op je tenen lopen. Dat soort regels waren er. Maar Oma Knetter, die oud en stout is, ging mee en daardoor werd het een heel bijzonder schoolreisje. Echt lachen hoor!

Het boek Oma Knetter ziet er heel erg leuk uit. Het heeft felle kleuren en de letters op de voorkant zijn handgeletterde letters. De plaatjes in het boek zijn mooi, ze passen er goed bij en ze zijn heel anders dan je in andere boeken ziet. In het boek wordt ook kleur gebruikt, en dat vind ik ook leuk omdat dit ook niet vaak is in boeken. Op elke pagina worden er illustraties gebruikt. Maar niet alleen die illustraties maken het aantrekkelijk, ook het kleurgebruik en de letters. De letters zijn groter dan ik gewend ben in andere boeken. Maar de letters zijn niet steeds hetzelfde. Soms zijn ze extra groot gemaakt, of een beetje dik of een andere lettertype. Er staan geen moeilijke woorden in. Het boek is gewoon heel erg leuk en daarom moet je deze ook lezen. Dit boek is leuk om zelf te lezen als je 7 jaar of ouder bent.