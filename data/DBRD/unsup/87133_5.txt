Een knap geschreven roman! In ‘Het kleine leven van Norbert Jones’ laat Marloes Kemming de kwetsbaarheid van een oude man tastbaar naar voren komen. De voorwerpen die Norbert Jones in zijn winkeltje heeft liggen, komen in het boek één voor één gevoelig tot leven. ‘Het kleine leven van Norbert Jones’ is een prachtig verhaal dat tot het einde toe boeit en ontroert.

Wanneer Norbert in zijn kasboek optekent ‘niets verkocht voor deze dag’ en daar erg blij mee is, voel je de blijdschap met hem mee. Dat is de grote kwaliteit van de schrijfster, die je met haar geschreven woorden volledig meevoert in de emoties van het boek. ‘Het kleine leven van Norbert Jones’ leest als een trein, een boek dat je in één ruk uitleest tot het verrassende eind.
De schrijfster is in de huid van een oude man gekropen en heeft het ‘oude’ gecombineerd met hedendaags taalgebruik, moderne namen en vele vlagen van humor. Dit boek is een echte aanrader!