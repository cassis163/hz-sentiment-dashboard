Als de dood van je dochtertje je leven op zijn kop zet. Niet alleen vanwege de dood, maar ook door hetgeen achterblijft - een volslagen identieke tweelingzus - en je niet zeker bent wie van de twee er dood is. Ga je als gezin dan door een hel? Het levende kind lijkt op degene die je denkt dat het is, maar kan qua gedragingen ook de ander zijn. Kom je daar ooit achter en hoe dan? Hoe ga je verder?
Verdriet laten slijten en proberen een nieuw leven op te bouwen door te verhuizen naar een plek die in alle facetten ideaal lijkt. De draad weer oppakken en alle tegenslagen proberen te overwinnen. Een nieuwe omgeving, een nieuwe start voor werk, huwelijk en gezin.
Maar met een sneltreinvaart dendert de ellende weer over Sarah Moorcroft heen. Is de nog levende dochter nu Kirstie, of is het Lydia? Is Angus wel degene die zij denkt dat hij is, wat heeft hij te verbergen. Vormt het idyllische Schotse eilandje Torran in de Hebriden niet een bedreiging in plaats van een veilig gevoel?
Nare maar ook ongrijpbare en onverklaarbare gebeurtenissen volgen elkaar op. Sarah's wereld dreigt volledig in elkaar te storten. Elk lichtpuntje wordt steeds weer verdreven door het aanwezige duister van het heden en verleden.

Deze thriller kenmerkt zich door een beklemmende en onrustige sfeer. Het heeft zelfs wat kenmerken van een griezelverhaal die je aan het twijfelen brengt of er misschien toch meer is tussen hemel en aarde, wat waar is en wat niet, maar ook wat realistisch is of juist niet en zit dat misschien dan slechts in de geest van de hoofdpersonen vanwege de traumatische ervaring met de dood?
Van de schrijver S. K. Tremayne is alleen bekend dat dit een pseudoniem is van een bestsellerauteur. De naam van J.K. Rowling (Harry Potter) valt regelmatig, maar de echte naam is tot nu toe door de uitgever angstvallig geheim gehouden. Tremayne, wie het ook moge zijn is er in geslaagd een bijzonder indringend verhaal te schrijven, die "onder je huid kruipt" en er in slaagt om je bij tijd en wijle helemaal mee te nemen in de somberheid en duisternis die over het verhaal gedrapeerd is.
Het geeft spanning, medeleven zelfs met de hoofdpersonen. Het laat je de sfeer van het eiland en het huis proeven in een boek dat bijzonder is - anders dan andere boeken in het thrillergenre.