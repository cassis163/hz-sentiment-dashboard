Voor de Nederlandse vertaling van dit boek is dit keer niet gekozen voor een titel die begint met ‘Bangkok’. Het boek heet ‘Geheime kamers’ in het Nederlands. Niet dat de titel de lading niet dekt (er zijn inderdaad geheime kamers) maar het is leuker, vind ik, als je de samenhang tussen de titels ziet. In elk geval, Bangkok Haunts is, ik waarschuw maar alvast, een tamelijk gruwelijk boek.

Het begint allemaal met een DVD die bezorgt wordt bij Sonchai Jitpleecheep, die we nog kennen uit de vorige delen. Zelf woont hij intussen gelukkig samen met zijn zwangere Sanchay, maar op de DVD is duidelijk te zien hoe zijn vroegere grote liefde Damrong aan haar einde komt. Zoals we al weten uit de vorige delen, is het hoofd van politie en Sonchai’s baas Vikorn niet een échte enthousiaste politieman. Hij heeft het te druk met rijkdom vergaren. Sonchai is dus ergens niet verbaasd dat hij niet tot nauwelijks medewerking krijgt als hij met het moeilijke onderzoek begint. Vikorn is in dit boek meer geïnteresseerd in een Japanse gevangene, ene Jammy, die vastzit voor het maken van pornografische films. Hij weet Sonchai zo ver te krijgen Jammy de uit de gevangenis te halen zodat deze ‘kunstfilms’ mag gaan maken die VIkorn dan fijn aan Westerlingen kan verkopen. Aangezien de beruchte DVD uiteraard ook alles te maken heeft met het milieu waarin men niet meer tevreden is met een eenvoudig rechttoe-rechtaan vrijpartijtje, weet Sonchai toch het onderzoek door te zetten. Al snel wordt duidelijk dat Damrong, het slachtoffer, een dame was met vele talenten. En die lagen niet alleen op het gebied van pornografie. Getergd door velerlei gevoelens volgt Sonchai het spoor, en de lezer volgt Sonchai. Soms met een glimlach, vanwege de alweer rake observaties, soms met ingehouden adem omdat er iets onverwachts gebeurt, en aan het einde met soms even afgewend hoofd als alles duidelijk wordt. Het plot van dit verhaal is tamelijk gruwelijk maar ook zeer origineel en komt eigenlijk totaal onverwacht. Het is maar goed dat Burdett zo’n toegankelijke en met veel humor gelardeerde schrijfstijl heeft want dat voorkomt dat Bangkok Haunts een duister en ontoegankelijk boek wordt. Nu echter is het een boek dat je dan wel snel wilt uitlezen, maar waarna je toch wel even moet bijkomen. (Door: Jannelies Smit)