'Het bestverkochte boek ooit (met deze titel)' van Sanne Blauw heeft naast een geweldige titel ook een interessante inhoud. Blauw legt ons in heldere taal uit hoe belangrijk cijfers in ons leven zijn, hoe ze ons leven meer en meer be√Ønvloeden. Zo worden bijvoorbeeld het beleid van een regering of de medische diagnoses van je dokter vaak op basis van cijfers bepaald. Heel belangrijk dus, om met z'n allen de cijfers waarmee we geconfronteerd worden goed te kunnen interpreteren en alert te zijn voor veelgemaakte fouten. Denk maar aan het verwarren van correlatie en causaliteit, of een te kleine steekproeftrekking. Door dit soort informatie niet correct weer te geven, kunnen nummertjes en statistiek heel gemakkelijk misbruikt worden, hetgeen Blauw duidelijk illustreert in haar boek.

In dat opzicht vind ik dit boek dan ook een must read, zeker voor mensen die niet vertrouwd zijn met statistiek en wetenschappelijk onderzoek. Zelf wist ik misschien al iets meer dan gemiddeld af van dit topic (door mijn opleiding en mijn werk als onderzoeker), dus veel nieuwe inzichten heeft dit boek mij wellicht niet opgeleverd. Toch bewonder ik heel erg hoe Blauw deze ietwat droge en complexe materie op een heel toegankelijke en bevattelijke manier heeft weten neer te schrijven. Ik hou dit boek dan ook zeker dicht bij me in de buurt als ik ooit zelf de do's en don'ts van de statistiek op een simpele manier voor een publiek moet uiteenzetten.