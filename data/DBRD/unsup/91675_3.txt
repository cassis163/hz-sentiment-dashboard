Zoals hierboven en op de achterflap omschreven, bevat dit boekje de zogenoemde omgekeerde inburgering van Kees in Marokko. Een land waar enorm veel werkloosheid heerst, waar jongeren weinig perspectief hebben en velen weg willen uit hun uitzichtsloze situatie naar Europa, of Canada. En bijvoorbeeld om die reden op zoek zijn naar een relatie met iemand uit het beloofde land.
Kees leert Marokko kennen door de taal te leren en door veel met mensen te praten die hem de gebruiken van het land leren.
Gewoontes, hoe je de dingen hier nu eenmaal doet, komen op hem regelmatig oneerlijk en tegenstrijdig over. Een vriend van Kees bijvoorbeeld, veroordeelt zijn eigen vriendin, vindt haar eigenlijk een hoer omdat ze hem tegemoetkomt in zijn sexuele verlangens!
'Abderrahman kijkt mij glimlachend aan- ik ken die glimlach van hem inmiddels goed. Die betekent: nooit zul je begrijpen hoe Marokko in elkaar zit'

De tweede helft van het boek gaat vooral over zijn relatie met Siham en haar ouders, broers en zussen: de familie Boutachkourt. Er zijn allerlei hindernissen en moeilijke situaties waar ze meestal wel samen uitkomen. Zo verloven ze zich omdat Sihams vader de regelmatige aanwezigheid van Kees in zijn huis moet kunnen verantwoorden. 'de vader die zijn dochter niet bij mannen weghoudt, is een pooier, want hij faciliteert ongelegitimeerde seks. Terwijl het zijn taak juist is dat te voorkomen, zijn huis vrij van haram te houden'
De situatie rond Sihems broer die een hersentumor blijkt te hebben, is ronduit schokkend. Je hebt een hooggeplaatst iemand nodig die invloed uitoefent op de artsen om snel aan de beurt te komen of je moet heel veel geld hebben.

De verhalen verbazen je zoals Kees vaak verbaasd moet zijn geweest. Regelmatig blijkt dat hij situaties verkeerd beoordeelt en inschat maar gelukkig gaat hij vaak af op de mening van zijn vriendin Siham. Het geeft je een boeiend inkijkje in de wondere Marokkaanse wereld.