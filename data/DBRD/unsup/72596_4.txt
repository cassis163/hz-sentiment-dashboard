Ik ben altijd huiverig om te beginnen aan een boek dat zo gehypet wordt, maar zodra ik hierin begon, vergat ik dat.
Adeyemi zet haar wereld bijzonder goed neer, je gelooft wat ze je voorschotelt, en bent meteen nieuwsgierig naar meer. Ik had de verschillende vertelperspectieven niet zien aankomen, maar vond ze alledrie heel prettig lezen, en geloofwaardige personages.
Een erg mooi boek, waarin - oude maar helaas nog steeds al te actuele - thema's als macht(smisbruik) heel scherp aan de orde worden gesteld. Van die thema's was ik me bewust toen ik begon met lezen, en daardoor had ik een heel zwaar, heel grimmig boek verwacht. Dat was het, tot mijn opluchting, niet. Het is een avontuurlijk verhaal, dat heel snel vordert, maar het grootste deel van de tijd voelde de ontwikkeling van de personages heel natuurlijk. Alleen op het einde gingen bepaalde ontwikkelingen - die op zich logisch waren - gevoelsmatig wat snel.