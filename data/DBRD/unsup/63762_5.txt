Ontroerend, magisch, mooi, maar vooral zo vol liefde: dit zijn de kernwoorden waarmee ik De Kunst van Kerstmis zou omschrijven. Tijdens de eerste paar pagina’s maak je als lezer kennis met hoofdpersonage Harriet, een jonge vrouw die de liefde van haar leven vond maar veel te vroeg heeft moeten laten gaan. Ze worstelt met het verlies van haar Jonno, geeft zich de tijd om te rouwen maar heeft tegelijkertijd het gevoel dat ze door moet gaan met het leven, omdat iedereen dat van haar lijkt te verwachten… of is dat puur haar eigen gevoel? Is ze nog wel de persoon die ze hiervoor was, of moet ze haar leven nu op een andere manier in gaan delen?
Wanneer ze tijdens het ophalen van de kerstspullen van zolder stuit op een stapel stripboeken - een verzamelliefde van Jonno -, maken deze getekende verhalen veel bij haar los, maar dan niet direct in de goede zin: als ze opnieuw wilt beginnen, moeten ze weg. Direct. Het doet haar teveel op dit moment om ze te zien en ze leest ze toch niet.. okee, eigenlijk wel. Stiekem. En dat ene getekende hoofdpersonage lijkt haar meer te vertellen over zichzelf dan ze in eerste instantie had gedacht.

Als ze Kell aan de telefoon krijgt, de stripboekhandelaar die qua communiceren sterk op haar lijkt, vonkt er direct iets over. Niet zozeer een romantische vonk, maar het klikt. Het is alsof deze telefonische ontmoeting zo heeft moeten zijn, op dit moment. Juist nu, net voor de kerstdagen en de festiviteiten die erbij horen. Tijdens de volgende eerste, échte ontmoeting tussen deze twee ‘zonderlingen’ weet je het gewoon zeker: als dit niet goedkomt, dan komt niets in de wereld meer goed.

Kell geeft Harriet de ruimte voor de verwerking van haar verlies, maar is ook oprecht geïnteresseerd in haar. Zij geeft hem het gevoel dat zij er ook open voor staat en dat hij er ook mag zijn, en het lijkt allemaal heel goed te gaan. Tot hij iets vertelt waardoor ze in de war raakt en haar leven opnieuw overhoop wordt gehaald. Kunnen ze er samen achterkomen hoe het verleden zich gevormd heeft, het heden afstoffen en inkleuren, en samen uitzoeken hoe de toekomst eruit zal zien?

De Kunst van Kerstmis is een mooi december/kerstverhaal over gemis, rouwen, het terugvinden van jezelf na een groot verlies en nieuwe onverwachte vriendschappen. Door enkele onverwachte plottwists, die je naar adem zullen laten happen, kun je als lezer gewoon niet anders dan doorlezen. Je denkt mee met Harriet en Kell, de nieuwe vrienden voor het leven, en wilt net zo hard weten als zij hoe deze twists zich in hun leven hebben weten te wikkelen en hoe zij hiermee om zullen gaan.

Hoewel het verhaal zich inderdaad afspeelt rond de kerstdagen, kan het ook prima op andere momenten gepakt worden. Al is het alleen maar om jezelf opnieuw onder te dompelen in de (kerst)magie van dit wonderlijk mooi geschreven verhaal!