Paul Goeken/Suzanne Vermeer overleed op 21 juni 2011 op zijn geliefde eiland Gran Canaria. Hij was op dat moment bezig het boek Noorderlicht te voltooien. In overleg met zijn familie heeft de uitgeverij besloten het boek af te laten maken door een ander schrijver. Het boek werd een groot succes. Meer dan 60.000 exemplaren gingen er over de toonbank. Samen met vijf andere boeken is Noorderlicht nu genomineerd voor de NSpublieksprijs. Van zaterdag 1 september tot maandag 15 oktober kan heel Nederland stemmen op zijn/ haar favoriete boek van het afgelopen boekenseizoen. Het zou een mooi eerbetoon zijn aan de schrijver als zijn laatste boek de titel Boek van het jaar 2012 zou mogen ontvangen. Surf daarom naar www.nspublieksprijs.nl en stem op Suzanne Vermeer!
Kim en Eric hebben enkele jaren geleden hun vader verloren bij een vliegtuigongeluk. Kim, die al jaren zwaarmoedig is, heeft het hier erg moeilijk mee. Gelukkig staan haar broer Eric en schoonzus Edith altijd voor haar klaar. Wanneer ze een relatie krijgt met Brian ziet ze het leven weer helemaal zitten. Broer Eric gunt haar alle geluk van de wereld, maar wantrouwt de Surinaamse Brian. Wanneer Kim 30 wordt plant ze een reis naar Noorwegen. Hier wil ze haar vriend ten huwelijk vragen. Ze nodigt naast Eric en Brian drie goede vrinden uit om mee te gaan. Het reisgezelschap past niet erg bij elkaar en al snel ontstaan er spanningen. De reis die onvergetelijk mooi had moeten worden eindigt voor Kim en haar vrienden in een drama die ze nooit meer zullen vergeten.
Noorderlicht bestaat uit twee delen. Het eerste deel speelt zich af in Rotterdam. Hier worden voornamelijk de zes reisgenoten geintroduceerd. Het volgende deel omvat de reis naar Noorwegen en het drama wat zich hier afspeelt. Het is een vlot geschreven verhaal. Onderwerpen zoals depressiviteit, jaloezie, rouwverwerking en een goede broer en zus relatie worden mooi omschreven. Verder heeft de schrijver veel aandacht voor de mooie omgeving waarin het verhaal zich afspeelt. Het boek is daarom niet alleen maar een aanrader voor mensen die van spannende boeken houden, maar ook voor Noorwegenfans. Het boek is heerlijk om te lezen na een lange en koude dag in de sneeuw. Flannellen pyjama aan, geitenwolle sokjes, chocomel met slagroom bij de hand en genieten maar van Noorderlicht!