Het zit Norbert Zelenka, 73 jaar oud, niet mee. Hij is berooid en al bijna 30 jaar weduwnaar. Ooit was hij rijk maar hij kon nooit nee zeggen tegen wie om geld vroeg, en zijn gulheid werd misbruikt tot alles op was. Op een dag staan Carlotta, Birdie en Margaret, drie hoogbejaarde dames, aan zijn deur. Samen vormen ze “Carlotta’s Club”. Zij zagen Norbert buitenkomen bij de voedselbank en hebben twee en twee bij elkaar opgeteld. Ze willen helpen en stellen voor hem te leren hoe hij met kaarten de toekomst kan voorspellen. Daarna kan hij als voorspeller “Norbert Z.” in het café van Hope, het nichtje van Carlotta, aan de slag. Norbert aanvaardt met tegenzin maar zomertoeristen smaken deze nieuwe attractie. Norbert kan zijn rekeningen weer betalen en ook Hopes omzet stijgt. Maar Norberts voorspellingen veranderen nog meer levens.  

Keziah Frost studeerde Engels en Counseling. In die beide richtingen ontplooide zich ook haar professionele carrière. Dat ze ooit een boek zou schrijven, stond in de sterren geschreven. Het was haar al voorspeld door een lerares op de lagere school, en haar carrière voelde voor haar als een weg naar dat moment dat ze zou gaan schrijven. Uiteindelijk volgde ze een schrijfcursus en ondertussen schreef ze haar eerste boek. Ondanks het niet-alledaagse onderwerp is dit een thema dat dichtbij haar staat. Haar moeder was ervan overtuigd dat zij voorspellende gaven had, en zij verklaarde elke voorspellende toevalstreffer van haar dochter als een “teken”. Het was ook haar moeders droom dat Frost een medium zou worden. In de figuur van Norbert Z. zitten daarom ook wel wat trekjes van haarzelf. Het boek is in het Engels in maart 2018 verschenen. Om het te promoten ging Frost in 2017 met een spel kaarten bij enkele auteurs en een boekverkoper langs, en ze liet “Norbert Z.” hun toekomst voorspellen. Die voorspellingen werden op de website van de auteur geplaatst en zo werd het lezerspubliek warm gemaakt voor het te verschijnen boek. Voor de Nederlandse vertaling stond Frank van der Knoop garant.  

Een tweede leven voor Norbert Z. is een prettig boek, maar daarmee is het belangrijkste ook meteen gezegd. Het is lichtvoetige feelgood die vooral uit veel van hetzelfde bestaat. Eenmaal Norbert Z. gecreëerd, komt de ene klant na de andere over de vloer en Norbert voorspelt met lichte tegenzin hun toekomst. Voorspelling na voorspelling volgt en keer op keer legt Norbert aan de lezer (maar niet aan de klant) uit dat hij zich een bedrieger voelt en de meeste van zijn voorspellingen doet op basis van de lichaamshouding van diegene die voor hem zit. Hij steunt ook erg op weetjes uit zijn collectie tijdschriften van Reader’s Digest. Je leest dit op bladzijde 50, maar ook op bladzijde 150, en nog steeds op bladzijde 250. Eventjes lijkt Summer, de kleindochter van Carlotta, voor een plottwist te gaan zorgen, maar die wending wordt zo snel bijgestuurd dat ze amper die naam waardig is.  

Leuk is dat elk hoofdstuk begint met een verklaring van één welbepaalde kaart of een combinatie van enkele kaarten. Het hoofdstuk dat volgt heeft daar vervolgens wat mee te maken. Achteraan zit nog een keer een overzicht van wat elke kaart te betekenen heeft. In principe kan je na het lezen van dit boek zelf aan de slag. De eerste 100 bladzijden zijn nog aangenaam, maar daarna is het nieuwe er wel af. Omdat een spel kaarten nu eenmaal uit 52 stuks bestaat, moest het aantal hoofdstukken opgerekt worden om de meeste kaarten aan bod te laten komen. Het boek is vlot geschreven maar het is allemaal erg zeemzoet en oppervlakkig en er zit amper een verhaal in. De korte inhoud is veelbelovend maar daarna worden de verwachtingen niet ingelost. Ideaal om een sombere winteravond wat kleur te geven maar in tegenstelling tot de waarzeggerij in het boek, zal het boek zelf niemands leven veranderen.