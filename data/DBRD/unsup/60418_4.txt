Wat een mooi boekje was dit toch weer van Gerbrand Bakker. Gesmuld had ik van "Boven is het stil" en "Perenbomen bloeien wit". Iets minder vond ik "Juni", maar "De omweg" kan volgens mij vergeleken worden met de eerste twee.

Het boek is zo mooi om wat er gezegd wordt, maar vooral ook om wat er níet gezegd wordt.

Ik vind het altijd prettig om na het lezen van een boek te gaan snuffelen in recensies om te kijken of ik tijdens het lezen misschien iets over het hoofd heb gezien. En negen van de tien keer is dat het geval, want voor mij geldt "What you see is what you get", en tussen de regels dóórlezen is iets wat ik nu eenmaal niet in me heb.
Vandaar, dat ik erg blij was met de recensie van Coen Peppelenbos die refereerde aan de naam van de vrouw, Agnes.
Even gekeken bij Wikipedia, en ja:
De naam Agnes betekent Lam. Op haar feestdag zegent de paus altijd een paar lammetjes, deze gewijde diertjes zorgen dan voor de wol om later pallia van te maken. Vaak wordt Agnes ook met een lam afgebeeld.
Toch iets, waar je normaal gesproken niet bij stil zou hebben gestaan!