Bij het lezen van dit boek moest ik steeds denken aan wat mijn docent Oude Geschiedenis mij leerde tijdens het college Egyptenaren. Noemt men het woord farao, dan dient men dit te allen tijde aan te vullen met 'leven, heil, gezondheid zij zijn deel'. Als je dat maar lang genoeg volhoudt en vaak genoeg zegt, kun je na verloop van tijd niet meer anders. Hetzelfde doet Matthijs van Nieuwkerk met Charles Aznavour: de beste zanger die ooit geleefd heeft. Het is als een mantra.
Tijdens het lezen van dit boek kun je gewoonweg niet anders dan een CD van Aznavour opzetten en genieten van zijn prachtige stem. Dan geloof je dat het zo is: Charles Aznavour is de beste zanger die ooit geleefd heeft.