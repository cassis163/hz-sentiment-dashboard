Achterflap

De jonge biologe Nathalie Ström doet onderzoek in het mysterieuze veengebied rond het dorp van haar jeugd. Het veen is omgeven door bossen en meren, waar ooit offers aan de goden zijn begraven, en het gerucht gaat dat hier mensen spoorloos verdwijnen. Dan treft Nathalie na een zware storm een bewusteloze man aan in het veen, half weggezonken in het drassige land. Daar niet ver vandaan is een twee meter lang graf gegraven. Het lijkt bijna een herhaling van de mensenoffers die hier in de ijzertijd plaatshadden.
Samen met politiefotografe Maya probeert Nathalie de gebeurtenissen te verklaren, maar al snel geeft het moeras meer geheimen prijs en blijken de inwoners van het dorp hier op noodlottige wijze bij betrokken te zijn.

Oordeel

Ondanks dat het een thriller is, werd dit boek nergens echt spannend. Je wordt wel erg nieuwsgierig gemaakt naar de achtergrond van Nathalie Ström en er schuilt meer achter dan je in eerste instantie denkt, maar ook dat blijkt uiteindelijk een anticlimax te zijn. Het boek is doorspekt van beschrijvingen die de vaart uit het verhaal halen, Engelse quotes uit boeken en liedjes die geen toegevoegde waarde hebben. Ook de details over biologische handelingen (die ik met mijn biologie-achtergrond wel kon waarderen) en details over kwantummechanica hadden geen toegevoegde waarde voor het verhaal en zorgden voor mijn gevoeld eerder voor opvulling dan voor een extra dimensie.

De stem van het luisterboek was een prettige stem, maar tijdens het wisselen van hoofdstukken was het volume en manier van praten telkens anders. Het was met andere woorden dus niet gelijkmatig en dat leidde vaak af van het verhaal.

Omslag

Op de omslag zie je een vrouw in het water (of veen) liggen. Ik vind het een mooie cover die uitnodigt om te lezen. Ook de achterflap helpt hier wel bij mee. Je verwacht een spannend verhaal met een beetje mystiek. Het is jammer dat het verhaal de verwachtingen niet helemaal waar maakt.

Sterrenregen

Het offerveen krijgt van mij 3 sterren. Het was vermakelijk, maar geen hoogstandje.