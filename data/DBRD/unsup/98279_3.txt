In het detective- en thrillerminnend wereldje ontstaat elk jaar onenigheid over de formuleringen en quoteringen in de Vrij Nederland Detective- en Thrillergids. Hoewel uiteindelijk het schampere oordeel valt dat elke recensie slechts een mening is en verder geheel vrijblijvend, blijft de gids een gewaardeerde schat vol onontgonnen boeken en beloftevolle auteurs. Dit jaar stak ene Michael Koryta met kop en schouders boven de grijze massa uit. Zijn twee tot nu toe vertaalde boeken, B.E.G.R.A.V.E.N (2008) en Erfenis (2009), kregen allebei de ultieme vijf sterren van de toch wel strenge VN-jury.
Een beetje grasduinen op het net leert dat Koryta een erg jonge Amerikaanse auteur is. Hij publiceerde zijn eerste boek op zijn eenentwintigste. Intussen moet hij halverwege de twintig zijn en staan al vijf boeken op zijn naam. In de Engelstalige wereld krijgt hij veel lof, zelfs van grootheden als Michael Connelly en Lee Child.

B.E.G.R.A.V.E.N is het eerste boek van Koryta zijn dat in het Nederlands vertaald werd, maar is ook het derde boek uit een reeks rond privédetective Lincoln Perry. Twee eerdere delen zijn (nog) niet vertaald. In B.E.G.R.A.V.E.N draait het om de moord op een advocaat. Omdat Perry in een ver verleden met deze advocaat op de vuist ging, komt de politie bij hem langs om zijn alibi te checken. Bovendien vraagt de vrouw van de advocaat uitgerekend aan Perry om een verloren zoon op te sporen. Die zoon pleegt voor Perry’s ogen zelfmoord. Vanaf dan zit Perry tussen twee vuren: de politie blijft halsstarrig geloven dat Perry iets met de moord/zelfmoord te maken heeft, de echte moordenaar wil via Perry de weduwe chanteren. Wat volgt is een spannend verhaal waarin Perry in steeds nauwere schoentjes komt en waarin de lezer regelmatig op het verkeerde been staat. De drang om te weten hoe het afloopt, is groot. B.E.G.R.A.V.E.N moet het dan ook meer hebben van de ingenieuze plot dan van de personages. Die blijven eerder oppervlakkig, met een Perry die niet echt boven de middelmaat uitsteekt, zijn helper Joe die herstelt van een schotwonde opgelopen in een vorig boek en een geliefde Amy die ook al niet veel van zich laat horen. Er speelt wel een prachtige “goede slechterik” mee in het boek, Thor, een lid van de Russische maffia. Perry heeft ooit zijn respect verdiend en kan op moeilijke momenten beroep op hem doen. Thor vliegt dan als een ware superheld het verhaal in, en of het nou geloofwaardig is of niet, leuk om lezen is het in elk geval.

Dat geldt meteen voor het hele boek. Vijf sterren die garant zouden moeten staan voor spanning én emotie verdient het niet. Door de niet helemaal overtuigende personages is er te weinig emotie. Humor, spanning en intriges zijn er dan weer wel. Het brengt de eindbalans op drie plus. Drie dikke sterren en de vaste overtuiging dat Koryta de Contador van de thrillerschrijvers is. Jong aanstormend talent om in de gaten te houden. (deze recensie verscheen eerder bij ezzulia.nl)