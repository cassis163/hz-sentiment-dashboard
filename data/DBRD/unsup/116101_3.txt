Prima debuut van Jacqueline Coppens! Haar noeste arbeid heeft geleid tot een plezierig te lezen thriller, waar weliswaar het een en ander op aan te merken is, maar die voldoende kwaliteit laat zien voor drie sterren, oftewel 'goed'. Coppens' tweede thriller, titel nog onbekend, verkeert inmiddels in een gevorderd stadium. Een tweede boek is een soort graadmeter of een auteur zich in positieve zin ontwikkelt, het is altijd interessant om zo'n proces te volgen.

In 'Evenwicht' draait het om misstanden in het Oostlandziekenhuis. Het gaat specifiek over maagverkleiningen, een actueel thema, mooi gekozen. Marli werkt op de medische registratie en komt (sterf)gevallen tegen die haar verontrusten, met name omdat ze zelf ook een operatie overweegt ter bestrijding van haar overgewicht. Zij probeert uit te vogelen wat er mis is en wie dat op zijn of haar geweten heeft. Algauw rijst er een verdenking, maar verdenking alleen is niet genoeg, er is bewijs nodig. Tijdens haar speurwerk wordt Marli meerdere malen bedreigd. Wie probeert haar te intimideren? Moet ze haar bevindingen aan de grote klok hangen of juist niet? De dilemma's stapelen zich op.

Die verschillende dilemma's waar Marli mee worstelt zijn niet helemaal oké. Zij handelt en denkt bij vlagen naïef oftewel een beetje dom, niet passend bij haar niveau. Zo spreekt het vanzelf dat zij verkeerde beslissingen neemt en in de val loopt, terwijl je als lezer allang voorvoelt dat iets/iemand niet deugt. Stress en emoties spelen een rol, maar toch. Coppens werkt naar een bepaalde situatie toe, die zij sterk en spannend beschrijft, maar de weg daarheen is niet heel geloofwaardig.
Ander punt van kritiek is, dat de auteur te veel vertelt en te weinig laat zien ('Show, don't tell'). 'Evenwicht' staat letterlijk en figuurlijk bol van overbodige details. Door rigoureus schrappen daarvan zou het boek dunner en de spanning groter worden (want hoe uitgerekter hoe minder, in een thriller als deze). De winst zit echter vooral in het feit dat de lezer zijn verbeeldingskracht kan laten spreken, wat bevredigender is dan alles voorgekauwd te krijgen.

Fraaie cover, dat mag ook wel even genoemd worden.
Op naar boek twee, dat naar alle waarschijnlijkheid in 2018 verschijnt. Ik kijk ernaar uit!

[spanning 2, plot 3, schrijfstijl 3, leesplezier 4, originaliteit 3, psychologie 3]