Behalve dat Mumbai Spirit een spannend boek is, komen er in het verhaal ook allerlei aspecten van het leven in India aan bod. Mumbai wordt op zo'n manier besproken dat ik het idee had hier daadwerkelijk bij aanwezig te zijn. Bijzonder aan het verhaal is dat er steeds nieuwe verwikkelingen in voorkomen, waardoor je elke keer op het verkeerde been wordt geplaatst. Vooral naar het einde toe kon ik het boek niet wegleggen omdat ik wilde weten hoe dit allemaal zou eindigen. Handig zijn de voetnoten achterin het boek, die uitleg geven over bepaalde zaken die misschien niet bij iedereen bekend zijn (het fatalisme in de Indiase cultuur bijvoorbeeld). Ik ben benieuwd wat India-kenners van dit boek vinden.