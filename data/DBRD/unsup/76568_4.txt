Sommige auteurs hebben een paar boeken nodig vooraleer ze een topper uit hun pen toveren. Samuel Bjørk doet dit al meteen bij zijn debuut. 'Ik reis alleen' is een echte pageturner die je 400 pagina's lang in zijn greep houdt. Een ideaal boek voor wie een leesdagje plant.

Inspecteur Holger Munch en collega Mia Krüger zijn de leidende figuren in dit boek. Bjørk verstaat de kunst om zijn personages zo neer te zetten dat ze de lezer helemaal meenemen in het verhaal. Wat mij betreft kan dit speurdersduo nog heel lang mee. Goed uitgewerkt plot, goed gedoseerde spanning, enkele onverwachte wendingen, vlotte schrijfstijl, dit debuut is er eentje om u tegen te zeggen.

Zoals gewoonlijk wil ik in mijn feedback niet te veel over de inhoud van het boek prijsgeven. Een paar steekwoorden moeten echter kunnen : jonge kinderen, ontvoering, moord, problematische thuissituatie, drugs, sekte, ...

Vier of vijf sterren, dat was een moeilijke deze keer. Ik hou het uiteindelijk op vier, Samuel Bjørk heeft gegarandeerd nog heel veel moois in petto.