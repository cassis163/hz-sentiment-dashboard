Kanker is niet altijd het meest simpele onderwerp om een boek over te schrijven en er dan nog een young adult-boek van te maken kan ook anders uitdraaien dan de bedoeling was.
Geen tranendal maar een luchtige kijk, deze keer niet alleen door de ogen van de omstaanders, maar ook nog eens door die van de tumor.

De auteur heeft met Huis van glas ons een inkijk gegeven op het alledaagse leven van de familie Stone – vader Jared, moeder Deirdre en hun dochters Megan en Jackie – die van de ene op de andere dag geconfronteerd worden met het K-monster. En wel op een heel aparte manier.
Vader Jared krijgt te horen dat hij een inoperabele hersentumor heeft en om zijn gezin financieel veilig te stellen voor de toekomst bedenkt hij het plan om zijn leven te veilen via e-bay.
Maar niet alle bieders op Jared’s leven hebben even goede bedoelingen. Al snel wordt de advertentie terug verwijderd door e-Bay zelf en wordt het leven van Jared voluit uitgesmeerd als een reality-serie op televisie maar volgens de normen van de producent.

Huis van glas leest zeer vlot en de auteur heeft een eigen schrijfstijl die ik echt wel kan smaken.
Niet echt dramatisch, eerder tragikomisch zien we hoe verschillende personages in het boek die uit alle uithoeken van de wereld en maatschappij komen, elkaar helpen voor het juiste doel of alleen aan hun eigen winstbejag denken.

Ik kreeg een dubbel gevoel bij de beschrijving van Glio, de tumor. Ja, de auteur heeft de tumor zelfs een naam gegeven en is een heel aanwezig personage in dit boek. Dit maakt Huis van glas dat tikkeltje anders. Enerzijds maak je zijn opmars mee in het brein van Jared, anderzijds maak je ook zijn teneergang mee als er niets meer is om op te overleven.

Prachtig verwoord zonder slijmerig over te komen heeft Len Vlahos met Huis van glas een heel goed verhaal neergepend.