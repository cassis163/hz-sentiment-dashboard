De eenzame en wat saaie vrijgezel Gunder Jomann vliegt, tot verbazing van zijn enige zuster, naar India om in dat land van zijn dromen een vrouw te leren kennen. In een restaurant ontmoet hij de exotische Poona Bai en de twee zijn op slag verliefd. Het tweetal besluit meteen te trouwen, waarna Jomann weer terugvliegt naar Noorwegen om daar voorbereidingen te treffen voor de definitieve overkomst van zijn bruid. Op de dag dat hij haar volgens schema wil afhalen van het vliegveld, krijgt hij van de politie het telefoontje dat zijn zuster Marie in het ziekenhuis is opgenomen na een zeer ernstig ongeluk. Ze ligt in coma en aangezien de artsen haar echtgenoot niet kunnen bereiken, willen ze dat Gunder Jomann meteen naar het ziekenhuis komt. Op dat moment ziet hij zich voor een groot dilemma geplaatst, want nu moet hij kiezen tussen het ophalen van zijn Indiase vrouw en het bezoeken van zijn zwaar gewonde zus. Hij besluit voor het laatste te kiezen en vraagt een goede kennis naar het vliegveld te rijden om Poona Bai daar op te halen en naar zijn huis te brengen. In het ziekenhuis krijgt Gunder echter te horen dat zijn vrouw op de luchthaven onvindbaar is gebleven en mogelijk met een taxi naar het dorpje waar Jomann woont is gegaan. Als hij zelf eindelijk naar huis kan gaan is daar echter geen spoor van zijn nieuwe vrouw te vinden. Als Jomann later via het nieuws en de kranten verneemt dat er een vrouw uiterst bruut is vermoord op nog geen duizend meter afstand van zijn woning, wil hij niet denken aan de mogelijkheid dat Poona Bai iets verschrikkelijks is overkomen.

De Indiase bruid is wederom een geweldig goed boek van Karin Fossum rondom inspecteur Konrad Sejer en dienst assistent Jacob Skarre. Zij beginnen hun speurtocht naar de dader van deze afschuwelijke moord waarbij onvoorstelbaar veel geweld is gebruikt. De woede van de dader moet enorm zijn geweest en de politie is vastbesloten deze zaak tot een goed einde te brengen. Hoewel er buiten het lichaam van de dode vrouw en het vele bloed op de plaats van het misdrijf nauwelijks sporen zijn te vinden, komen Sejer en Skarre toch een verdachte op het spoor dankzij de hulp van de zestienjarige Linda Carling die rond de tijd van de moord iets gezien meent te hebben.

De vertwijfeling van Gunder Jomann wordt door Fossum geweldig in beeld gebracht. De eenzame vijftiger denkt eindelijk zijn droomvrouw gevonden te hebben en ondanks dat hij alles tot in de puntjes heeft geregeld, besluit het noodlot dat alles toch anders loopt dan gepland. Het is onmogelijk om geen enorme sympathie en later ook medelijden te voelen voor deze man, die alleen maar goed wil doen en het kwaad in de wereld niet kan begrijpen. Zijn schuldgevoel over het feit dat hij Poona Bai naar zijn eigen land heeft gehaald en haar daar niet kon beschermen is enorm. Met daarbij nog zijn vrees voor het leven van zijn zus Marie, het enige familielid dat hij nog heeft. Konrad Sejer doet zijn uiterste best de misdaad op te lossen en steunt ondertussen ook Gunder Jomann waar hij maar kan. Hoewel de mogelijke moordenaar wordt gevonden, blijkt het juridisch heel moeilijk om hem ook te veroordelen. Daarnaast is het doorlopend de vraag of het wel de juiste dader is waar Sejer dagelijks zijn gesprekken mee voert. Een dilemma waar ook de jonge Linda zich niet van kan losmaken, maar daarnaast heeft zij ook nog met andere problemen te kampen.

Ik vond dit misschien wel het beste boek van Karin Fossum dat ik tot dusver heb gelezen. De liefdesgeschiedenis is mooi verweven in het spannende verhaal en beide lijnen ondersteunen elkaar doorlopend. Alleen het einde vond ik wat onbevredigend, waardoor het uiteindelijk geen vijf sterren heeft gekregen.

Maar Karin Fossum is en blijft een gigant en een auteur op werkelijk eenzame hoogte.