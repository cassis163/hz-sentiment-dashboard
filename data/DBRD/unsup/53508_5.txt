Het heeft er veel van weg dat de sympathieke Noorse politieman Harry Hole in Het pantserhart een eenmalige comeback heeft gemaakt. Dat zou spijtig zijn want Jo Nesbø, de bedenker van de politieromans rond wat al geruime tijd zijn vaste hoofdpersonage leek, bewijst reeds zeven boeken dat hij meeslepend uit de hoek kan komen met deze meer dan eens bekroonde misdaadromans rond de scherpzinnige speurneus uit Oslo.
Die avonturen zijn ook veel beter dan Nesbøs vorige misdaadroman, het op zich zelf staande, nogal tegenvallende Headhunters. Het pantserhart is vanaf het begin fascinerend. Hole heeft na het oppakken van De Sneeuwman, de benen genomen naar Hongkong. Door de jacht op de seriemoordenaar was het leven van Holes (tweede) vrouw en zoon Oleg ernstig in gevaar gekomen. Dat heeft Harry zodanig aangegrepen, dat hij naar Azië is gevlucht. Maar zijn vroegere chef Gunnar Hagen weigert zich neer te leggen bij Holes ontslagname, hij beschouwt die gewoon als bijzonder verlof en stuurt een vrouwelijke ondergeschikte van zijn Afdeling Geweld naar Hongkong. Deze Kaja Solness spoort Hole op en haalt hem over te helpen bij de jacht op een nieuwe seriemoordenaar. Hole wil niet wanneer hij getraceerd is, maar Kaja chanteert hem met het gegeven dat Holes vader op sterven ligt. Dat doet de briljante politieman - uit schaamte - zwichten.
Zo heeft Jo Nesbø zijn hoofdrolspeler terug waar hij hem hebben wil: in Oslo, in ieder geval voor deze zaak.
Het verslag van de jacht op de nieuwe seriemoordenaar telt liefst 606 paginas  de misdaadromans van Nesbø lijken ieder deel omvangrijker te worden maar dat is er niet één te veel. Een mooie complicatie van het onderzoek is het gegeven dat een concurrerende politieorganisatie, de Nationale Recherche, de zaak opeist.
Uiteraard wenst Holes eerzuchtige baas het onderzoek niet uit handen geven. Hij laat zijn mannetje gewoon verder gaan met het speurwerk, hoeveel problemen dat ook veroorzaakt. Op zeker moment gebeurt dat dan weer om tactische redenen in nauwe samenwerking met Bellman, de arrogante leider van de Nationale Recherche. Die tweestrijd voegt iets extras toe aan een toch al gecompliceerde zaak. Keer op keer lijkt het duo Hole & Bellman de dader op het spoor te zijn. Op zulke momenten neemt Het pantserhart een ongedachte wending, ontdekken de speurders nieuwe feiten en duiken er andere verdachten op. Voor de fraaie ontknoping reist Hole zelfs met Kaja naar het hart van Afrika  Congo & Rwanda  voor een puike finale.