Chevy Stevens brak vorig jaar door met haar debuut Vermist. Mede door haar knappe donkerharige verschijning - een niet onbelangrijke pre voor nieuwe auteurs - werd het boek opgepakt door uitgevers overal ter wereld. Haar debuut betekende een veelbelovende start van haar nieuwe carrière, daar waren de Crimezone-recensenten in de rubriek "Crimezone leest vooruit..." het wel over eens, hoewel er nog best een en ander aan het verhaal rammelde. Toch werd het boek onlangs door de International Thriller Writers organization uitgekozen als beste debuut van 2011.
Een klein jaar later staat Onwetend, boek twee, op het punt te verschijnen in Nederlandse vertaling. De achterliggende "Wat als..."-gedachte van Onwetend, is, net als bij Vermist het geval was, vrij eenvoudig. Putte Stevens bij haar eerste boek nog uit haar ervaringen als makelaar, voor haar tweede heeft ze een iets generieker uitgangspunt gekozen: wat als je biologische vader geheel iemand anders is dan je had gehoopt... In het geval van Sara Gallagher, de hoofdpersoon in Onwetend, blijkt hij een nooit gepakte seriemoordenaar te zijn, de Campingkiller. Wederom een interessant scenario.
De 34-jarige Sara heeft haar leventje redelijk op de rit. Ze heeft een dochtertje, Ally, een eigen meubelrestauratiebedrijfje, en ze staat op punt om met haar vriend in het huwelijksbootje te stappen. Hoewel ze in een vrij liefdevol gezin opgroeide, knaagt al jaren de behoefte om achter de identiteit van haar biologische ouders te komen. Met haar nieuw verworven geboortebewijs besluit ze op zoek te gaan naar de vrouw die haar ooit afstond. Hun eerste ontmoeting loopt geheel anders dan gepland. Beide levens, maar ook die van hun naasten, komen volledig op hun kop te staan als er niet veel later een artikel op internet verschijnt over hun ware identiteit. En dan duikt de Campingkiller na jaren weer op...
Onwetend is in de basis een goed verhaal, waarin Stevens een behoorlijk aantal personages ten tonele voert. Helaas worden ze niet allemaal even goed of geloofwaardig neergezet waardoor de keuzes die ze maken en de achterliggende beweegredenen niet heel goed uit de verf komen. Ondanks de sterke thematiek is de auteur er niet in geslaagd om er een heel aannemelijk verhaal van te maken. Waarom Stevens gekozen heeft om het verhaal te vertellen in de vorm van "therapiesessies" blijft voor mij een onbeantwoorde vraag. Sara vertelt haar belevenissen in een geschreven verslag aan haar psycholoog, maar het naadloos schakelen tussen deze vertelvorm, flashbacks en dialogen voelt vrij onnatuurlijk aan. Het blijft überhaupt lange tijd onduidelijk wat de rol van de relatie tussen Sara en haar zielenknijper in het verhaal precies is. Als je je daar niet te veel aan stoort, dan heb je een hele aardige thriller in handen want met de spanning is niet veel mis. Er zitten voldoende plotwendingen in, zelfs een paar zeer onverwachte, en de ontknoping heeft nog een extra verrassing in petto waardoor Onwetend wel ruim boven de middelmaat uitkomt. Het blijft nog even wachten op het moment dat Chevy Stevens de belofte die we allemaal in haar zien ook echt gaat waarmaken.