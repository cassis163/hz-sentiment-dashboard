De boodschap van Body Positive Power is duidelijk: Hou van je lichaam zoals die is, je bent goed zoals je bent. Een belangrijke boodschap in een wereld die gedomineerd wordt door diëten, fitgirls en dunne lijven.
Megan Jayne Crabbe vindt het belangrijk om te benadrukken dat niet alle lichamen dun moeten en kunnen zijn en drukt de lezer steeds op het hart om niet te trappen in de illusie die in stand wordt gehouden door de miljoenindustrie die de dieetwereld is.
De boodschap is duidelijk, maar Crabbe gebruikt wel héél veel woorden om die over te brengen. Op een gegeven moment gaat het irriteren: Ja, we weten nu wel dat het ok is om zwaar (dik is het woord dat ze liever en heel vaak gebruikt) te zijn en dat diëten stom is.
Behoor ik gewoon niet tot de doelgroep van het boek, of is er een andere reden dat Crabbe zoveel woorden nodig heeft? Het voelt soms bijna of ze vooral zichzelf wil overtuigen dat zwaar zijn ok is: 'Als ik het maar vaak genoeg roep, geloof ik het misschien zelf wel'. Ze haalt veel literatuur aan en geeft ruimte aan diverse body positive activisten om haar standpunt te onderschrijven. Begrijpelijk, maar helaas slaat ze er in door. Op een gegeven moment betoogt Crabbe zelfs dat er geen wetenschappelijk onderzoek is dat stelt dat overgewicht ongezond is. Ze stelt dat mensen met overgewicht helemaal niet last hebben van bepaalde ziektes en dat niemand eerder dood gaat door overgewicht. Ik heb de feiten niet gecheckt, maar ik vind dat moeilijk om te geloven. Door dit soort teksten roept het boek irritatie op. Het lijkt hierdoor namelijk een betoog vóór overgewicht en tegen gezonde, fitte lijven. De lezer die graag op haar eten let, naar de sportschool gaat om fit te blijven en haar bmi in de gaten houdt wordt door Crabbe afgestraft. Allemaal no-go's, hoewel ze op het eind nog een voorzichtige poging doet om de lezer te overtuigen dat haar boodschap heus niet is dat we allemaal dik moeten zijn. Ik trap er niet in.
Na een mooi begin wordt het boek langdradig en vervelend. Jammer, want de kernboodschap is een belangrijk tegengeluid in de huidige maatschappij en medialandschap.