De Zweed Mons Kallentoft (1968) is auteur van de Malin Fors-serie. Zijn geboorteplaats Linköping is het decor voor deze reeks. Volgens hem is Linköping een weerspiegeling van de Zweedse maatschappij door de aanwezigheid van ziekenhuizen, hoogtechnologische industrie en alle sociale lagen van de maatschappij. Lichthemel is het zevende boek in de Malin Fors-serie. Het is het tweede dat in het Nederlands vertaald werd.

In Lichthemel ontdekt Tove, de dochter van rechercheur Malin Fors, het lichaam van de vermoorde Konrad Karlsson in de zorginstelling Keruben. Het onderzoek naar de moord komt naderhand bij Malin Fors terecht. In de moordzaak heeft de politie verdachten bij de vleet, zoals de familie van Konrad Karlsson. De bejaarde man was immers rijk. Zelfs Hans Morelia, de manager van het bejaardenhuis, heeft een motief. De oude man schreef namelijk artikels naar de krant Corren om de wantoestanden in het bejaardenhuis aan te klagen. Hans Morelia stapt zelf naar de politie omdat hij naar eigen zeggen gestalkt wordt. Ronny Andersson, de zoon van een personeelslid van Keruben, krijgt daarom de politie achter zich aan. Zal de recherche de moordenaar kunnen oppakken? Wordt de manager van de zorginstelling echt gestalkt?

Het spannende verhaal draait om een heel menselijk thema. Het gaat over de zorg voor de zwaksten in de maatschappij, namelijk bejaarden, zoals Konrad Karlsson, en mindervaliden, zoals Malins broer Stefan. Het verhaal draait bovendien om de interacties tussen mensen die met elkaar samenleven. Konrad Karlsson had bijvoorbeeld gebroken met zijn nog levende kinderen. De enige verwant met wie hij contact had, was zijn kleindochter Gabriella. Mons Kallentoft geeft in het boek veel ruimte aan de relatie tussen Malin en Tove. Moeder en dochter vullen elkaar mooi aan. Malin is de politieagente maar het is Tove die de moed heeft om op zoek te gaan naar een geschiktere opvangplaats voor Malins broer Stefan. Mons Kallentoft heeft in Lichthemel de hoofdpersonages hun eigen emotionele bagage gegeven. Malin Fors worstelt met haar demonen. Ze heeft een verbroken relatie achter de rug. Daarnaast ligt de zucht naar alcohol altijd op de loer. Malins dochter Tove is klaar met haar studie economie. Tove is op zoek naar wat ze in haar verdere leven wil gaan doen. Haar moeders neiging tot zelfdestructie zit ook in haar genen. Hans Morelia is de directeur van het bedrijf Merapi, dat onder andere het bejaardenhuis Keruben uitbaat. Hij is de dure manager die in een chique wijk woont en een verwende dochter, Lova, heeft. De man heeft bijgevolg veel te verliezen. Zelfs de vermoorde Konrad Karlsson heeft een stevig karakter gekregen van Mons Kallentoft. Na de dood van zijn vrouw moest hij zijn kinderen alleen opvoeden. Door zijn veeleisende karakter vervreemdde hij van hen. Alleen bij zijn kleindochter slaagde hij erin om haar genoeg liefde te geven.

Lichthemel heeft een unieke invalshoek. Kallentoft laat het vermoorde personage Konrad Karlsson deelnemen aan het verhaal. In Lichthemel spreekt de geest van Konrad Karlsson bij verschillende gelegenheden alsof de man nog leeft en op hetzelfde moment als de lezer kijkt naar de gebeurtenissen en personages. De lezer hoort ook de gedachten die de hoofdersonages niet uitspreken omdat ze in bepaalde situaties niet gepast zijn.

Met andere woorden, Lichthemel is een meeslepende mengeling van een zoektocht naar een moordenaar, personages (inclusief de geest van de overledene) die hun problemen onder ogen moeten zien en een rechercheur met een speciaal karakter.