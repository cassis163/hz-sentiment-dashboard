Genadeloos is het vierde boek uit de Georgia-reeks. Eerder verschenen Genesis, Verbroken en Gevallen in deze serie. De hoofdpersonages uit de Georgia-reeks komen uit de succesvolle Grant County en Atlanta-reeks van Karin Slaughter. In het boek lopen twee verhaallijnen parallel. Het verhaal schakelt tussen 1974/1975 en om en nabij dertig jaar later. In het eerste volgen we Amanda Wagner die een seriemoordenaar op het spoor is en in het tweede volgen we Will Trent maar ook Amanda Wagner. De verhaallijnen lijken in eerste instantie niets met elkaar te maken hebben maar er is wel degelijk een verband tussen het heden en nu. Karin Slaughter weet op weergaloze wijze deze verhaallijnen in elkaar te laten overvloeien. Vrouwenhaat is een van de themas in dit boek, zowel bij het politiekorps in de jaren 70 als bij de volkomen geflipte seriemoordenaar die werkelijk een gruwelijke methode gebruikt om de vrouwen te verminken en uiteindelijk te vermoorden. Het andere thema is rassendiscriminatie, blank tegenover zwart.
Je merkt dat Slaughter veel onderzoek heeft verricht maar dat dit niet ten koste gaat van het verhaal, ze is zoals ze zelf zegt geen historica. Het boek leest als een trein en het was moeilijk om het neer te leggen, ze houdt de aandacht goed vast. Het schakelen tussen de verhaallijnen levert ook geen probleem op, het is een uitstekende weergave van de tijdsgeest van de jaren zeventig en de problematiek die toen speelde. Een prima boek dat zich goed laat lezen tijdens deze natte zomer.