(In order of appearance)

De Lazarusprijs (by myself :-p)
 
Ik schreef dit verhaal ter gelegenheid van Halloween, en dat is dan ook meteen de sfeer waarvoor ik gegaan ben. Gooi een vleugje Twilight (nostalgie) en een snuifje mysterie toe aan de zaak, en je hebt De Lazarusprijs! Eigenlijk speelt dit verhaal zich gewoon af in onze wereld met één verschil: als je de Lazarusprijs betaalt, kan je zelfs na je dood blijven verder leven ... en verliefd worden! Er zit flink wat humor en gevloek in, maar dat vind ik best kunnen in een jongerenverhaal van deze aard. Hopelijk jullie ook!
 
Silvanima (Isabel Peters)
 
Van deze auteur had ik nog nooit iets gelezen, dus het was een eerste kennismaking! Mijn first impression was dat het erg leek op De Jongen Uit het Woud van Jen Minkman, maar uiteindelijk geeft Isabel Peters toch een volledig eigen draai aan het verhaal. Enkel vond ik het ietwat verwarrend en onnodig dat het hoofdpersonage "toevallig" een naam heeft die heel erg lijkt op de naam van de woudwezens waarmee ze in contact komt. Ook worden er soms grote tijdsprongen gemaakt, waardoor ik het gevoel had iets te missen. Maar met aandacht voor ecologie is dit het perfecte tegengewicht voor een wereld die door mensen als Trump steeds sterker "ontgroend" wordt. Een mooie boodschap dus!

Heksenzusje (Rianne Werring)
 
Wauw, wat vond ik de worldbuilding van dit kortverhaal geweldig! Hoewel de sfeer nogal 'doom en gloom' is, werd ik er helemaal in meegesleurd en vond ik het daadwerkelijk spijtig toen ik alweer aan het einde zat. Ik zou gerust een volledig boek kunnen lezen over dat magische zand en de invloed die dit heeft op de maatschappij ... Want het einde voelde ZO abrupt, nee, ik wilde meer! Hoe dan ook: Heksenzusje heeft een erg boeiend uitgangspunt dat bovendien sterk is uitgewerkt naar taalgebruik en schrijfstijl toe. Zeker benieuwd naar meer van deze auteur want dit was ronduit eersteklas!
 
Jim Djinn (Eva Moraal)
 
Ik vind djinns erg toffe mythische wezens en begon dan ook heel enthousiast aan Jim Djinn: bring on the magic! Alleen vond ik dit wel een erg duistere kijk op de 'geest in een fles'-legendes die we allemaal kennen en liefhebben. Ook vond ik het niet prettig dat een jong meisje als eerste wens om sigaretten vraagt ... Jeetje, ik kan wel honderdduizend dingen bedenken die logischer en meer verantwoord zijn! Zoals jullie misschien al weten uit andere recensies, is dat iets waar ik "streng" op ben. Ook nu dus. De auteur laat je wel goed de emoties voelen van haar personage, alleen jammer dus dat die nogal "dark" zijn. Een beetje meer romantiek had een leuker tegenwicht kunnen vormen!
 
Hart van goud (Mascha Schoonakker)
 
Volgens mij heeft Mascha Schoonakker met Hart van Goud én haar eigen boek Zielverzamelaar een volledig nieuw genre geïntroduceerd in de YA van eigen bodem: ambachtelijke fantasy! In beide verhalen die ik van deze auteur gelezen heb, staan namelijk mensen die een magisch beroep met een artisanaal kantje hebben centraal. En dat werkt! Het was wel even wennen dat het hier opeens om een mannelijk hoofdpersonage gaat - een meisje had iets beter in de bundel gepast naar mijn gevoel - maar opnieuw wist Mascha me te betoveren met haar woorden en unieke wereldopbouw. Ze heeft haar eigen stijl, wat zeker smaakt naar meer. Leuk gedaan!
 
Door de sterren verbonden (Debora Elisabeth)
 
Gebaseerd op de titel, was ik hier het meest benieuwd als zijnde "iets voor mij". En wat een meeslepend verhaal is het inderdaad geworden! Fijn aan 'Door de sterren verbonden' vind ik dat de romantiek wat sterker naar voren treedt dan in de meeste voorgaande verhaaltjes. Een klein beetje insta-love misschien, maar wel op een toffe manier die perfect past in het straatje YA paranormal romance. De schrijfstijl was voor mij even wennen, maar al snel zat ik helemaal in Luna's verhaal. Door de mysterieuze ondertoon lees je 'm in één ruk uit!
 
Vergeten (Daniëlle Dijkstra)
 
Intussen zit ik helemaal in de kortverhalenflow en ben ik helemaal klaar om me weer te laten verrassen, want ook van Daniëlle heb ik nog niet eerder iets gelezen. En wauw, wat heeft ze mij met haar verhaal weten te pakken, right in the feels! Een eenvoudig maar onmiskenbaar elegant uitgangspunt werkt ze uit op een manier die zowel magisch als toegankelijk is. De schrijfstijl kwam me heel vlot over en ik leefde echt met de personages. Soms voelde ik zelfs tranen opwellen omdat het allemaal zo treffend beschreven was! Romantiek troef, maar het ging dieper dan oppervlakkigheden die misschien voor de hand liggen in een kortverhaal. Echt heel erg mooi, ik ben fan!
 
Het Koeienmeisje (Marijke F. Janssen)
 
De lieve Marijke heb ik intussen al een paar keer ontmoet op auteursevents. Ik hoopte dan ook van harte dat ik haar verhaal even leuk zou vinden als de persoon die het geschreven heeft! Op basis van de titel 'Het Koeienmeisje' had ik echt geen idee wat ik kon verwachten ... Hoe mix je koeien met fantasy? Maar hah, wat heeft ze dat goed gedaan! Nochtans is de setting van haar verhaal niet evident als zijnde 'herkenbaar' voor de meeste lezers. Ook het (mannelijke) hoofdpersonage had een struikelblok kunnen zijn, maar dat was het niet. Sowieso het meest originele verhaal in de bundel en de creepy vibe wist ik ook zeker en vast te waarderen. En dan dat einde ... Bam!
 
Exodus (Jen Minkman)
 
Het eerste dat in me opkwam bij het lezen van Exodus? 1) Brandend actueel, 2) geweldige setting. Niet bepaald eigen bodem, maar wel helemaal in mijn straatje! Dat ik fan ben van de schrijfstijl van Jen is natuurlijk al langer geweten, maar van alle personages die ik al van haar gelezen had, is Sarah nu mijn favoriet. Inclusief een erg knappe plottwist ... Exodus was dan ook de perfecte afsluiter van deze diverse, wervelende bundel!

Conclusie

Sommige verhalen waren iets meer mijn ding, anderen iets minder, maar ze leveren wel stuk voor stuk wat de bundel belooft: originele en binge-read-waardige paranormal YA uit Vlaanderen en Nederland die je de wereld rondom je helemaal zal doen vergeten. Wegdromen, huiveren, zwijmelen, tranen, lachen, angst ... Zo veel gevoelens, plaatsen en personages passeren de revue! Ik zou zeggen: laat je verrassen. 'Magisch' zal je niet teleurstellen!