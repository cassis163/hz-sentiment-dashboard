Het boek is geschreven in de ik-vorm, en wordt verteld door een man die wordt vermoord, net terwijl zijn geest zijn lichaam had verlaten in een buitenlichamelijke droom. Hij was er dus niet bij toen hij doodging, vind zijn lichaam totaal verminkt terug en kan zich niet bedenken waarom hij is vermoord, en al helemaal niet door wie.

De man is James True, ook wel Jim genoemd. Hij is getrouwd met Andrea en ze hebben samen een dochtertje. Hij heeft samen met zijn vriend Olivier een eigen reclamebedrijfje dat steeds succesvoller wordt en waardoor ze steeds verder konden uitbreiden. Oliver en James hebben net voor het weekend een hotelkamergeboekt om uitgebreid te kunnen brainstormen over een nieuw account. Maar Oliver en Sydney (administratief hoofd) zijn er eigenlijk voor om het bedrijf te laten opkopen. En daarmee lijken de problemen te beginnen… want Jim wil er niks van weten.

Het is ontzettend goed geschreven (vertaald) en pakt je ook direct vanaf de eerste bladzij, die begint met ‘Ik was er niet bij toen ik doodging. Echt, ik was er niet. En het was een schok om mijn lichaam dood aan te treffen. Verdomd, ik was verbijsterd, verloren, snapte geen moer van wat er was gebeurd.’
En op diezelfde pagina: ‘… ik zal je meenemen in een verhaal over liefde, moord, verraad en ontdekkingen, niet allemaal per se slecht. Het begon met een hete aardappel’. En daarmee had het boek op de eerste bladzijde al mijn aandacht opgeëist.

En daarvan was ook geen woord gelogen. Het is echt een spannend verhaal dat je in een ruk uitleest. Wat heeft een hete aardappel te maken met moord, liefde en verraad? Ik was direct nieuwsgiering. De stijl is echt James Herbert. Ik heb vroeger diverse van zijn boeken gelezen, maar vind deze absoluut de beste (met wat ik me van zijn eerdere boeken kan herinneren). Door de manier waarop wordt verteld in de ik-vorm voelt het soms heel echt, heel dichtbij. Alsof je het aan kunt raken. Geweldig! De vaart zit er vanaf het begin al in, en Jim probeert er als onzichtbare geest echt alles aan te doen om zijn moordenaar te vinden. Het brengt hem waar hij nog nooit is geweest, en er gebeuren dingen waar hij zelfs nog nooit aan heeft gedacht. Hij ontdekt veel dingen die hij niet eerder wist over zijn vrouw, zakenpartner en een seriemoordenaar en het wordt alleen maar spannender. Herbert overtreft zichzelf in dit boek.
De emoties zijn mooi omschreven; zijn gevecht om wat er gebeurd is te verwerken, hoe hij bij zijn vrouw en kind gaat ‘spoken’ om te zien hoe het met hen gaat: precies wat je zelf zou doen als dit zou kunnen na je dood En je hebt het gevoel of je er bij bent bij wat hij beleeft en voelt echt met hem mee.
De onmacht die je voelt om echt iets te kunnen doen… Dat is knap voor een dode, toch?
Dit is een boek dat je gelezen moet hebben als je van intriges, spanning, geesten, thrillers en knappe plots houdt. En dat doe je, anders zou je je niet aangetrokken voelen om deze recensie te lezen, toch?!