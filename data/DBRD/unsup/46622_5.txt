Fabian Risk is een nogal eigenzinnige politierechercheur die, om opnieuw wat van zijn gezinsleven te maken, van Stockholm naar zijn geboortestad Helsingborg is verhuisd. Risk heeft nog maar net een uur van zijn nieuwe woning kunnen genieten als zijn kersverse collega en chef Astrid Tuvesson aanbelt. Ze deelt hem mee dat er een moord op een oud-klasgenoot van hem is gepleegd en of hij een uurtje vrij kan maken om, in het kader van het onderzoek, wat vragen te beantwoorden.

Ondanks dat Risk vakantie heeft en pas zes weken later aan het werk hoeft te gaan, werkt hij al meteen mee aan dat onderzoek. Als niet veel later een tweede oud-klasgenoot wordt vermoord, vermoedt Risk dat dit wel eens iets met het verleden te maken kan hebben. Daardoor vindt Risk dat hij wel bij het onderzoek betrokken moet blijven omdat hij koste wat kost de dader wil ontmaskeren.

Zonder gezicht is een thriller die al meteen pakkend is. Vanaf de allereerste bladzijde wordt de lezer meegezogen in het verhaal en dat blijft zo tot het eind van het boek. De korte hoofdstukken zijn er debet aan dat het boek meer snelheid heeft dan veel andere Scandinavische thrillers. Die snelheid, maar ook de opbouw van het verhaal, zorgen ervoor dat de spanning alleen maar toeneemt.

Hoewel het soms lijkt dat Ahnhem op sommige momenten voorspelbaar is, weet hij de lezer toch regelmatig op het verkeerde been te zetten. Gelukkig maar, want als het verhaal voorspelbaar is of wordt, zal de aandacht voor het boek snel minder worden. Dat weet Ahnhem te voorkomen.

Stefan Ahnhem is niet onbekend met schrijven. Hij heeft scenario's geschreven voor onder andere de serie Wallander. Zonder gezicht is zijn debuutthriller met Fabian Risk in de hoofdrol. En dit debuut is er een die er zijn mag. Een absolute topthriller. Ahnhem heeft de lat voor zichzelf ongelooflijk hoog gelegd want hij heeft nu de bijzonder moeilijke taak om zijn volgende boek kwalitatief net zo hoogwaardig te laten zijn als dit boek.