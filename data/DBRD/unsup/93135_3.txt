In De leugenaar is een vrouw vermist. De vader komt thuis en vindt zijn dochtertje van vier helemaal alleen. Zijn vrouw is nergens te bekennen. De politie komt en al gauw komen er familiegeheimen aan het licht...

Het verhaal van het boek is zeker een pluspunt. Als lezer wil je vooruit en weten wat er gebeurd is met de vrouw. De spanning zit in de onverwachte gebeurtenissen van het boek. Deze gebeurtenissen heeft Gardner goed uitgewerkt. En je wordt op het verkeerde been gezet. Steeds meer kom je te weten over de personages. Heel subtiel worden de geheimen prijsgegeven.

Het einde vond ik echter afgeraffeld en niet goed uitgewerkt. Het was alsof het boek snel af moest. Jammer, want het verhaal staat als een huis.

De wisseling in personages vanuit de ik-vorm is goed gedaan. Al was het in het begin niet duidelijk wie wie is. Naarmate het boek vordert, wordt dit steeds duidelijker.

Met verrassende wendingen en gebeurtenissen is dit boek een aanrader.