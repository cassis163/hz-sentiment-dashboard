Wanneer de zeventienjarige Sammy de ochtend na een avondje stappen levenloos wordt aangetroffen in een maisveld, wordt hoofdinspecteur Rani Diaz ingeschakeld om de dood van het meisje te onderzoeken. Al snel richt het onderzoek zich op Sammy’s adoptiebroer Tristan. Kort daarop wordt echter een tweede meisje vermoord. Dit meisje, Lux, nam de dienst als gezinshulp bij een oude vrouw over van haar vriendin. De volgende ochtend ligt zij dood onder aan de keldertrap. Beide meisjes zijn enorm toegetakeld en het is aan Rani Diaz en haar team om de moorden op te lossen. Rani heeft echter te kampen met onderbezetting binnen haar team en met de privéperikelen van haar collega Bert Simons.

“Haar ogen vlogen meteen open en schoten van links naar rechts. Ze had een knal gehoord. Buiten. Haar hart bonkte tegen haar ribben. Ze duwde het dekbed van zich af, sprong op en liep naar het raam.”

Terwijl het onderzoek in volle gang is, maakt de stad zich op voor de gemeenteraadsverkiezingen. De nieuwe partij Recht Voor de Raap lijkt op een klinkende overwinning af te stevenen. Zijn de dagen van de meerderheidspartijen geteld?

“De laatste peiling in Gazet van Antwerpen voorspelde een daling van meer dan 11% voor de N-VA. Raeps balde zijn vuisten en sloeg op zijn bureau. Dat was een dikke meevaller. Hij was ervan overtuigd dat ook van het Vlaams Belang de dagen geteld waren.”

Telkens wanneer ik een nieuw deel in de Rani Diaz reeks van Sterre Carron heb gelezen ben ik ervan overtuigd dat dít de beste was uit de reeks. Elk volgende deel logenstraft deze stellige overtuiging. Met ‘Preta’ overtreft Carron zichzelf opnieuw. Relatief nieuw was het vleugje psychologie in deze editie en dat brengt Carron met verve in. Het biedt een nieuwe dimensie.

De heerlijke, beeldende wijze van schrijven van Carron is ook in ‘Preta’ weer een feit en ook nu bewonder ik het feit dat deze auteur kans ziet –na zoveel delen- haar personages telkens weer iets nieuws mee te geven c.q. te verdiepen. Bovendien is het kunstig dat Carron nét voldoende prijsgeeft van haar hoofdrolspelers om het voor nieuwe lezers duidelijk te laten zijn, zonder haar vaste fans te ‘vervelen’ met herhalingen.

Zonder opgeklopte stemmingmakerij of overdreven sensatiezucht presenteert Carron weer situaties die je haren overeind laten staan. Juist deze kunstige subtiliteit (daar waar het op zijn plaats is) in combinatie met verschillende gruwelijkheden (daar waar het nodig is), maken het verhaal zo geloofwaardig.

“Ik heb nog niets van de politie gehoord. Is dat een goed teken? Dat mag ik hopen. Mocht het individu dat ik die nacht in Raeps’ huis gezien heb, me herkend hebben, dan zat ik in hechtenis. De krantenkoppen en het journaal barstten van de meldingen over de moord.”
Bovendien ziet Carron kans telkens weer een niveau hoger te bereiken met betrekking tot de opbouw van verhaalstructuur, knappe plotwendingen en ontwikkelingen. De finale is er opnieuw één ….

Over de auteur
Carron is woonachtig in België waar zij tropische geneeskunde aan het Instituut voor Tropische Geneeskunde te Antwerpen studeerde. Zij werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit.

Toen Carron eenmaal ging schrijven, volgden de meesterlijke thrillers van deze auteur in rap tempo: Mara (2013), ‘Tirtha’ (2014), ‘Matsya’ (2014), ‘Trifla’ (2015), ‘Indigo’ (2015), ‘Indra’ (2016), ‘Gotcha!’ (2016), ‘Carta’ (2017), ‘Puta’ (2017), ‘Preta’ (2018). Sinds 2015 verschijnen de boeken van Carron bij Uitgeverij Witsand.

Uitvoering
Witsand Uitgevers
ISBN 9789492934055
Paperback, 328 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/