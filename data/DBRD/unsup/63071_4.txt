‘Ze struikelt. Met haar zij botst ze tegen de hoek van de reling en valt omlaag.
‘Nee!’ schreeuwt ze wanhopig.
Haar rug raakt als eerste het oppervlak. De kou van het water dringt diep door in haar huid en haar spieren verstijven. Boven haar hoofd flakkeren de lichtjes van de boot steeds waziger. De housebeats dreunen dof… doffer… Tot ze niets meer hoort.
Geen zuurstof meer…
Alles voorbij.
Als een kanonskogel zinkt ze omlaag.
Alles zwart.’

Na de zomer zou Liv naar dezelfde highschool gaan als haar urban climbing- en hartsvriendin Sofia in New York. Maar terwijl Liv de weken aftelt, gedraagt Sofia zich op Skype steeds vreemder. Hun laatste telefoongesprek eindigt in ruzie. Dan ontvangt ze van Sofia een appje: HET SPIJT ME. ALLES KOMT GOED! Een dag later bereikt Liv het afschuwelijke nieuws dat Sofia is omgekomen bij een tragisch ongeval.
Liv twijfelt aan Sofia's doodsoorzaak. Was het echt een ongeluk? Liv besluit toch naar New York te vertrekken, urban climbing-stad bij uitstek. Met gevaar voor eigen leven gaat ze op zoek naar de waarheid achter Sofia's verdwijning.

'Val' is de tweede jeugdthriller van de Nederlandse Cis Meyer. Ze studeerde theater-, film- en televisiewetenschappen en debuteerde eerder (2014) met 'Verdoofd'. Naast het schrijven werkt ze ook als video-editor. Zowel voor 'Verdoofd' als 'Val' kreeg ze veel lovende reacties en terecht.

'Val' begint met een spannende, maar mysterieuze proloog die meteen zorgt dat je geboeid bent. Pas later in het boek kom je er achter wat deze precies inhoudt. Het verdere verhaal wordt afwisselend verteld vanuit het perspectief van de twee hoofdpersonages Liv en Sofia. Deze twee worden samen met heel wat nevenpersonages mooi uitgewerkt door de lezer telkens wat meer informatie te geven over wat er nou net gebeurd is. Dankzij de vele plotwendingen in het boek word je telkens op het verkeerde been gezet en zo komt het einde heel onverwacht en verrassend. Het verhaal komt niet altijd heel realistisch over, maar Meijer heeft een prettige en vlotte schrijfstijl waarmee ze haar lezers wel voortdurend vasthoudt en pas loslaat als het laatste woord is gevallen.

Cis Meijer kaart in haar boek ook enkele belangrijke thema’s aan. Vriendschap en vertrouwen zijn er een paar van. Of net het gebrek er aan. Want wat betekent vriendschap als je niet alles van elkaar weet? En wie valt er te vertrouwen? Een terugkerende quote in 'Val' is de volgende: ‘If you don’t know who to trust, trust no-one.’ Eentje om even over na te denken.
Een andere thema dat ook een rol speelt is drugs en wat het doet met je leven als je er in verzeild raakt.

'Val' is opnieuw een vlotgeschreven thriller, ideaal om tijdens de vakantie naast het zwembad te lezen. Eenmaal je het boek uitleest, heb je spijt dat je er niet langer kon van genieten, want het is veel sneller uit dan je zou verwachten. Ondanks dat het boek bedoeld is voor young adults, zullen ook volwassenen het boek kunnen smaken. Fans kunnen alvast uitkijken naar haar derde boek, 'Moordspel', dat vanaf september in de handel te vinden is.