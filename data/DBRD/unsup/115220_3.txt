Wat direct opviel aan dit boek was de mooie cover: de foto van het eiland in combinatie met het opgewekte zonnige kleurtje. Je krijgt er een instant reisgevoel van. Een beetje vreemd wel dat het een eiland in Schotland toont terwijl dit verhaal zich op een eiland in de Middellandse Zee afspeelt. Maar we laten dat de pret niet bederven, want de grote troef van dit boekje is de excellente sfeersetting, je waant je als lezer direct op een zonnig, zwoel en mysterieus eiland, ver weg van ons noordelijk ritme.

Samen met hoofdpersoon Abel gaan we op zoek naar Madeleine Merano, een vermist meisje. Maar tegelijkertijd gaan met deze zoon van twee moeders op een nog veel belangrijker zoektocht, namelijk naar zijn vader. Op het eiland komen we tal van personages tegen en iedereen lijkt wel ergens naar op zoek.

Het boek is ingedeeld volgens dagdelen, titels en hoofdstukken per personage. Dat heeft wel iets. Zo werd alvast duidelijk dat er veel gebeurt op korte tijd, iets waar je niet altijd bij stilstaat. Puzzelen kwam er af en toe bij, de auteur speelt een spel met chronologie door middel van flashbacks, en laat de lezer ook op andere manieren meespeuren. Het is fijn om via deze indeling al een beetje te weten wat er kan komen, waar je als lezer op moet letten.

Het is een leuk boek om te lezen, aangenaam en vermakelijk, ondanks misschien een paar slordigheidjes. De titel zei het al, het gaat om een speurtocht, maar toch is het geen detective of thriller. In deze roman kan de lezer meespeuren naar Madeleine en hoe het haar is vergaan, maar ook naar antwoorden op de vele vragen over de afkomst van het hoofdpersonage Abel. De twee belangrijkste verhaallijnen lopen door elkaar en de auteur geeft de geheimen slechts langzaam prijs, waardoor de lezer meegetrokken wordt in het verhaal. Toch is dit geen rechttoe-rechtaan vertelling. Op het eind is het aan de lezer om conclusies te trekken. Dit is geen boek dat zware leesinspanningen vergt, maar een aangename literaire verpozing met een tikkeltje spanning.