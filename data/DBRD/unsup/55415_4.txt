Hoofdinspecteur Sejer vind in een kleine vallei tussen de akkers bij de hoeve Skarven een oude caravan met daarin de lichamen van een volwassen vrouw en een kleuter van een jaar of vier.
Het lijkt erop dat er geen roofmoord in het spel is, maar dat er iemand gericht te werk is gegaan gezien het aantal messteken en het aanzienlijk geldbedrag wat nog in de portemonnee aanwezig is. Waarschijnlijk een misdaad in de relationele sfeer. Iemand die wist wie de slachtoffers waren en waar ze zich op dat moment bevonden.
Aan Konrad Sejer en zijn collega Jacob Skarre is het de taak om uit te zoeken waarom de moorden zijn gepleegd en vooral wie de moordenaar in kwestie is. Waarom geeft de moeder van het slachtoffer geen openheid en waarom houd ze dingen achter?


‘Veenbrand’ is de nieuwste thriller van Karin Fossum.
Karin Fossum pseudoniem voor Karin Mathisen (1954), is een Noorse schrijfster en dichter. In 1995 verscheen het eerste deel van de zeer succesvolle Sejer-serie, ‘Eva’s oog’. De roman werd bekroond met de Riverton-Prijs en de Glazen Sleutel voor de beste Scandinavische misdaadroman. Daarna volgden twaalf delen in de Sejer-serie, die inmiddels ook is verfilmd. Haar jongste thriller ‘Veenbrand’ is eveneens bekroond met de Riverton-Prijs voor beste Noorse misdaadroman.


Het verhaal begint op 5 juli 2005 met de ontdekking van de twee dode lichamen in een oude aftandse caravan. Een boer heeft de lichamen van de jonge vrouw en haar kind ontdekt nadat ze een nachtje in de caravan op zijn grondgebied verbleven. Hij kwam informeren of alles nog naar wens was en of ze de nacht goed waren doorgekomen. De aangeslagen boer belt direct met de politie en hoofdinspecteur Sejer en zijn collega Skarre komen meteen ter plekke. Al gauw merken de twee op dat het hier duidelijk niet gaat om een roofmoord maar hoogstwaarschijnlijk om moord in de relationele sfeer. Ook gezien het feit dat de waardevolle spullen in de caravan achtergelaten zijn. De moordenaar moet van het bestaan van het kind en zijn moeder af geweten hebben.
Sejer en Skarre proberen te reconstrueren wat er gebeurd is en wie de moordenaar is.
Vervolgens springt het verhaal terug in de tijd naar december 2004. Vanaf dat moment volgen we afwisselend het leven van Eddie en Mass en het leven van de vermoorde moeder Bonnie Hayden en haar zoontje Simon.
De lichtbeperkte Eddie Malthe en zijn moeder Mass wonen samen in één huis in Noorwegen en zijn op elkaar aangewezen. De 21-jarige Eddie is niet zelfstandig en woont onder de hoede van zijn moeder. Een echte diagnose over Eddie’s welbevinden heeft Mass echter nooit gekregen. Jaren geleden heeft de vader van Eddie zijn vrouw en kind in de steek gelaten en is vertrokken naar Denemarken. De moeder van Eddie is hier heel verbitterd over en praat liever niet meer over die tijd. Ze heeft hem alleen verteld dat hij met een andere vrouw is gaan samenwonen en inmiddels overleden is. Eddie daarentegen wil meer weten over zijn vader en probeert te achterhalen wie zijn vrouw was en waar hij begraven ligt.
Bonnie Hayden en haar zoontje Simon wonen ook samen nadat de vader van Simon het gezin in de steek heeft gelaten en er met de jonge oppas van het gezin vandoor is gegaan. Bonnie werkt als thuishulp voor een thuiszorgorganisatie en heeft verschillende ‘moeilijke’ cliënten onder haar hoede. Dit ook vanwege het feit dat ze nooit klaagt. Ze heeft er moeite mee om Simon vijf dagen in de week naar de crèche te brengen om te gaan werken. De uren dat ze samen zijn doet Bonnie er alles aan om een zo mooi mogelijke tijd samen te hebben. Op een dag staat Bonnie een mooie verrassing te wachten die het leven van haar en haar zoontje een stuk aangenamer maakt.
Door deze verhalen heen speelt het verhaal van het moordonderzoek. Sejer en Skarre komen beetje bij beetje verder met hun moeilijke opgave.

Karin Fossum heeft weer een mooi en spannend verhaal neergezet zoals we van haar gewend zijn. De cover doet ons vermoeden dat het om een literaire thriller gaat maar het lijkt meer op een spannende misdaadroman. Bij een thriller denk ik toch aan veel meer gruwel en momenten die je adem vasthouden. Dit wil zeker niet zeggen dat het boek niet spannend is!
De schrijfstijl is ook deze keer weer vlot en zonder moeilijk te begrijpen stukken, het leest erg gemakkelijk. Het verhaal sleept je mee en houd je in zijn greep. De personages worden mooi uitgediept en je kunt je in elk van hun goed inleven. Je krijgt een mooi maar ook emotioneel beeld van de verschillende levens. Elk leven met zijn eigen emoties, moeilijkheden en beweegredenen. Ik had wat meer moeite met de lugubere gedachtegang van Eddie.
Boven elk hoofdstuk is duidelijk weergeven in welke periode we ons bevinden. Het plot is goed uitgedacht en zet je regelmatig op het verkeerde been. Niets is wat het lijkt!
Karin Fossum heeft haar prijs met dit boek weer dik verdiend! Ik ga hem zeker bij mijn boekenvrienden aanbevelen als een boek dat je gelezen moet hebben!
Mijn dank gaat uit naar uitgeverij Marmer waarvoor ik dit boek mocht lezen en mocht deelnemen aan de ‘grote lezersactie’.