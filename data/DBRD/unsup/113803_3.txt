Het is bij een boek dat zo is gehypet lastig om er onbevooroordeeld en kritisch naar te kijken, want het maakt toch dat ik ga zoeken of het die hype nou wel of niet waard is geweest. In dat opzicht valt Joe Speedboot zowel mee als tegen. Het is inderdaad een vlot geschreven en fantasierijke roman die het absurdisme en de sfeer van de betere romans van John Irving evenaart. Wat ´Joe Speedboot´ een beetje tegen zich heeft is dat het nog erg gekunsteld aanvoelt. Het is allemaal zo onwerkelijk en bedacht dat het moeilijk is om de aanwezigheid van de schrijver weg te denken. Voor mij gingen de karakters dan ook te weinig leven en ik was uiteindelijk weinig met ze begaan. Maar Tommy Wieringa is zeker een talent en we gaan vast nog mooie dingen met hem beleven.