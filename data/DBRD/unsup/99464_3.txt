In Japan, op het eiland Okinawa wonen de meeste honderdjarigen op de wereld. In Japan worden wel vaker mensen ouder dan honderd jaar en dit allemaal dankzij de succesformule ikigai. Het is hét Japanse geheim voor een lang en gelukkig leven en draagt bij tot een hoge levenskwaliteit.

Francesc Miralles en Héctor García onderzoeken in hun boek het Japanse begrip ikigai dat vele betekenissen heeft. Onze ikigai is de reden waarom we ’s ochtends opstaan, ons doel in ons leven, maar het omvat nog zoveel meer, want zo is er ook het ikigai-dieet en ook het samenhorigheidsgevoel speelt een belangrijke rol. De dooddoener die er echter voor zorgt dat we sneller ouder worden is stress, want het heeft een negatieve werking op onze celdeling. Stress moet daarom bewust beperkt worden door meditatie en mindfulness. Ook ons zittend bestaan is moordend voor ons lichaam en daarom wordt er in dit boekje gepleit voor dagelijkse beweging.

De mens heeft dus nood aan betekenis in zijn leven, waardoor we in een flow komen die ervoor zorgt dat we de optimale ervaring beleven. Om in een flow te komen is het belangrijk om een doel te kiezen in je leven dat moeilijk genoeg is, maar niet te moeilijk. Het beste is ook om voor duidelijke en concrete doelen te kiezen en telkens je te concentreren op één enkele taak. Bij negatieve ervaringen is het ook van belang om veerkrachtig te zijn en dit kun je onder andere bekomen door meditatie.

Ikigai is voor mij een zeer inspirerend boekje, want ik ben iemand die toch zeer snel stress heeft of in paniek slaat en in mijn hoofd is het ook nooit stil. Het heeft mij onder andere nog meer doen inzien dat voeding, voldoende slaap, beweging en meditatie belangrijk zijn. Beetje bij beetje probeer ik hier en daar kleine aanpassingen in mijn leven aan te brengen die mijn leven hopelijk gezonder zal maken. Zo probeer ik mijn yogalessen te hervatten en wil ik ook weer fitnessen. Verder probeer ik op mijn voeding te letten, ook al is dit niet altijd even evident en ben ik ook aan het overwegen om een yogamatje te kopen om thuis ook yoga te gaan doen en te mediteren. Het fragment over Tai Chi heeft mij ook geïntrigeerd, want ik zou wel graag eens een proefles willen volgen. Dus het boekje heeft mij zeker en vast geïnspireerd om bepaalde zaken in mijn leven te veranderen of aan te passen, maar of ik daardoor honderd jaar zal worden, is natuurlijk de vraag.