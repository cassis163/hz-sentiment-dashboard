Na het dichtslaan van 'De wonderbaarlijke vindingrijkheid van Walter Lavender' van Sophie Chen Keller kan ik maar een ding zeggen en dat is 'Hoe speciaal!'.
Dat zegt misschien niet veel als je het boek nog niet las, maar als je het wel reeds deed, snap je mij helemaal. Het is namelijk geen gewone roman of feelgood, het is zoveel meer en daar moet je jezelf voor openstellen. Anders lukt het niet en ga je waarschijnlijk opgeven, het boek dichtslaan. Persoonlijk zou ik dat jammer vinden, want het is best een bijzondere reis die Walter meemaakt.
Het leest inderdaad meer als een sprookje, wat er staat is fantasierijk en daardoor vaak met een korreltje zout te nemen, maar tegelijkertijd bevat het ook een soort van levensles, zoals een echt sprookje betaamd trouwens. Gelukkig voelt dit, voor mij althans, niet te belerend aan. Het is meer iets om over na te denken en eens bij stil te staan.
Wat ik heb onthouden van Walter en dit bijzondere boek is : Laat niets je in de weg staan van wie je werkelijk bent of wil zijn. Ga verder dan je veilige haven en sta open voor andere mensen. Durf ook los te laten, het verleden hoef je niet altijd mee te sleuren. Hou gewoon de herinneringen bij, maar ga verder met het leven!
Mijn advies is dan ook durf dit boek te lezen, als het je aanspreekt, zonder je te laten leiden door al die meningen van andere lezers. Ga zelf op ontdekking en geniet! Walters vindingrijkheid kan jou misschien ook helpen in je eigen zoektocht.