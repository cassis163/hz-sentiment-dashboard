Een complotthriller met een verontrustend actueel onderwerp. Dit boek hield mij tot de laatste bladzijde vastgegrepen. Als zeilster Tessa Insinger met de Britse fotograaf Mortimer Davies een reportage wil maken over vluchtelingen, stuiten ze midden op zee op een omgeslagen rubberboot. Er blijkt een overlevende in te liggen: het 17-jarige Syrische meisje Soumaya dat door deze ongeplande reddingsactie het gezicht wordt van het vluchtelingendrama. Haar redding zet Tessa en Mortimer aan tot op de bodem uit te zoeken wie er verantwoordelijk is voor het tragische lot van de vluchtelingen die niet zo'n geluk hadden gehad als Soumaya. In hun zoektocht worden ze dwarsgezeten door nietsontziende mensensmokkelaars die er werkelijk alles aan doen te voorkomen dat zij gehinderd worden in hun uitbuiting van menselijk leed. Ondertussen blijkt dat er in het diepste geheim op politiek niveau ook actie wordt ondernomen.

Het boek hield mij vast, het gevaar waar Soumaya tijdens haar vlucht aan wordt blootgesteld is beklemmend en de meedogenloze werkwijze van de smokkelaars knijpt je keel dicht. De schrijver heeft een vlotte heldere schrijfstijl met hier en daar wat overbodige 'erotische' scenes waardoor het verhaal even verslapt, maar het feit dat de rest van het boek vaart en actie heeft en je ook aan het nadenken zet maakt dat weer goed.