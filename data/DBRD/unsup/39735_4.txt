Anne leidt een rustig, teruggetrokken leventje op St. Mary’s, het hoofdeiland van de Britse Scilly-eilanden. Ze runt daar samen met haar vriendin Georgie een restaurantje. Anne heeft een stormachtige relatie achter de rug met rockster Rory Maquary en probeert hem te vergeten en haar leven weer op orde te krijgen. Ook Georgie heeft het nodige achter de rug.

Rory kan niet geloven dat Anne niets meer met hem te maken wil hebben en snapt ook niet wat er nu mis is gegaan. Van de een op de andere dag was Anne vertrokken. De enige waar Anne nog contact mee wil is het zoontje van Rory, een jongentje die haar hart heeft veroverd. Anne en Rowland hebben nog regelmatig contact via Skype, maar de jongen mag absoluut niet aan zijn vader vertellen waar Anne nu woont.

Als Rory voor een optreden in Londen is ontmoet hij de beroemde tv-kok Woz. Er is gelijk een klik tussen de mannen en Woz nodigt hem uit om eens een paar dagen naar zijn nieuwe kooklocatie op een eiland te komen kijken. Een restaurantje van twee vrouwen op St. Mary’s. Rory kan wel even wat rust gebruiken en neemt het aanbod aan. Een reisje dat grote gevolgen zal hebben…

Opstaan begint met een kleine terugblik naar wat er voorafging aan het verhaal. Twee bladzijden die de hoogtepunten weer geven en meer is ook niet nodig. Opstaan is heel prima zelfstandig te lezen al is het wel heel leuk Vallen eerst te lezen.

De mooie beeldende schrijfstijl van Jackie trok mij meteen het verhaal in en nadat ik eerst Vallen had gelezen, was ik zeer benieuwd hoe Anne haar leven weer ging oppakken. Het verbreken van de relatie met Rory heeft Anne zoveel pijn gedaan, dat ze het vertrouwen in de liefde is verloren. Nooit wil ze meer zoveel pijn hebben. Ze helpt Georgie met het restaurantje en probeert tussendoor haar werk als auteur weer op te pakken. Maar door alles wat er gebeurd is heeft ze een writers block. En ze mist Rowland ontzettend. Woz brengt wel weer wat leven in de brouwerij, maar verder kabbelt het leven van Anne een beetje door. Tot die ene dag…

Haar leven komt weer volledig op zijn kop te staan en maakt haar wankel. Anne is een beetje een binnenvetter en om toch af en toe alles van zich af te kunnen zetten begint ze met schrijven in een dagboek. Deze dagboekfragmenten worden cursief weergegeven en voeren je mee in de emoties van Anne. Dit dagboek zal een belangrijke rol gaan spelen in de communicatie met de ene persoon die ze zo graag wil vergeten.

“De bedoeling – laat ik voor mezelf de bedoeling in ieder geval goed formuleren – is dat ik uit dat verschrikkelijke writer’s blok raak, en dat ik daarnaast ook eindelijk in staat zal zijn mijn leven weer een beetje op te pakken.“

De personages in Opstaan zijn allemaal even sympathiek, behalve een ex van Rory, dat is een regelrechte bitch. Ze heeft maar een klein rolletje in het verhaal, maar wel een gemene rol. Met de andere personages was er meteen een band en was het een genoegen hun leven te volgen. Jackie zet ze karakeristiek neer en in elk personage is wel wat herkenbaarheid. Gewone dagelijkse beslommeringen maar ook veel emoties en heerlijke romantiek. De struikelblokken in de liefde, de onzekerheid die daar bij hoort, zijn treffend waardoor ik mij goed kon inleven.

“Hij was gewoon niet van plan te accepteren dat wat hij zo wanhopig graag wilde zo door zijn vingers glipte; hij was verdomme geen onmachtige slapjanus. Hij was de baas over zijn eigen leven.“

Een toegankelijk geschreven roman met een heerlijke dosis romantiek. Twee verhaallijnen, die van Anne en van Roar (Rory), die je als lezer meevoeren met hun belevenissen, gedachten en vooral hun emoties. Een boek dat prettig leest en je laat meeleven met de personages. Soms had ik wel even zoiets: kom doe niet zo moeilijk, maar het is nu eenmaal niet zo makkelijk het leven weer op te pakken en weer vertrouwen te krijgen. Vertrouwen in de mensen, maar vooral vertrouwen in jezelf en durven los te laten. Opstaan is een roman die ik heb gelezen met een lach en een traan en de personages hebben een plek in mijn hart veroverd.