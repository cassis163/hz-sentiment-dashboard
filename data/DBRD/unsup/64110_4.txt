Hoewel de Selectie-serie niet per definitie bekend staat als een feelgood-serie, voelde ik me wel ontzettend blij tijdens het lezen. Het zijn luchtige boeken met vooral veel romantiek en wat meidendrama. De Kroon heeft ook erg vaak bij mij een grote glimlach op mijn gezicht getoverd. Er waren zo veel gebeurtenissen waar ik op gehoopt had, die uiteindelijk ook uit echt kwamen! En natuurlijk ook een paar leuke plot twists, die een geweldige draai aan het verhaal gaven.

Het boek begint bij het stuk waar De Prinses eindigde. Koningin America ligt in het ziekenhuis nadat ze een hartaanval gehad heeft, prins Ahren is getrouwd met de kroonprinses van Frankrijk en is daar per direct gaan wonen. En prinses Eadlyn heeft nog een aantal geselecteerde heren rondlopen, uit welke zij een geschikte huwelijkskandidaat moet gaan kiezen. Omdat haar vader, koning Maxon, door de situatie met haar moeder, zijn taken niet meer kan vervullen, wordt Eadlyn benoemd tot regentes. Ze besluit daarom ook het aantal geselecteerde mannen terug te brengen tot de Elite.

Het waren vooral de ontwikkelingen van de Elite die mij erg blij maakten. Ik wil geen namen noemen, maar de Elite zijn veel openlijker over zichzelf en sommigen komen er dan ook achter dat ze niet de geschikte huwelijkskandidaat voor prinses Eadlyn zijn. Stiekem had ik zelf ook een paar favorieten en ben ik een beetje van ze gaan houden. Ik werd daarom ook ontzettend blij wanneer ik over Hale, Henri & zijn tolk Erik en Kile las. Stuk voor stuk vond ik hun verhaallijnen geweldig uitgewerkt.

Eadlyn vond ik in dit boek ook een stuk volwassener over komen. In De Prinses vond ik haar vaak erg opstandig en soms zelfs kinderachtig. Doordat ze in dit boek de taken van een koningin op zich neemt, lijkt ze in één klap zo veel wijzer te zijn geworden! Misschien dat het ook een rol speelde dat ze echt gevoelens ontwikkelde voor een van de heren…

Het enige wat ik wel miste in dit boek, is dat er weinig aandacht besteed werd aan de opstanden tegen de monarchie. Hier en daar werd er wel wat doorgeschemerd en komt er een oude bekende van Eadlyn op haar pad, maar er zijn geen concrete grote gebeurtenissen daarmee gebeurd. Ik had dit echter wel verwacht, omdat dit het laatste boek van de serie is en in De Prinses duidelijk werd dat lang niet iedereen van Eadlyn hield. Het ging in dit boek echt over Eadlyn die opzoek gaat naar haar ware liefde. Hoewel die verhaallijn wel goed uitgewerkt is, vind ik het echt een minpuntje dat er zo weinig informatie gegeven werd over wat er buiten de paleismuren zich afspeelde.

Kortom, De Kroon is weer een boek dat de leukste eigenschappen van de Selectie-serie aankaart. Wegdromen bij mooie jurken en knappe jongens gegarandeerd! Eadlyn is volwassen en ik vertrouw Illea met een gerust hart toe aan haar en haar metgezel. Een waardige afsluiter van een heerlijke serie.

Uitgebreide recensie op mijn blog: https://readinge.wordpress.com/2016/05/14/recensie-de-kroon/#more-435