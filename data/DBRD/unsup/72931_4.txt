Erg blij was ik toen ik FOOD BODY MIND van Wendy Walrabenstein won via hebban. Inmiddels heb ik het boek gelezen. Het heeft even geduurd eer ik het boek oppakte, dat kwam mede doordat het in eerste instantie op me over kwam als een studieboek. Vrij groot en dik en ik kon me er niet eerder toe zetten om het door te worstelen. Maar toen ik eenmaal begon, was van doorworstelen geen sprake!

Het boek is opgedeeld in drie delen die de drie aspecten tot een gezonder leven behandelen; 1. Food, 2. Body. 3. Mind. In de hoofdstukken behorende bij de drie onderdelen worden wetenschappelijk onderbouwde feiten gedeeld. De lijst van bronvermelding achterin het boek is gigantisch. Maar ondanks de wetenschappelijke onderbouwing zijn de hoofdstukken makkelijk leesbaar. De hoofdstukken zijn niet te lang en bevatten duidelijke uitleg die je gelijk toe past op je eigen situatie. Het gaat in het boek niet alleen om afvallen, maar om een verandering in mindset, en daar horen body en mind net zo goed bij!

Elk hoofdstuk wordt afgesloten met een opdracht achterin het boek. Er zijn mooie tabellen gemaakt met genoeg ruimte om je eigen antwoorden op in te vullen. Als je het zonde vindt om in het boek te schrijven, kun je de vellen ook vinden op Wendy haar website en uitprinten. Wat mij betreft hadden de opdrachten direct na elk hoofdstuk geplaatst mogen worden, nu was het wat heen en weer geblader. Aan de andere kant heb je al je oefeningen nu wel mooi bij elkaar.
Alle oefeningen leiden uiteindelijk tot een persoonlijk plan; met kleine doelen en stapjes richting een groter resultaat. Je kunt door de insteek van het boek heel makkelijk uitpikken wat je bij jezelf vindt passen. Hoewel Walrabenstein zelf voorstander is van een veganistische leefstijl, legt ze je dat helemaal niet op. Sterker nog je kunt het ook boek ook prima volgen als je wel graag vlees of kaas wilt blijven nuttigen.

Naast de theorie en de opdrachten bevat het boek ook nog recepten. Het zijn geen hele ingewikkelde of spannende recepten, lekker simpel. Vanwege de recepten zou ik het boek niet kopen, maar het is wel een aardige toevoeging.

Ik heb door de jaren heen aardig wat kennis bij elkaar geraapt en veel gelezen over gezonde voeding en leefwijze en ondanks dat ik nog lang geen 40 ben, heeft het boek me zeker nieuwe inzichten en een persoonlijk plan geschonken. Het boek kan bij elke leeftijd zorgen voor bewustwording en een verrijking van kennis. Hebban en Wendy Walrabenstein; bedankt!