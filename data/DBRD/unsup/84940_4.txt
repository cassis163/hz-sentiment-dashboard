In Kookschool d'Amore gaat het over Luca Amore, een voormalig fotograaf die het huis van zijn grootouders heeft geërfd in Favio, een idyllisch plekje op het eiland Sicilië. Hij leerde koken van zijn dierbare nonna (oma) en heeft ter nagedachtenis aan haar al meer dan tien jaar zijn kookschool Food of Love Cookery School aan huis.

'Het programma kan per seizoen verschillen, maar elke cursus is vrijwel identiek. Mensen komen bij elkaar, er wordt eten klaargemaakt en er ontstaan vriendschappen. Op warme avonden zitten ze buiten op het terras en delen limoncello en levensverhalen. Ze vermaken zich goed, ze lachen. .... De nieuwe gasten komen straks, vier stuks, allemaal vrouwen.'

Uit Engeland komen Moll, maatschappelijk werkster en foodblogger, en Tricia, een echtscheidingsadvocaat. Valerie, de oudste van de vier, komt uit Amerika en is een charmante weduwe die een nieuwe invulling zoekt in haar leven. De vierde dame is de knappe Polly uit Australië, recent gescheiden en met een grote fascinatie voor Sicilië, waar haar opa vandaan komt.

'Luca Amore denkt dat hij wel weet hoe de komende acht dagen zullen verlopen, met een of meer kleine verschillen. Alles gaat namelijk meestal zoals hij dat wil.'

Maar dan rekent hij buiten de waard, want niet alleen de dames maken veel persoonlijks mee, ook Luca's verleden waarover hij niet graag spreekt, wordt opgediept. Zijn bedoeling is zijn kennis van de heerlijke Amorefamilierecepten over te brengen op zijn gasten, maar daar blijft het niet bij. Luca ontdekt dat hij zelf ook iets kan bijleren over het leven ...

Dit verhaal wordt vanuit alle vijf personages (Luca en de vier vrouwen) verteld en geeft een duidelijk beeld van hun belevingswereld, ook ten opzichte van elkaar. Er vinden heerlijke kooksessies plaats waarbij het water me in de mond liep en de wandelingen in de sfeervolle omgeving zijn zo mooi beschreven dat het net is of je er zelf loopt.

Kookschool d'Amore is een verrukkelijk vakantieboek waarvan ik van de eerste tot de laatste bladzijde heb genoten. Ik kreeg door Pellegrino's mooie beschrijvingen acute trek in het Italiaanse eten, waar ik dol op ben en ik waande me op Sicilië, waar ik overigens nog niet in het echt ben geweest. Dit verhaal spreekt mij als fervent foodlover, en dan met name voor de Italiaanse keuken, extra aan. Ik zag op internet dat er ook echt kookscholen zijn in het buitenland en ik denk er nu serieus over om eens een kookworkshop in Italië te volgen. Staat genoteerd op mijn wensenlijst c.q. 'bucketlist' :-)

Vooralsnog heeft Pellegrino me vanaf mijn luie bank heerlijk denkbeeldig laten reizen en genieten van Favio, waarbij ik de kruiden rook en de pure bittere chocolade proefde, het bekendste product van Favio in het verhaal. Als bonus staan achter in het boek drie recepten die uit Luca's kookboek komen, erg leuk om zelf te bereiden en de sfeer van Kookschool d'Amore thuis te beleven!