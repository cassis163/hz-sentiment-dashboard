Wat is overleven? Hoe doe je dat bij een ernstige ziekte? Hoe doe je dat wanneer je getekend bent door ervaringen uit het verleden en je niemand meer vertrouwt? Daar worstelen alle hoofdpersonen mee in deze nieuwe thriller van Sandra Brown. Haar boeken zijn geliefd bij een breed publiek: spannend en romantisch, waarbij gewone mensen zich in ongewone omstandigheden moeten zien te handhaven. Of, zoals in dit boek, moeten zien te overleven.  

Het verhaal is tragisch genoeg, waarin een sluwe senator en zijn vrouw, een ziek kind, een stoere held en een vrouwelijke arts met een deugdzaam maar illegaal motief, de hoofdrol spelen. Rye Mallett is een piloot die durft te vliegen wanneer niemand anders dat durft; geen weersomstandigheid is hem te slecht; geen vliegtuig te klein of groot. Hij wordt gevraagd om een pakketje op een afgelegen plek af te leveren. Probleem is echter dat het weer zo slecht is dat niemand zou durven te vliegen. De aflevering is echter aan tijd gebonden; het moet per se op tijd op de plek van bestemming zijn. In zo'n geval schakel je Rye Mallett in. De vlucht gaat prima, maar tijdens de landing gaat het alsnog mis: hij crasht doordat hij met een laserpen wordt gehinderd. Op het moment dat hij verhaal gaat halen bij de verkeersleider en hij deze buiten westen geslagen over zijn instrumenten ziet liggen; weet hij dat het foute boel is.  

Overleven ontwikkelt zich vanaf dat moment vrij clich√©matig, met toch af en toe een verrassende twist. Dat is kenmerkend voor Sandra Brown. Ze ziet kans je een recht-toe-recht-aan verhaal voor te schotelen, waarin je als lezer toch helemaal mee kunt gaan. De mix van een vlotte schrijfstijl en een op zich ongecompliceerd verhaal dat goed is opgebouwd met veel actie maar ook voldoende rustpauzes om het romantische deel ruimte te geven, maken haar boeken een plezier om te lezen. Brown kleurt de personages goed in en met een scherp oog voor detail, die ook voor de diepgang in het verhaal zorgen, neemt ze je mee langs alle ontwikkelingen. Ze heeft duidelijk goede research gedaan voor de plot van het boek. Ze weet waar ze over praat, of het nu om het technische deel van het vliegen gaat, of over de gevolgen van het te laat afleveren van het pakketje. 

Door gebruik te maken van korte hoofdstukken die beginnen met een tijdsaanduiding, brengt ze een extra spanningsboog aan: wordt het pakketje op tijd afgeleverd? En op tijd voor wie? Langzaam maar zeker ontvouwt zich de plot, die op het eind toch nog anders uitpakt dan je denkt. Superspanning op hoog niveau? Nee, maar wel een heerlijk boek dat je vanaf de eerste bladzijde pakt. Een prima verhaal van een rasverteller.  

Sandra Brown (geboren 12 maart 1948) is een Amerikaanse schrijfster die haar sporen ruimschoots heeft verdiend. Uitgedaagd door haar echtgenoot, is ze in 1981 begonnen met schrijven. En daar is ze nooit meer mee gestopt. Inmiddels heeft ze al ruim 70 boeken op haar conto staan. Naast veel standalones heeft ze ook verschillende series geschreven. Ze heeft diverse prijzen gewonnen, waaronder in 2008 de International Thriller Writers Award (Thrillermaster).  Onder de pseudoniemen Laura Jordan, Rachel Ryan en Erin St. Claire schrijft ze romantische boeken, uitgegeven onder de vlag van Harlequin en Candlelight.