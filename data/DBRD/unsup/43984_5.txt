'Helemaal alleen, in een land dat ze niet kenden, waar een taal gesproken werd die ze niet verstonden. Er was niemand die hen miste, niemand die het kon schelen dat ze in het niets verdwenen, als schaduwen die oplosten bij het ondergaan van de zon. Schaduwkinderen.'

Schaduwkinderen is het eerste deel in de trilogie 'Cirkel van het Kwaad' van Linda Jansma. In dit eerste deel maak je kennis met Jules Declerck, begin 30 en afkomstig uit Vlaanderen. Jules is werkzaam als Officier van Justitie bij het Openbaar Ministerie van Leeuwarden. Jules werkt hard, is betrokken, maar heeft ook haar eigen bagage. Twintig jaar geleden is haar vader vermoord door haar broer, die tot de dag van vandaag in de gevangenis in BelgiÃ« zit opgesloten. Jules heeft al die tijd geen contact gehad met haar broer. Als tiener is ze door haar moeder achtergelaten bij haar oom en tante en nog steeds heeft Jules geen idee waar haar moeder naartoe vertrokken is en of ze nog leeft.

Leeuwarden wordt opgeschrikt als er vlakbij de vliegbasis een bom ontploft. In de betreffende auto vinden ze het stoffelijk overschot van een jonge jongen en een man van middelbare leeftijd, die door de explosie om het leven zijn gekomen. Op het lichaam van de jongen worden de restanten van een bomvest aangetroffen. Er rijzen een heleboel vragen; Wie waren de mensen in de auto, wat was hun doelwit, was het een aanslag, zal er nog een volgen? Niet lang na de mislukte aanslag gaat er opnieuw een bom af en dit keer is het op een bewuste locatie en vallen er slachtoffers.
Het verhaal neemt je mee in de wereld van de terroristen. Wat is hun doel en wat willen ze bereiken met de aanslagen. Wie is het brein erachter en hoe komen ze aan de personen die zichzelf "opofferen" en in het openbaar zelfmoord plegen met een bomgordel, met als doel zoveel mogelijk mensen te vermoorden.

Linda Jansma weet met haar fijne schrijfstijl een realistisch verhaal met een zeer actueel onderwerp neer te zetten.