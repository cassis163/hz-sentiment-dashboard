Filosofisch, spiritueel, historisch’, deze drie woorden kwamen in mij op toen ik het boek van Koert Koster,‘Geef Mij je angst’, las.

In 174 bladzijdes neemt Koster je mee naar de wereld van de angst, ervaren door gewone mensen en ook door belangrijke profeten met een Bijbelse visie. Tijdens het lezen van dit boek leek het alsof ik een spirituele reis naar het verleden maakte. Zo blikte Koster in het leven van Jezus, Mozes, Abram, Job enz.

“Angststoornissen ontstaan door een aaneenschakeling van negatieve ervaringen. Angst is dan niet zomaar meer een emotie die iemand overkomt,zij is een deel van het leven en daarmee een manier van leven of van zijn geworden. De angstervaring lijkt deels samen te vallen met de angstige persoon. Er is een overlap, zonder dat de mens ooit samenvalt met de angst- of paniekstoornis. Een persoon is nooit één en al angst.”

Ik ben dol op religieuze boeken, maar eerlijk gezegd zijn er weinig boeken in dit genre die vlot geschreven zijn en een meeslepend karakter kennen, en bovendien niet-commercieel zijn. Commerciële boeken missen veelal inhoud. ‘Geef Mij je angst’heeft zekereen erg goede inhoud. Dit boek lees je niet, dit boek voel je. Er zijn weinig auteurs zoals Koster.

De prachtige zwarte cover, met een vrouw die angstig in een donkere ruimte zit, beeldt angst maar al te goed uit. Het boek bestaat uit 10 hoofdstukken. Ieder hoofdstuk wordt afgesloten met vragen die te denken geven. Tevens maken we kennis met veel quotes van diverse beroemdheden. Deze quote vond ik enorm krachtig: “Het grootste geluk van mensen is de bevrijding van angst”, Walter Rathenau, schrijver en politicus (1867-1922). Deze quote zet je toch wel aan het denken.

“Eén van die momenten waar angst komt opzetten, is tijdens de verheerlijking op de berg (vgl. Mat.17:1 e.v.). Jezus neemt zijn dichtste intimi mee de berg op. Petrus, Jakobus en Johannes zijn de bevoorrechten. Zij mogen iets verder reiken in de omgang met God. Allereerst zien zij Jezus voor hun ogen veranderen. Er vindt een gedaantewisseling of metamorfose plaats. Jezus’ gezicht straalt als de zon en zijn kleding wordt wit gelijk het licht. Oogverblindend moet het zijn geweest. Dit is het eerste indrukwekkende moment. Daarna volgt in rap tempo het tweede indrukwekkende moment: er verschijnen plotsklaps twee Oudtestamentische zwaargewichten, namelijk Mozes en Elia. Deze blijken al eerder te zijn opgedoken en met Jezus in gesprek te zijn geweest.”

Als je wilt begrijpen wat angst inhoudt en hoe je er mee moet omgaan, dan moet je dit boek hebben gelezen. Het boek stelt je erg gerust en lijkt net ‘mindfullness’. Er zijn weinig boeken die vanaf de cover tot en met de inhoud geweldig zijn. ‘Geef Mij je angst’ is een van die boeken. Vanaf de eerste bladzijde werd ik meegesleept in dit prachtige boek. Dit boek is een aanrader voor iedereen en krijgt vijf sterren.