Fotografe Sam zit vast in een hotel dat onder controle is van terroristen. Verschillende gasten en personeel is al koelbloedig afgemaakt. De terroristen gaan van etage naar etage en gaan alle kamers af. Wanneer opengedaan wordt, wordt geschoten.
Ergens in de buurt van de lobby zit Abhi, een jonge medewerker. Hij ziet op de schermen van de beveiliging waar de terroristen precies zijn en waar Sam is. Hij probeert gasten te bellen en te waarschuwen om stil te zijn en niet open te doen.
Sam is gespecialiseerd in fotografie van doden en ze blijft dan ook niet op haar kamer, maar gaat foto's maken, met gevaar voor eigen leven.
Er groeit iets tussen Sam en Abhi. Hij ziet haar op stap gaan in het hotel. Ze gaat kamers af en enkele verdiepingen lager op zoek naar het perfecte shot, maar ook naar voedsel en vooral drank.
Sam leeft met demonen uit haar verleden en daar komen we stukje bij beetje meer over te weten.
Abhi heeft ook een getroubleerd verleden. Hij voldoet niet aan de normen van zijn vader en broer die beide in het leger zitten.