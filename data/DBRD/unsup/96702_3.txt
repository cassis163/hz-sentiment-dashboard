Een vlotte King & Maxwell, de zesde reeds. Toch wel een heel apart duo.
Ook nu weer een thriller die zich afspeelt in de hogere regionen van de Amerikaanse politieke wereld. Hoe het duo King en Maxwell ditmaal terecht komt in het verhaal is wel heel erg toevallig. Op een nacht spotten ze aan de weg een tiener met een wapen, het blijkt Tyler te zijn die net heel erg slecht nieuws heeft ontvangen, zijn vader is KIA, killed in action. En daarmee is dadelijk de trend gezet, veel toevalligheden en wonderbaarlijke reddingen. En om daar dan ook nog eens zo goed als helemaal ongeschonden uit te komen, is misschien wel net iets te veel van het goede. Dit neemt niet weg dat je toch vlotjes door het verhaal leest.
Geen verrassingen in dit verhaal. Het gaat gewoon zoals het meestal gaat in een Baldacci maar dus zonder onverwachte of super spannende momenten. De auteur blijft steken in zijn vaste stramien en dat is jammer want we weten dat hij goed en verrassend kan schrijven. De dader komt ook heel vlug op de proppen, dit tempert ook de spanning.
Het is een goed leesbaar boek, je komt er goed doorheen, maar het is geen topper in zijn oeuvre.