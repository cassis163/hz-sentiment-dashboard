Linda van Rijn is een bezige bij. Sinds haar debuut in 2011, levert ze in november 2014 haar negende thriller af, Ski Resort. Ze kan dus zeker een ervaren auteur van vrouwenthrillers worden genoemd en wordt vaak vergeleken met Saskia Noort, Esther Verhoef en de inmiddels overleden Suzanne Vermeer. Deze laatste is trouwens haar grote voorbeeld.

Nienke Draaijer beleeft een donkere periode in haar leven. Haar vader is overleden, haar vriend is met de noorderzon vertrokken. Financieel kan ze amper overeind blijven omdat ze op de koop toe haar baan kwijt is. De volledig verzorgde wintervakantie naar Oostenrijk die ze onverwacht wint, komt dan ook als geroepen. Ze is er dolblij mee.
In het gevarieerde gezelschap maakt ze snel vrienden en kan ze het bijzonder goed vinden met reisleider Jonathan en de gehuwde Rogier. Ze geniet volop van hun aandacht, iets wat ze te lang heeft moeten missen bij haar ex-vriend. Dan wordt iemand van de groep vermoord teruggevonden in het bubbelbad van de thermen. De lokale politie begint een zoektocht naar de dader.

Het boek is opgedeeld in twee delen.
Deel 1 brengt het verhaal van de donkere periode in Nienke Draaijers leven, de relatie met haar familie en vrienden en haar vertrek naar Oostenrijk. Hoewel dit gedeelte duidelijk bedoeld is als kennismaking en achtergrondinformatie, beslaat het wel de helft van het 210 pagina’s tellende boek. Het leest eerder als een roman, vlot en prettig, maar bevat niet de minste spanning.
Deel 2 begint verrassend. De spanning komt langzaam op gang. De schrijfstijl wordt volwassener en indringender, maar haalt nergens het niveau van een pageturner. Het blijft vlak en geeft met momenten de indruk dat een gemakkelijkheidsoplossing werd gezocht om het verhaal snel te kunnen afsluiten. Als positief punt kan zeker worden vermeld dat de auteur de lezer zo lang mogelijk in het ongewisse laat over wie de dader is. Toch hangt er een waas van voorspelbaarheid over het hele verhaal. Hier had meer mee kunnen gedaan worden. Spijtig voor de lezer want Linda van Rijn heeft zeker een prettige schrijfstijl die makkelijk een lijviger verhaal en een meer ingewikkelde plot aankan.

Omwille van haar ervaring als reisleidster, komt het waarschijnlijk niet als een verrassing dat Linda van Rijn voor haar negende thriller weer naar het buitenland trekt en haar personages tot leven laat komen tijdens een korte vakantie.
Negen boeken op vier jaar tijd is zelfs voor een ervaren auteur erg veel. Misschien gaat dit wel ten koste van de kwaliteit, want Ski Resort is niet bepaald de literaire thriller die hij pretendeert te zijn. Er zitten geen hoogstandjes in qua taal of uitdrukkingen, geen mooie zinswendingen die je een wowgevoel geven, iets wat je toch verwacht als op de cover ‘literaire thriller’ prijkt.

Ski Resort is een aangenaam boek, goed voor enkele uren ontspannend leesplezier.
Na het afsluiten van het verhaal, is er nog een leuk detail: de lezer kan een volledig verzorgde wintervakantie winnen naar de locatie waar het verhaal zich afspeelt door het correct beantwoorden van drie simpele vragen.