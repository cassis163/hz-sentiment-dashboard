Vermist- Ellen De Vriend

Auteur:
Ellen De Vriend (1964) heeft jaren gewerkt als freelance verslaggever bij de Zeeuwse krant genaamd de PZC, ze is eindredacteur bij Wegener Media geweest en heeft een eigen tekstbureau.
Ellen De Vriend schrijft al achttien jaar, variërend van verhalenbundels tot reisboeken. Met “Bitterzoet” (2013) maakte ze haar succesvolle debuut. “Vermist” is haar derde thriller.


Cover:
De cover vind ik mysterieus. Een lege openstaande auto en een persoon in de verte. Het kleurgebruik vind ik zeer mooi en wekt bij mij nieuwsgierigheid op.


Het verhaal:
Journaliste Karen is getrouwd met, inmiddels haar tweede man, Joost. Haar eerste man Vince is een aantal jaar geleden plotseling overleden. Karen heeft samen met Vince een dochter genaamd Melissa. Joost heeft een eigen rijschool.
Op een avond is Joost te laat thuis voor het avondeten. Hij heeft ook niks laten weten aan Karen. Ze probeert Joost meerdere keren te bellen, maar krijgt geen gehoor. Na uren proberen gaat de telefoon gelijk over naar zijn voicemail. Later op de avond belt ze het ziekenhuis en vervolgens de politie, maar niemand weet iets van Joost.
De dagen verstrijken en er is nog steeds geen enkel bericht van Joost totdat een stel wandelaars een verlaten auto aan de waterkant van het Veerse Meer hebben zien staan. De auto is van Joost, maar nog steeds geen enkel spoor van Joost.
Doordat steeds meer cursisten hun geld gaan terugvragen komt Karen tot de ontdekking dat er 50.000 euro van de rekening van de rijschool is verdwenen. Karen krijgt steeds meer het gevoel dat er iets totaal niet klopt en gaat op onderzoek uit.

Wie is die man daadwerkelijk waarmee getrouwd is?


Mijn mening:
Het verhaal begint direct met dat Joost niet thuiskomt. Je kan je goed inleven in de situatie en het onrustige gevoel van Karen. Wat als je eigen man maar niet thuiskomt en niet bereikbaar is. Goed begin.
Wat de auteur goed naar voren weet te brengen is de volledige situatie en wat er allemaal bij komt kijken als de partner vermist is. Dat het niet alleen emotionele gevolgen heeft, maar ook zeker financiële gevolgen waardoor je zelf financieel in de knoop komt. De auteur heeft goede research erover gedaan.
De schrijfstijl vind ik fijn, niet te moeilijke woorden en het leest soepel. Door de dialogen in het verhaal zit je tussen de gesprekken van de personages. En wordt daarin het gevoel dat je bij de gesprekken moet krijgen goed neergelegd. Het gevoel van machteloosheid, boosheid en angst. En door de koppen bij ieder hoofdstuk wist je gelijk vanuit welk personage je het hoofdstuk leest.
Ik kon me niet echt inleven in een personage, maar meer als een toeschouwer. Misschien dat dat toch kwam door de vele dialogen die er inzitten.
De spanning in het boek vond ik veel minder aanwezig dan hoort bij een thriller. Het begin zit goed in elkaar, vervolgens gaat het verhaal zijn gang en uiteindelijk op het eind zit er weer pit in. En dan was er eindelijk spanning en toen was het boek zo goed als uit. Van mij had er zeker meer spanning in gemogen.

Dat het boek zich in Zeeland afspeelde vond ik leuk om over te lezen. In de zomermaanden kom ik weleens bij het Veerse Meer. Hierdoor had ik natuurlijk het juiste beeld bij het verhaal.


Plot: 3
Schrijfstijl: 3
Leesplezier: 3
Originaliteit: 4
Psychologie: 3
Spanning: 2

Ik geef dit boek 3 sterren.