Ik heb weer genoten van dit boek van Peter James. Spannend boek over een zeer controversieel onderwerp: de handel in organen. Het is geschreven vanuit verschillende perspectieven, namelijk de kant van de politie die op zoek is naar de moordenaar(s) van 3 tieners die zonder organen uit zee worden opgevist en de kant van een moeder die wanhopig is omdat haar dochter een nieuwe lever nodig heeft maar er is geen donor beschikbaar.
Opnieuw moet rechercheur Roy Grace met zijn mensen vol aan de bak om erachter te komen wie er verantwoordelijk is voor de moord op 3 jonge mensen die tijdens baggerwerkzaamheden worden gevonden. Al hun organen zijn op deskundige wijze verwijderd en de richting van het onderzoek gaat al gauw de kant op van illegale mensenhandel en orgaantransplantatie. Maar waar komen deze tieners vandaan en hoe zijn ze in zee beland? Daarnaast volgt de lezer Lynn en haar doodzieke dochter Caitlin die een nieuwe lever nodig heeft. Uit wanhoop zoekt Lynn de hulp bij de verkeerde mensen.

Naast de superspannende thriller is er ook ruimte voor priv√©besognes: Roy Grace en zijn vriendin Cleo verwachten een kindje. Wat betekent dit voor zijn zoektocht naar zijn vrouw die 10 jaar geleden spoorloos verdween? Ook zijn vriend en collega Branson heeft zo zijn problemen nadat zijn vrouw hem uit huis heeft gezet. Deze extra lijntjes in het boek geven diepgang en 'smoel' aan de hoofdpersonen waardoor je ze bij elk volgend deel in de serie beter leert kennen en het lijkt alsof je deel uitmaakt van hun levens.