Alden Maines, die zich jarenlang inzette voor de CIA, voelt zich gepasseerd door zijn werkgever wanneer hij een promotie misloopt. Hij is daardoor niet langer loyaal aan de USA, maar neemt, gedreven door het grote geld, contact op met de Russen om dubbelspion te worden. Zijn plan kan in zijn ogen niet mislukken. De Russen hebben hier wel oren naar, maar al snel komt Maines er achter dat hij gebruikt wordt.

Maines verraad wordt wereldkundig gemaakt, hierdoor kan hij geen kant meer op. Als de Russen hem vrijlaten, pakken de Amerikanen hem op voor landverraad. Maar zolang hij door de Russen wordt vastgehouden, kan hij niets anders doen dan namen noemen van Amerikaanse spionnen. Kyra Stryker, lid van de CIA-denktank Red Cell, gaat er op uit om achter de waarheid van Maines verraad te komen. En om te voorkomen dat alle Amerikaanse spionnen verraden en vermoord worden.
De val van Moscow Station (oorspronkelijke titel The Fall of Moscow Station, vertaald door Jolanda te Lindert) is het tweede deel over Kyra Stryker. Eerder schreef Mark Henshaw het boek Red Cell. Beide delen zijn los van elkaar te lezen.
De val van Moscow Station is een traditioneel Amerikaans spionageverhaal dat doet terugdenken aan de Koude Oorlog: de goede Amerikanen tegenover Russische slechteriken. Maar ook andere klassieke elementen ontbreken niet, het is een verhaal over (dubbel)spionnen, overlopers, grote machten en veel strategie. En uiteraard wordt de lezer meerdere keren op het verkeerde been gezet, want wie bespioneert nu voor wie en wie zegt nu de waarheid?
Waar in veel spionagethrillers de spanning voelbaar is, blijft het in dit boek lauwtjes. Saai is het zeker niet, maar de verhouding tussen actie, spanning, sfeer en karakters kent niet de juiste balans. Het verhaal is goed uitgewerkt, leest vlot weg en doet tijden van weleer herleven. Er is een zweem van nostalgie over het verhaal met Berlijn als slim gekozen middelpunt van dit boek. Want waar waren destijds de spanningen tussen de Amerikanen en Russen beter voelbaar dan in de verdeelde Duitse hoofdstad?
Henshaw slaagt er dus prima in een goed verhaal neer te zetten, maar hij laat de mogelijkheid om de karakters te vormen helaas liggen. Hoofdpersonage Kyra Styker bijvoorbeeld komt nauwelijks uit de verf. Ze is stoer, gaat vastberaden op haar doel af, maar daar is dan ook wel het meeste mee gezegd.
De val van Moscow Station: een prima spionagethriller, maar het mist de juiste verhoudingen om een echte topper te zijn.