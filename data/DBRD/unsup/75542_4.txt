De Britse auteur C.J. (Christopher John) Sansom werd in 1952 in Edinburgh (Schotland) geboren. Na diverse banen liet hij zich omscholen tot advocaat en werkte hij hoofdzakelijk voor de kansarmen van de maatschappij. Daarna ging hij als professioneel schrijver van historische misdaadromans verder. Sansom kreeg vooral bekendheid met zijn historische serie die speelt in de 16e eeuw, toen Hendrik VIII aan de macht was. In deze serie is de hoofdrol weggelegd voor de gebochelde advocaat en voormalig monnik serjeant Matthew Shardlake. Wraakengel  is het vierde deel in de Shardlake-serie.
Matthew Shardlake heeft besloten zich in te zetten voor de 17-jarige Adam Kite. De jongen is in Het Huis der Krankzinnigen, Bedlam, opgesloten voor godsdienstwaanzin. Matthew probeert met zijn vriend, de arts Guy Malton, aan te tonen dat Adam niet krankzinnig is. Hij moet zijn krachten verdelen als plotseling in een fontein het verminkte lichaam wordt gevonden van zijn collega en vriend Roger Elliard. Met zijn vaste hulp, Jack Barak, ontdekt hij dat de moord geen politiek karakter heeft maar vanuit het bijbelverhaal 'De Openbaring' is opgezet. Kort na elkaar worden meer dode en verminkte lichamen gevonden en steeds is er een relatie met het bijbelverhaal, dat beschrijft dat na zeven doden de wereld zal vergaan. Shardlake en Barak gaan in opdracht van aartsbisschop Cranmer tot het uiterste om de zinloze moorden te stoppen.
Wraakengel  is een spannend verhaal waarin een eindeloze zoektocht steeds weer een voorlopig einde lijkt te krijgen met de vondst van een nieuw slachtoffer. Op ingenieuze wijze laat Sansom de moordenaar steeds een ijzingwekkend decor rond het dode lichaam construeren dat volledig in harmonie is met het bijbelverhaal. Meermalen komt het speurdersduo zelf in levensgevaar. Ook blijkt meerdere keren een vermeende dader zelf het slachtoffer van de meedogenloze moordenaar te zijn. Een steeds maar weer ontsnappende moordenaar lijkt er plezier aan te beleven het speurdersduo herhaaldelijk te slim af te zijn.
Het verhaal speelt zich af in 1534, een van de jaren waarin de beeldenstormen plaatsvonden en het jaar dat de anglicaanse staatskerk, op de achtergrond, de absolute macht had. Die sfeer weet Sansom bijzonder goed te combineren en te integreren met de primaire verhaallijn. De absolute macht van de kerk en de gevolgen voor de burgers worden treffend geïllustreerd met sprekende voorbeelden en scènes, zoals de doodstraf voor slagers die in de vasten vlees verkopen, of het feit dat burgers alleen pensioen ontvangen als ze monnik zijn geweest en de orde hun uitkering betaalt.
Door meerdere van dit soort gebeurtenissen in het verhaal te plaatsen, wordt Wraakengel  een plezier om te lezen voor liefhebbers van historisch getinte verhalen. Maar in een goede verhouding tot een geheel gemixt, voorkomt de auteur dat het te veel historie wordt en te weinig thriller. Nee, de volledige 583 paginas leidt het spannende element de dans en zuigt het de lezer diep in het verhaal. Hiermee wordt Wraakengel  een waardevolle aanvulling op de toch al indrukwekkende Shardlake-serie. Met een opmaat tot een zinderend slot waarin alle openliggende verhaallijntjes in een machtige veeg afgewerkt blijken. Hier is een vakman aan het werk geweest: complimenten!