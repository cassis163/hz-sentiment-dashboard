In een schuur wordt een man gevonden die op gruwelijke wijze is vermoord en wiens naakte lichaam enorm is toegetakeld. Als de forensische experts het onderzoeken ontdekken ze dat de man nog leeft. Hij sterft de volgende dag zonder een verklaring te hebben afgelegd. Het gaat om een beruchte misdadiger en het eerste idee van Commissaris Carl Edson en zijn team is dan ook dat de moordenaar in het criminele circuit gezocht moet worden. De zaak trekt ook de belangstelling van onderzoeksjournaliste Alexandra Bengtsson die erover schrijft in de bekende Zweedse krant Aftonbladet. Naarmate er meer gruwelijke moorden plaatsvinden, gaat het onderzoek echter een richting uit die Carl Edson niet voorzien had. Wie is deze moordenaar en waar komt die tomeloze woede vandaan waarmee hij zijn slachtoffers zo gruwelijk om het leven brengt?

De Zweedse misdaadauteur Bo Svernström (1964) is een journalist die voor de bekende Zweedse krant Aftonbladet heeft gewerkt. Hij heeft Zweedse literatuur gestudeerd en woont in Stockholm. Wie zint op wraak is zijn debuut. Het verhaal is origineel en interessant en goed geschreven. Bo Svernström sleurt je een duistere wereld in die bol staat van gruwelijkheid zodat het lezen van dit boek niet voor iedereen een goed idee is.

Door de structuur van het boek gebeurt alles eigenlijk twee keer. In het eerste deel wordt het verhaal verteld vanuit het perspectief van commissaris Edson. Het onderzoek op de plaatsen delict wordt tot in de kleinste details beschreven. In het tweede deel, waarin je kennis maakt met de moordenaar passeren de gruwelijkheden nogmaals de revue. Uitvoerig en kundig ontrafelt Bo Svernström de gedachtewereld en motieven van de moordenaar die ten grondslag liggen aan deze onvoorstelbare misdaden. Je komt terecht in een inktzwarte en beklemmende wereld waarin ieder detail van wat de slachtoffers te wachten staat zorgvuldig is uitgedacht.

Ondanks het feit dat het geweld in het verhaal erg ruig is, is het heel boeiend en houd het je vanaf het begin gevangen. De personages blijven echter wat vlak en je kunt je door die oppervlakkigheid moeilijk met hen identificeren. Carl Edson is een wat uitgebluste, weinig sympathieke commissaris die bij zijn onderzoek terzijde wordt gestaan door Simon en Jodie die beide nogal kleurloos blijven.

Het grote probleem van deze veelbelovende thriller is de onbevredigende ontknoping. Geloofwaardigheid is vaak een probleem in thrillers. Het is fictie en met de grenzen van de geloofwaardigheid wordt vaak creatief omgegaan. Dat is op zich geen enkel probleem maar er zijn thrillers waarin dit doorschiet en dan wordt een geweldig verhaal dermate ongeloofwaardig dat het een storende domper op de kwaliteit van het geheel zet. Wie zint op wraak is zo’n thriller. Heel erg goed maar met een ongeloofwaardige ontknoping.