In naam van de onschuld is de achtste thriller waarin advocate Nina Reilly een hoofdrol speelt. In dit boek probeert een onbekende de goede naam en succesvolle carrière van Nina om zeep te helpen door het stelen van vertrouwelijke dossiers. De gegevens van een aantal cliënten komen hierdoor op straat te liggen met alle gevolgen van dien. Het regent klachten van de gedupeerde cliënten en het verschijnen van Nina voor de tuchtraad kan niet uitblijven. Ineens zit ze zelf in de beklaagdenbank en moet ze alles op alles zetten om zich uit de puinhopen te redden. Met de hulp van advocaat en ex Jack en huidige vriend en detective Paul, probeert Nina te achterhalen wie het op haar gemunt heeft. Dit blijkt moeilijker dan gedacht

Net als in het vorige boek van OShaughnessy, Jackpot, is ook In naam van de onschuld een aardige rechtbankthriller. Toch moet ik ook na het lezen van dit boek concluderen dat qua plot nog wel een paar puntjes op de i ontbraken. De plotwendingen zijn vaak abrupt en daardoor niet altijd geloofwaardig. Met name in de ontknoping was dit goed merkbaar. Door het gebrek aan geleidelijke overgangen krijgt het verhaal soms een wat afgeraffeld karakter dat zich met horten en stoten ontplooit.

Het uitschrijven van een van de karakters vond ik jammer. Juist met dit vaste karakter zou in volgende boeken nog wel wat vuurwerk gecreëerd kunnen worden. Het onderwerp van een advocate die zelf in de beklaagdenbank terechtkomt is origineel. De rechtbankscènes zijn niet ultraspetterend, maar zitten gedegen in elkaar. Ninas pogingen om zakelijk haar hoofd boven water te houden en tevens een goede moeder te zijn geven het boek een realistisch en aandoenlijk tintje. Ook haar schoorvoetende pogingen op het liefdespad en alle onzekerheden waarmee dit gepaard gaat, dragen hieraan bij. Wederom heeft OShaughnessy een leuke middenmoter afgeleverd die lekker wegleest. Mensen die op zoek zijn naar een ongecompliceerd rechtbankverhaal zullen zich hier uitstekend mee vermaken. Meer een boek voor vrouwen dan voor mannen.