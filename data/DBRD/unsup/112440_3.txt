Feedback gebaseerd op de originele versie 'Drei Meter unter Null'.

Van kleinemeisjesdromen zoals 'Ik word Pippi Langkous' naar de bewuste keuze 'Ik word moordenaar', dat is de insteek van Drie meter onder nul. Het hoofdpersonage, een naamloze jonge vrouw, doet haar verhaal in de ik-vorm. Ze is kil, koelbloedig, sterk en bijzonder geduldig, wanneer het erom gaat haar gekozen slachtoffers van kant te maken. Waarom ze aan het moorden geslagen is, daar heeft de lezer heel lang het raden naar. Twee derde van het boek is spanning compleet afwezig, je leest eerder een soort verslag. Wanneer uiteindelijk meer bekend wordt over het verleden van de vrouw, wordt het boek interessant en beter. De laatste 15 bladzijden zijn geweldig goed, spannend en verrassend. Drie meter onder nul: Fictie, dat zeker, maar dan wel van het soort dat zomaar realiteit zou kunnen zijn.

Conclusie: Gemengde gevoelens over dit boek: originele start, teleurstellend vervolg, ontzettend knap einde. Dat alles geweldig goed geschreven!