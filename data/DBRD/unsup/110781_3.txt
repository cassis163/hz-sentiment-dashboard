Psychiater Robert Verhoeven wordt gechanteerd. Zijn vrouw Margaret wil niet bij de pakken neer blijven zitten. Daarom huurt ze de forensisch onderzoeker Alex Eckhardt in. Dit is het begin van de vele spannende gebeurtenissen die Eckhardt moeten leiden naar het hoe en waarom van de chantage.
Alex zoekt de oorzaak eerst in Verhoevens patiëntenkring. Daarbij ontmoet hij Angelito, een Cubaans vluchteling die Verhoeven consulteert omdat hij zich bedreigd en achtervolgd voelt. Het lijkt een typisch geval van psychose, maar als Angilito écht verdwijnt is het Alex taak om hem op te sporen! Samen met psychiater Verhoeven duikt hij in Angelitos verleden.
Theo IJzermans mengt flashbacks en heden van Cuba, Panama en Amsterdam. Voor elke plaats gebruikt hij een andere vertelvorm. Het Cubaans verhaal komen we te weten via een dagboek. Het verhaal in Panama speelt zich af tijdens "Operation Just Cause". Het moment waarop de Verenigde Staten Panama binnenvallen en Noriega van de troon stoten om de democratie te herstellen. Vooral in dit deel vind je huiveringwekkend spannende momenten. In het Amsterdam van 2003 gaat het over detective Lex Eckhardt, die net als in Rum en Coca-Cola de hoofdrol speelt. Lex is een ex-politieagent met de nodige connecties. Hij is een meester in opsporingmethodes en vechtsporten. Bovendien is hij bevriend met een hacker die toegang heeft tot werkelijk alles. Een beetje jammer is het dat Lex Eckhardt alles iets te gemakkelijk afgaat. Hij brengt wel heel toevallig alles aan het licht. Tevens is het storend dat de auteur vele verwijzingen naar zijn vorige boeken heeft toegevoegd.
Auteur Theo IJzermans laat duidelijk merken dat hij een kenner is van de gedragstherapie. En dat is niet zo vreemd. Per slot van rekening heeft hij veel boeken op het gebied van psychologie, psychotherapie en coaching geschreven. Bij monde van psychiater Verhoeven beschrijft IJzermans de gedragingen van diens patiënten.
Gezien de uitgebreide literatuurlijst achterin Dokter Mambo kan geconcludeerd worden dat Theo IJzermans in staat is geweest om werkelijkheid en fictie naadloos met elkaar te combineren. Een geweldige prestatie.