Hoeveel we tegenwoordig ook zelf bakken, een gedecoreerde taart maken met meerdere lagen blijft toch altijd een beetje eng. Andere taarten zien er weer prachtig uit, maar blijken na een eerste hap tandenbrekend zoet door de dikke laag harde suiker die erom heen ligt. Wie dat bekend voorkomt, kan zijn hart ophalen aan Taarten in stijl van Moniek Rump. In dit boek wordt geen fondant gebruikt, maar ganache of meringue om de taarten af te werken. Daarnaast staat het vol tips, voorbeelden en smakelijke foto’s.
Moniek Rump is van huis uit grafisch ontwerper, maar heeft zich de laatste jaren gespecialiseerd in het ontwerpen, decoreren en fotograferen van gebak. Taarten in stijl is haar eerste boek. Rump’s achtergrond komt duidelijk terug in de uitstraling en sfeer op de pagina’s. Het geheel is strak gestyled met veel foto’s, decoratieve pagina’s en citaten, sommige wel wat toepasselijker dan andere. Dat maakt het boek prachtig en inspiratierijk om door te bladeren, en je vingers beginnen bij het omslaan van iedere bladzijde meer te kriebelen.

Taarten in stijl is opgebouwd vanuit het principe dat je alles kan maken als je de basis eenmaal onder de knie hebt. Rump gaat stap voor stap alle factoren af: formaat, smaak, kleur, structuur en decoratie. Bijna de helft van het boek is gewijd aan inspiratietaarten, met instructies om ze na te maken. Er zijn recepten voor verschillende soorten cakes (vanille, chocolade, red velvet), vullingen (lemon curd, gezoutenboterkaramel) en afwerkingen (ganache, creamcheesecrème, zwitserse meringue-botercrème). En natuurlijk legt Rump uit welke techniek je het best kunt gebruiken om je taart af te werken.
Daarnaast staan er veel handige tips in dit boek. Een goede tip van Rump is bijvoorbeeld om één mooie en hoge taart te maken met behulp van piepschuimetages - die je ook gewoon decoreert- en verder je gasten vierkante, ook afgewerkte taarten of cupcakes te geven in dezelfde stijl. Dat ziet er net zo mooi uit, maar is gemakkelijker met vervoeren en aansnijden. Ook staan er volop bewaartips en variatiemogelijkheden bij de recepten, waardoor Taarten in stijl een boek is geworden waar je wel even mee vooruit kan.
Het enige nadeel zijn de maten die gebruikt worden voor de cupcakes en taarten. Ieder recept gaat uit van een bakvorm van 15 cm doorsnee of een cupcakebakvorm waar 15 cupcakecaisses van 38 mm hoog inpassen. De meeste mensen zullen deze maten niet zo in huis hebben. Van de andere kant: als je enthousiast bent, kun je de vormen online overal vinden. Kleine moeite, als je er dan zo’n prachtig versierde taart voor terugkrijgt…