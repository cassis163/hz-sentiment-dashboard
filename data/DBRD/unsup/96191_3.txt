Toen bekend werd dat Geeraerts Cro-Magnon uitbracht, was ik niet bijster enthousiast. Z'n vorige boek Geld vond ik nogal teleurstellend. Maar toen ik hoorde dat het duo Vincke en Verstuyft weer aantrad, veranderde ik van mening. Ik heb al de volledige collectie rond dit speurdersduo in m'n bezit, en wou (misschien enkel uit nieuwsgierigheid of omwille van de volledigheid) dus de nieuwste niet missen.
Nu goed, is Cro-Magnon een goed boek? Ja en nee. Het boek heeft zeker z'n verdiensten. Het leert ons iets over oncologie, is geschreven in de typische stijl van Geeraerts en weet voldoende te boeien. Wat zijn de negatieve kantjes? Het grootste probleem is het gebrek aan originaliteit. Opnieuw krijgen we te maken met een dader "die gewelddadig is maar z'n gewelddadigheid perfect onder controle heeft" en die gediend heeft bij de "Special Forces". Zoiets hebben we al ettelijke keren bij Geeraerts gezien. Wat er met die persoon gebeurt is dan ook geen verrassing, want ook dit is iets wat in vele boeken van Geeraerts voorkomt.
Ook andere personages in Cro-Magnon lijken klonen uit vroeger werk. Opnieuw is er een zelfingenomen en hautaine persoon aan de orde, die natuurlijk via connecties zorgt dat alles op rolletjes loopt. Tja, Vincke en Verstuyft zijn dus ook van de partij, maar het is mij een vraag wat die eigenlijk in het verhaal komen doen. Ze lijken er mij eerder om commerciÃ«le redenen bijgesleurd. De rol van Brutus (de hond van Vincke) speelt een grotere rol dan de twee speurders zelf en ze lopen er wat voor spek en bonen bij. Het is een leuk weerzien, daar niet van (ook Eva is gelukkig van de partij), maar het had iets meer mogen zijn.
Besluit: voor mensen die nog niet veel werk van Geeraerts gelezen hebben is het een leuk boek, hoewel "De terugkeer van Vincke en Verstuyft" op de voorflap te veel eer is. Voor mensen die al misdaadverhalen van Geeraerts achter de kiezen hebben, is de verrassing zoek en je kan je niet van de indruk ontdoen dat Geeraerts wat op automatische piloot is gaan schrijven. De uitleg over oncologie is dan wel weer mooi meegenomen.