‘De realiteit is slechts een droom’

Voor de blogtour van Syndroom las ik deze ‘geweldige mindfuck’ (dit staat op de cover).

De cover sprak mij meteen aan, een weg in het bos in het licht van de vroege ochtend of avond. Een jongen die door het bos loopt richting het licht. Dit plaatje wordt duidelijk na het lezen van Syndroom.

Toen ik begon met lezen dacht ik,  NEE, dit is geen boek voor mij, totaal niet mijn genre. Teveel science fictionachtige taferelen, maar wel met veel thriller effects, waar ik dan wel van houd. Maar omdat de schrijfstijl mij meteen aansprak, las ik door en wat ben ik daar blij mee.

Ik had wel zoiets van is deze J.Sharpe nu gek of geniaal, hoe heeft hij deze mindfuck verzonnen.

Wat is er nu echt en wat is een droom.

J.Sharpe de pseudoniem van Joris van Leeuwen heeft met zijn boek een verhaal neer gezet wat je aan het twijfelen brengt, durf je na het lezen nog wel rustig te gaan slapen?

Het syndroom waarover het verhaal gaat, het syndroom van Kleine-Levin ook wel het schone-slaapstersyndroom genoemd, bestaat echt. Het verhaal is ontstaan nadat de auteur hiervan op tv had gehoord.

‘…als dit een boek was, zou ik de plot wel heel ver gezocht vinden.’

Wanneer je denkt dat je de plot weet, zetten de verschillende plotwendingen je weer op het verkeerde been. Wanneer je het boek dicht slaat blijf je met een groot vraagteken achter. Hoe is het plot nu eigenlijk, is het echt een grote Mindfuck? Ook na het nawoord laat de epiloog je met een vraagteken achter.