Voordat Eva aan haar eerste echte baan begint verwent ze zichzelf met een weekje naar New York. In het vliegtuig zit ze naast Stephen, een Nederlander met wie ze een leuke klik heeft. In New York spreken ze samen af en als het allemaal iets te snel gaat voor Eva schrikt ze een beetje, vanwege iets dat in haar verleden is gebeurd. Ze raakt haar telefoon kwijt en moet onverwachts zorgen dat ze snel terug naar huis moet. Ze ziet geen kans meer om Stephen hierover in te lichten. Terug in Nederland probeert ze verder te gaan met haar leven en stort ze zich op haar nieuwe baan.
Als ze hem onverwachts toch nog een keer ontmoet blijkt dat hij heel iemand anders is dan hij zich voordeed.

Het grootste gedeelte perspectief is vanuit Eva en zij is dan ook de hoofdpersonage. Het zit haar niet mee. Ze moet onverwachts eerder naar huis omdat haar vader is overleden, waar ze een hele hechte band mee had.
En Stephen, de leuke jongen die ze in het vliegtuig en New York heeft leren kennen kan ze niet meer bereiken, omdat ze haar telefoon kwijt is. Dit geeft meteen een mooi begin van het verhaal en wekte mijn nieuwsgierigheid naar hoe het verhaal verder zou verlopen. En wie is die geheimzinnige gast die die stalker dagboekberichten schrijft?

Stephen is ook een leuk personage, hij blijft lekker nuchter en zoekt iemand die hem leuk vindt om wie hij is, niet om zijn geld. Hij is voetballer en dit vind ik een leuke aparte setting, daarnaast is het voetbalwereldje ook geloofwaardig neergezet.
Er worden mooie beeldende zinnen gebruikt en de schrijfstijl blijft lekker vlot doorlezen.

Naast een spannend thrillergedeelte bevat dit boek ook een groot feelgood gehalte. Dit vond ik een prettige mix om te lezen. Het thrillergedeelte is heel spannend, vooral naar het einde toe, maar omdat er ook een romantisch tintje in dit verhaal zit geeft het boek ondanks de spannende stukjes een prettige leeservaring.