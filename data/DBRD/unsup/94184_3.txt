Onder invloed is het eerste boek in de Renske Nijland-serie. Zodra je het boek openslaat word je het verhaal ingezogen. Weet de auteur de lezer continu bij het verhaal te houden?

Ik ben altijd benieuwd naar debuten, dus ik was erg nieuwsgierig naar de schrijfstijl van de Nederlandse Tamara Onos. Mogen we uitkijken naar een heerlijk spannend boek? Grotendeels wel vind ik.
Renske Nijland is een vrouw die weet wat ze wil. Ze bijt zich vast in alles wat op haar pad komt. Als ze tijdens het hardlopen wordt tegengehouden door een man die zegt dat er iemand in het water is gevallen, kan ze niet raden in welke rollercoaster ze terechtkomt.

De man overleeft het niet. Wat Renske maar vreemd vindt is de alcohollucht die om de dode heen hangt. Ze kent namelijk deze man van het tennissen en hij drinkt zover zij weet nooit. Voor de politie is het echter al snel duidelijk: een noodlottig ongeval.

Renske besluit om op onderzoek uit te gaan. Ze weet gewoon dat er meer aan de hand is. Marcel, een van de agenten, kent ze privé. Hij is niet bepaald blij met de vasthoudendheid van Renske en haar geregelde contact over de zaak.

Ondertussen blijken haar zoon en dochter langzaamaan meegenomen te worden in een niet zo’n fijne vriendschap.

Na een spannende plot, met nog genoeg open eindjes voor het volgende deel, blijkt de vasthoudendheid van Renske haar vruchten af te werpen.

Ik moet zeggen dat Tamara Onos een goed debuut heeft geschreven met Onder invloed. De korte hoofdstukken lezen als een trein en zijn met een vlotte makkelijke pen geschreven. De gebeurtenissen worden goed afgewisseld, waardoor de lezer steeds dieper het verhaal wordt ingetrokken.

Ik hoop dat we in het volgende deel Renske wel beter mogen leren kennen. Ik vond haar persoonlijkheid nu nog wat te oppervlakkig beschreven. Er zit meer in haar, volgens mij. Onder invloed heeft mij wel overtuigt om het volgende deel te willen lezen. Er zit genoeg potentie in deze verhaallijn.

Onder invloed is het eerste boek voor hopelijk nog een lange reeks in deze serie.

Ik geef 3,5 sterren voor dit debuut.

Gelezen voor het blog: Indeboekenkast