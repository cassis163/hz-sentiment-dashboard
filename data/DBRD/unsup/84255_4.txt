Een pakkende psychologische thriller die je niet meer loslaat. Dit is de tweede thriller van Sharon Bolton waarin de politieagente Lacey Flint en rechercheur Mark Joesbury wederom de hoofdrol spelen. De twee hebben een uiterst gecompliceerde verhouding. Lacey is een vrouw met ballen maar met een rugzak aan problemen. Ze laat heel slecht mensen toe binnen haar comfortzone. Joesbury lijkt een koele kikker maar niets is minder waar.
Op de universiteit van Cambridge vinden de laatste jaren mysterieuze zelfmoorden plaats waarbij de psychiater van de universiteit, Evi Oliver twijfels heeft. Lacey krijgt een undercover opdracht en zal als de onzekere maar mooie Laura Farrow colleges Psychologie gaan volgen. Haar opdracht is duidelijk; observeren en niet onderzoeken. De enige binnen de universiteit die op de hoogte is van haar opdracht is Evi Oliver. Evi kampt zelf met veel pijn ten gevolge van een ski-ongeluk en maakt een gespannen, labiele indruk.
Lacey is een nogal eigenzinnige dame en gaat toch op onderzoek uit. Ze merkt al snel dat er veel vraagtekens zijn rondom de vermeende zelfmoorden en samen met Evi ontdekt ze dat er in de voorgaande jaren meer zelfmoorden en pogingen daartoe zijn geweest. Langzaam ontdekken ze wat er aan de hand is maar dan krijgen zowel Lacey als Evi te maken met dezelfde nachtmerrie-achtige verschijnselen. Zijn zij de volgende slachtoffers?
De waarheid die Lacey heeft ontdekt is onthutsend en zal ze nog in staat zijn deze gruwelheden een halt toe te roepen. Dit boek telt ruim 300 bladzijden waarbij de spanning langzaamaan wordt opgevoerd, de verhaallijn zit uitstekend in elkaar en op het eind ontdek je hoe de puzzelstukjes in elkaar steken. Je leeft mee met de hoofdpersonages, er wordt een beroep gedaan op het inbeeldingsvermogen van de lezer. Daar is Bolton zeer goed in geslaagd want het boek grijpt je naar de strot en je blijft denken dat het gewoon niet waar kan zijn wat er aan de hand is.
De plot zit uitstekend in elkaar. Aan het eind van het boek zijn er toch nog enkele losse draadjes zodat Sharon Bolton verder kan met deel drie van Flint en Joesbury. Ik ben van de partij bij een volgende thriller met dit fascinerende duo. Een aanrader!