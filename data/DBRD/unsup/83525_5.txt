Het verhaal begint met een moord, de moord op Ras Fire. Er zijn geen getuigen aanwezig, dus de politie van Jamaica heeft er het raden naar wie ht gedaan heeft. Aangezien er een zeer kostbaar juweel gestolen is uit het heuptasje van Ras Fire denkt de politie dat het hier gaat om een ordinaire roofmoord. Het gebeurt zo vaak in de straten van hartje Kingston. Hoewel dit zeer aannemelijk is, gaat Johan Bode niet akkoord met deze stelling. Hij start, met behulp van zijn vrienden, een eigen onderzoek op dat begint met het lezen van het boek dat Ras Fire wou schrijven. Door de natural mystic wordt Johan Bode naar Jamaica meegevoerd, waar hij te horen krijgt dat het kostbare juweel een bebelangrijk symbool is voor de rastacultuur, gegeven door keizer Haile Selassie I. De taak van Johan is nu tweeledig, het kruis terug krijgen en tegelijkertijd de moordenaar opsporen. In het boek volg je Johan overal, en leert samen met hem meer over de hele Rasta cultuur, die bijzonder rijk is aan gebruiken en symbolen, onder invloed van de Irie Vibes van de reggaemuziek die wordt aangeraden in het boek. Johan komt uiteindelijk op het spoor van de dader, die ondertussen nog een moord heeft proberen te plegen, en volgt hem overal, zelfs tot in het beloofde land van alle Rastas, Ethiopië.
Jah Shakespear geeft een ongelofelijk goede beschrijving van alles, waardoor je meegezogen wordt in het boek, net alsof je naast het hoofdpersonage staat. Alles is tot in de puntjes beschreven, van kleuren tot vormen, tot klanken en zelfs tot geuren. Het verhaal is beschreven alsof je steeds naast de protagonist staat, het is geschreven in de personele hij/zij verteller waardoor dit gevoel nog eens zo hard wordt versterkt.
De Rasta Revelatie is een prachtig boek, geschreven om ieder mens mee te nemen op een mystieke reis doorheen het Rastafari geloof. Wanneer je het boek aan het lezen bent, krijg je meteen zin om naar Jamaica en Ethiopië te reizen om daar zelf de cultuur te gaan opsnuiven.