Zelden heb ik van een zelfhulp boek zo genoten als van dit boek, van de nog relatief jonge Jelle Hermus, die verdomd goed op het vizier heeft waarom de meeste mensen het zichzelf zo moeilijk maken. Waarom het leven voor veel mensen Mwha... is, en hoe je het steeds leuker kunt maken.

In het begin is het even wennen want Jelle heeft het over 'je broednest' en 'op de juiste eieren gaan zitten,' maar met zijn nuchtere kijk en directe benadering pakte hij mij al vrij snel in. Het boek is heel aangenaam vormgegeven en alles is er op gericht dat je zijn 'steeds leuker' ook gaat voelen. En dat gebeurde.

Ik las het boek in drie dagen uit en begon toen weer opnieuw en bracht het uiteindelijk met tegenzin terug naar de bibliotheek. Pakte zijn website erbij en bekeek zijn leuke filmpjes op YouTube en leende het boek nog eens en inmiddels heb ik mijn eigen exemplaar. Gewoon om dat ik het aan het einde van een lange dag fijn vind om er even in te lezen. Tijdens dit proces werd me duidelijk dat Jelle ook verstand heeft van wat er leeft in de maatschappij en van marketing. Zonder dat het vervelend wordt.

Aanrader!