Ik begrijp dat de originele uitgave van Nachtogen een verhalenbundel was, met Nachtogen als één van de verhalen in deze bundel. De uitgave die ik heb gelezen was een herdruk uit 2014, heruitgegeven ter gelegenheid van de Hollywood verfilming van deze novelle als 'Night Eyes' .
De hoofdpersoon (Linda Raines) rijdt op een avond met haar zwarte Jeep Liberty naar haar tijdelijk verblijf, een afgelegen huis in de bergen dat 'De Inkijk' heet. Als ze aankomt staat op haar vaste parkeerplek al een zwarte Jeep Liberty, met dezelfde nummerplaat, dezelfde kras op de bumper en dezelfde spullen op de achterbank als in haar eigen auto. Wat is hier aan de hand? De zoektocht naar het antwoord leidt uiteindelijk naar een een dramatische ontknoping.
Het sterke aan dit verhaal is dat de gebeurtenissen het verhaal vertellen. De spanning wordt heel goed opgebouwd. Het verhaal grijpt je. Ik zelf kon het boek pas neerleggen nadat ik het helemaal had uitgelezen. Het is wel jammer dat de auteur aan het eind van het verhaal de hoofdpersoon laat uitleggen wat er aan de hand is. Dat had hij beter niet kunnen doen, want door die uitleg komen een paar plotgaten aan het licht die niet opgevallen zouden zijn als hij geen uitleg had gegeven.
Ondanks deze tekortkoming is Nachtogen een uitstekend geschreven verhaal door een bekwaam auteur. Ik begrijp waarom ze Jack Lance de 'Nederlandse Stephen King' noemen. Hij is goed, bijna net zo goed als de grote meester. Gewoon lezen dit boek!