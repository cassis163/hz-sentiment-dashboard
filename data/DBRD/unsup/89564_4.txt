Auteur : Jara Lee
Titel : Ruw verstoord
Pagina’s : 254
Uitgever : Elikser



De cover;
Ik vind het een mooie cover, die goed bij het boek past. Het verlatene van het Franse platteland met moeder en dochter schuilend onder een paraplu symbool staand voor hun moeilijkheden. De cover krijgt van mij een 8 (1-10)
Het verhaal,
Het boek gaat over de 84-jarige tweeling Louis en Pierre, die al decennia lang samen op de boerderij wonen die van hun ouders is geweest. Ergens in de binnenlanden van Frankrijk. Alles op en rond de boerderij is in de tijd stil blijven staan. Op een dag komt hun 50-jarige neef Luc bij hen wonen. Hij is altijd vrijgezel gebleven en had tot voor een jaar geleden de zorg op zich genomen van zijn moeder, de zus van de tweeling. Op haar begrafenis was er besloten dat Luc bij hen in zou gaan trekken, zodat hij ook wat meer voor hen kon betekenen. De beide broers kijken hier behoorlijk tegen op, omdat ze gewend zijn om met zijn tweetjes te zijn en Luc de boerderij wil moderniseren. Op de dag dat Luc bij hun intrekt wordt er ’s avonds laat op de deur geklopt. Andrea staat voor de deur met de vraag of ze haar kunnen helpen. Ze is namelijk met autopech gestrand. Ze is met haar 16-jarige dochter Eliane hals over kop gevlucht uit Metz en op weg naar haar tante in het Zuiden van Frankrijk. De auto blijkt niet direct te willen werken en dus mogen de twee vrouwen blijven overnachten. Zeer tegen de zin in van Louis en Pierre, maar uit goed fatsoen kunnen ze niet weigeren. Andrea heeft echter een verborgen agenda. Ze raakt met opzet haar portemonnee kwijt en zorgt er voor dat ze langer op de boerderij mogen blijven. Eliane vindt dit niets, omdat er helemaal niets moderns aanwezig is op de boerderij en de drie mannen zitten ook niet te wachten op meer gezelschap. Laat staan van twee onbekende vrouwen. Gaat het de mannen lukken om de vrouwen zo snel mogelijk weer op pad te krijgen? Waarom zijn de vrouwen halsoverkop vertrokken uit Metz? Heeft dit te maken met Andrea’s verborgen agenda, zodat ze langer op de boerderij kunnen blijven? Gaat het verblijf van de vrouwen zorgen voor problemen of gaan de mannen er aan wennen?

Mijn mening;
Ik vind het een goed en vlot geschreven boek. De schrijvers weten mij vanaf het eerste moment te boeien. De manier waarop het boek begint, met een scene tussen beide broers, is gewoonweg zo herkenbaar. Ik zag de half dove Louis en slecht ter been zijnde Pierre zo voor me, terwijl ze al kibbelend toch laten merken niet zonder elkaar te kunnen. Alle personages vind ik erg levendig beschreven. De sociaal onhandige Luc, die op zijn vijftigste nog maagd is. De moeder, die probeert om contact te leggen met haar zestienjarige dochter, maar daarin vooralsnog faalt, omdat ze te druk bezig is met haar eigen problemen. De zestienjarige dochter, die helemaal in zichzelf is terug getrokken. Langzaam aan voeren de schrijvers ons naar de reden van het halsoverkop vertrek. Je voelt gewoon dat er nog meer speelt, maar ze brengen het verhaal zo intrigerend, dat je gewoon door blijft lezen. Ondertussen beschrijven ze de veranderende onderliggende relaties op de boerderij tussen de broers en hun neef, die de boerderij wil moderniseren, en tussen hen en de twee vrouwen. Ook de relatie tussen Luc en de vrouwen is aan verandering onderhevig. Hun manier van schrijven is zo invoelend en verbeeldend dat je jezelf in het boek aanwezig acht.
De climax van het verhaal is heftig en heel goed verwoord. De uiteindelijke vraag of ze er goed aan hebben gedaan, zet je tot nadenken en je voelt gewoon het proces dat alle personages hebben doorlopen.

Dit boek smaakt voor mij naar meer boeken van hen en krijgt van een 4 sterren beoordeling.