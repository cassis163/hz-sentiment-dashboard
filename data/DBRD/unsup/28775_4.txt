Nu zie je misschien de naam van de schrijfster en denk je ‘Elizabeth Taylor’? Dé Elizabeth Taylor? Nee hoor, de schrijfster van ‘Angel’ is niet dezelfde als degene die je in gedachten hebt. De schrijfster van het boek heeft haar leven lang in de schaduw gestaan van de actrice en ‘Angel’ is oorspronkelijk in 1957 gepubliceerd in Engeland. Dit is de eerste Nederlandse vertaling.

Dat is ongelooflijk. ‘Angel’ is namelijk een prachtboek. Ik moest er echt even inkomen, want je merkt duidelijk dat het boek uit de vorige eeuw komt. Het taalgebruik is behoorlijk anders, maar het past zo goed bij het verhaal.

Angel zelf is totaal geen engel, wat een verschrikkelijk mens en je krijgt gedurende het lezen van dit boek echt een gruwelijke hekel aan haar. Maar, aan de andere kant krijg je ook medelijden met haar. Ik vond het vooral heftig dat ze zo ongelooflijk naar tegen de mensen in haar omgeving doet, maar ook bewonderenswaardig hoe zij in haar eigen kunnen geloofde.

Ik heb, tijdens het schrijven van deze recensie, het boek inmiddels meer dan een week geleden gelezen en nog komen de bijna haatgevoelens naar boven. Toch vond ik het zo bijzonder om te lezen dat ik het geweldig vond. Het feit dat we altijd lezen over zulke goede mensen die geweldige dingen doen, maakt dat dit een verfrissende afwisseling is. Elizabeth Taylor is echt een zeer ondergewaardeerde schrijfster die best die andere Elizabeth van haar troon mag stoten.

Ondanks dat ik moest wennen aan het taalgebruik in ‘Angel’, vond ik het echt een intrigerend en vooral heel erg melodramatisch. Wat een prachtboek.