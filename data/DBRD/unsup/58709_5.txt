Men zegt vaak dat de waarheid uit de kindermond komt, en dat is bij dit magistrale werk van Italo Calvino niet anders. Dit eenvoudige en tegelijk diepgaande verhaal over de tienjarige Pin laat je als lezer kennismaken met de strijd tussen de partizanen en de Duitse soldaten gedurende de oorlog. Calvino kiest echter niet voor de clichés en stereotypen uit deze periode, maar schildert de leefwereld van een kleine ukkepuk die in een land dat verscheurd wordt door ellende, zijn fantasie nooit verliest en simpelweg een eigen vreedzame kosmos creëert. Voor al wie de oorlog eens van een heel andere kant wil zien, is dit boek een toegankelijke starter. Naast de sterke inhoud zijn zowel de Nederlandse als de originele Italiaanse versie trouwens stilistische pareltjes in al hun eenvoud.