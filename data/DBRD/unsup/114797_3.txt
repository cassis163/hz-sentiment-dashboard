In Bekentenissen van een meestersmokkelaar geeft Paulus (Paul) Meyer de lezer een inkijk in het leven van een crimineel. Een topcrimineel zelfs. Zo'n tien jaar was hij het kopstuk van 'de bende van 700 miljoen', genoemd naar het geschatte bedrag wat de bende zou hebben buit gemaakt in de tijd dat ze actief was. In 2007 werd Paul Meyer tot twaalf jaar cel veroordeeld en nu hij vrij is blikt hij, samen met Wim van den Eynde, terug op een bewogen tijd. Van illegale sigarettenhandel tot het smokkelen van drugs. Paul Meyer vertelt hoe het zover gekomen is en kijkt zonder taboes terug op deze tijd. Wim van den Eynde interviewde deze topcrimineel en een aantal van zijn kennissen. Zo ontstond een opmerkelijk portret.  

In het voorwoord beargumenteert Wim van den Eynde helder en duidelijk waarom hij besloot dit boek te schrijven. Zijn motief laat geen ruimte voor vragen of twijfel. De proloog begint op het punt waar de carrière van Paul Meyer op zijn eind loopt. Niet echt een spoiler te noemen want de uitkomst is in feite al bekend. Daarna gaat het verhaal op chronologische volgorde verder en begint Paul Meyer bij de start van zijn criminele carrière.

Het is erg interessant om als lezer een kijkje te krijgen in het leven van een topcrimineel die begon met de verkoop van illegaal verkregen tv's en sigaretten, om uiteindelijk over te gaan op drugssmokkel. Het verhaal wordt door Meyer in de ik-vorm verteld maar tussen de bedrijven door komen kennissen aan het woord die vertellen over hun tijd met deze brutale, zij het charismatische man. Deze hoofdstukken blijken aan het eind van de rit het meest interessant. Om eerlijk te zijn, tussen de regels door, is Paul Meyer nogal vol van zichzelf.  

Wat een tikje verwarrend is, is dat later in het boek hier en daar wordt verwezen naar eerdere gebeurtenissen. De persoonlijke ontwikkeling van Paul Meyer wordt goed beschreven en het is erg interessant om te lezen wat iemand, en zijn naasten, beweegt om bepaalde paden te bewandelen. Met dit boek wordt criminaliteit niet verheerlijkt maar er wordt juist door velen bewondering uitgesproken voor Paul Meyer. Hij bleek zeer betrouwbaar te zijn en hij blijkt zelden of nooit geweld te hebben gebruikt tijdens zijn loopbaan. Aan de lezer om een eigen mening hierover te vormen.  

Het staat vast dat de onderwereld niet voor iedereen is weggelegd, iedereen zo zijn eigen normen en waarden heeft en of misdaad loont blijft de grote vraag.