Is er een land dat de afgelopen decennia meer in het nieuws is geweest dan Irak? Blijft de vraag of we met de vele berichten uit dat land ook meer te weten zijn gekomen over de historie en de verschillende culturen die er in het hedendaagse Irak langs en met elkaar leven. Gecombineerd met spannende fictie probeert Davis Bunn deze elementen te combineren tot een interessant verhaal. Dat hij dit niet onverdienstelijk doet bewijzen zijn eerdere werken: Het goud van Herodes en De zwarte madonna verschenen in 15 talen en waren samen goed voor een wereldwijde verkoop van ruim 6 miljoen exemplaren. Zijn derde werk, De leeuw van Babylon, gaat waarschijnlijk in de slipstream van deze twee voorgangers hetzelfde traject volgen.
Marc Royce, forensisch accountant en ex-special agent wordt in Baltimore benaderd door zijn voormalige baas, ambassadeur Walton. Royce' vriend en oud collega Alex Baird is samen met twee vrouwen in Bagdad spoorloos verdwenen. Gelijktijdig krijgt in Irak de advocaat Sameh al-Jacobi opdracht om Taufiq al-Waziri op te sporen die met Claire Reeves is verdwenen. Claire is een van de vrouwen die samen met Alex Baird verdwenen. Marc vertrekt naar Bagdad en wordt door de grootimam Jaffer aan Sameh voorgesteld. Samen bereiden ze de speurtocht naar de verdwenen mensen voor, maar eerst moet een 4-jarig jongetje, dat van de straat werd opgepikt, teruggevonden worden. Beide mannen proberen daarna in de moeilijk toegankelijke wereld van Sjiieten, Soennieten en Koerden toch sporen te vinden die leiden naar de verdwenen personen. De culturen en tegenstellingen van de Irakese bevolking vormen daarbij eerder een handicap dan een hulp.
Met De leeuw van Babylon probeert Davis Bunn een transparant beeld te schetsen van de duistere wereld van een eeuwenoude stammenstrijd. Het verhaal is in een actueel tijdperk gesitueerd, kort na de val van Saddam Hoessein en nadat de Amerikanen hadden besloten hun militaire aanwezigheid langzaam af te bouwen. Deze actualiteit is volledig herkenbaar maar maakt het fictiedeel enigszins ondergeschikt aan de binnenlandse problemen. Daardoor daalt dit boek van een aanvankelijk spannende thriller geleidelijk af naar een interessant verhaal over het heropkrabbelende Irak van kort na het terreurregime van Saddam Hoessein. Door de snel veranderende Irakese samenleving zal De leeuw van Babylon over enkele jaren al in de categorie 'historische thrillers' vallen!