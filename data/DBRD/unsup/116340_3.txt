Tja, wat zal ik ervan zeggen?! Ter afwisseling van de wat 'zwaardere literatuur' mag ik graag terugvallen op het bovennatuurlijke zoals King of Koontz. Maar als het over lekker-leesvoer gaat dan mag ik ook graag een thriller van Baldacci doorjagen. En dat doorjagen bedoel ik niet alleen letterlijk maar ook figuurlijk: tjonge, wat kan die man schrijven! Baldacci brengt een onnavolgbaar tempo aan in zijn verhalen ... het leest als een script en je ziet de film voor je ogen ontrollen. Mission impossible in het kwadraat, nee: tot de derde macht!

En die 'onmogelijke missie' is dit keer ook het punt waarop ik me bij sommige kritieken aansluit. Ik heb zo'n beetje alles gelezen van Baldacci en vooral zijn serie over de Camelclub sprak mij erg aan. Iemand die voor het eerst iets wil lezen van deze schrijver zou met die serie kunnen starten. Ook de eerste boeken over Will Robie en Jessica Reel zaten goed in elkaar, maar deze keer vliegt Baldacci toch echt uit de bocht met een overdaad aan plotwendingen. En iets te vaak verschijnt er ineens de Deus ex machina: een situatie wordt plotsteling en op niet logische wijze tot een einde gebracht. Ik zal geen voorbeelden geven want dat is niet leuk voor de toekomstige lezer. Maar zo nu en dan denk je toch wel even: jaaaaa, dit kan Ã©cht niet!

En natuurlijk een lekkere dikke Amerikaanse saus over het geheel: verheerlijking van de USA als bewaker van de wereldvrijheid. Ook wel weer aardig gezien de actualiteit en alle discussie die gaande is (ook in Amerika zelf) over de film American Sniper. Die ga ik niet zien!

Nog een laatste puntje van kritiek: Baldacci voegt een sidestory van meer dan 100 pagina's in over de vader van Reel en een groep neo-nazi's. Dit staat geheel los van de eigenlijke plot, voegt weinig toe en had wat mij betreft weggelaten mogen worden.

En dan nu het goede nieuws: het gaat een keer niet over terroristen uit het Midden-Oosten, maar we krijgen uitgebreid inzicht in de gang van zaken in Noord-Korea. Baldacci heeft duidelijk veel research verricht en geeft daarmee inzicht in hoe die samenleving geregeerd wordt. Overigens ook hier een leuk raakvlak, wederom met een film: The Interview. Zowel in het boek als in de film wordt een aanslag voorbereid op de leider van Noord-Korea. Maar goed, dat is dan ook de enige overeenkomst.

Conclusie: weer een lekkere page-turner maar - in tegenstelling tot zijn eerdere werk - dit keer maar drie sterren.