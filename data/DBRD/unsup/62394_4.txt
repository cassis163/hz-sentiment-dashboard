Kort na het begin van het lezen in ‘Het meisje in de trein’ trok ik een voortijdige conclusie dat de auteur er maar een rommeltje van maakte, ik vond geen enkele vorm van structuur in het verhaal. Enkele bladzijden verder moest ik mijn mening herzien, het waren de protagonisten die geen structuur in hun leven konden krijgen en dat werd door de auteur feilloos verwoord.
Waar gaat het verhaal over?

Het meisje dat geen structuur in haar leven denkt te kunnen krijgen heet Rachel Watson. Haar achternaam is de naam van haar ex man. Rachel gaat dagelijks met de trein naar haar werk en ziet gewoontegetrouw steeds dezelfde dingen. Ook is de dagelijkse stop steeds op dezelfde plek, voor het zelfde licht dat dan rood kleurt. Ter plaatse kan ze de tuin van de bewoners in kijken en ziet daar steeds hetzelfde dagelijkse ritueel. Tot op enig moment er iets vreemds door haar wordt gezien en daar schrikt ze zo van dat ze overweegt dit bij de politie te melden.
Omdat ze zelf ook een weinig rooskleurig huwelijksverleden achter de rug heeft, wat zich kenmerkt tot een verhoogd alcoholgebruik, legt ze vergelijkingen die er misschien niet eens zijn. Hoogste tijd voor Rachel om zich wat dieper in de situatie te gaan verdiepen dus.

Paula Hawkins heeft met ‘Het meisje in de trein’ een dijk van een debuut neergezet. Verre van standaard of een variant op een bestaand thema, heeft ze iets zo origineels en zo ‘anders dan anders’ gemaakt dat alleen dat al om respect vraagt. Er gebeurt zoveel in de bovenkamers van een paar personages, dat vervolgens op een vakkundige wijze door de auteur wordt overgebracht op de lezers, waardoor ‘het meebeleven’ een hoog gehalte krijgt. Het is niet de fysieke spanning die door de politie wordt binnengebracht maar het is de spanning van de gedachten en de mogelijkheid en kans dat het echt gaat gebeuren of al gebeurd is. Tot de werkelijkheid om de hoek komt kijken en voor alles wat er in de geesten speelt, een ‘oplossing’ brengt. Maar of daarmee alle problemen de wereld uit zijn....

‘Het meisje in de trein’ is een sterk verhaal met even sterke als realistische personages die van probleem naar probleem hoppen. Heel vakkundig in elkaar geconstrueerd en zonder iets weg te geven naar een onverwacht en toch nog spannend slot gemanoeuvreerd. Een echte aanwinst voor dit genre!

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 5 sterren
Originaliteit: 4 sterren
Psychologie: 5 sterren