De opmars van Vlaamse auteurs is al enige tijd aan de gang, getuige Piet Baete met de opvolger van zijn boek Poker. Het duo Briek Mulders en Luc Bonnarts zag in dit verhaal het levenslicht. Toen was al duidelijk dat het niet bij dit ene avontuur zou blijven. Over beide rechercheurs is immers nog veel te vertellen. Ook het tweede boek van Baete rond het speurdersduo geeft nog niet alles prijs. In Wacht maar tot ik wakker word, vertelt Baete een origineel verhaal dat niet alleen knap in elkaar steekt, maar dat de lezer tevens nog meer vriend laat worden van Briek en Luc.

Luc Bonnarts is onder aan een brug gevonden. Hij wordt zwaar gewond afgevoerd naar het ziekenhuis. Het is niet duidelijk of hij over de reling is gegooid of dat hij zelf die keuze heeft gemaakt. Uitsluitsel hierover is van hem niet te verwachten, want Luc is niet aanspreekbaar omdat hij in coma ligt.
Briek Mulders wordt op het onderzoek gezet, maar ligt zelf onder vuur omdat hij zijn vriend Joris van Espen heeft helpen vluchten. Joris heeft wraak genomen op de moordenaar van zijn dochtertje, Billie. Voor het onderzoek naar Briek is David Kamp, een jonge inspecteur uit Gent, belast met het in beeld brengen van de handel en wandel van Briek. Bijna een onmogelijke situatie voor Briek, om onder die omstandigheden een goed onderzoek te leiden.

Briek krijgt onverwachte steun en assistentie van Aline, de dochter van Luc. Het blijkt een koningskoppel te zijn waar geen hindernis te hoog voor is. Met tact en een sublieme samenwerking komen ze steeds dichter bij de oplossing van het brugincident. In hetzelfde onderzoek wordt ook getracht de moordenaar te vinden van de 25-jarige Kirsten Cremer die door een kogel in haar hoofd om het leven is gekomen.

Niet veel auteurs verstaan de kunst om het uitdiepen van karakters op een waardevolle wijze aan het papier toe te vertrouwen. Ze mogen een workshop bij Piet Baete gaan volgen om een fractie van zijn kennis en kunde over te nemen. Zonder ook maar een moment de verhaallijn in te laten zakken, beschrijft hij wat de geest van sommige personages beweegt tot hun acties. Op een wijze die je volledig begrip doet hebben voor sommige acties en die maakt dat je zelfs bereid bent om ze te verdedigen. Want ook alle personages die in Wacht maar tot ik wakker word voor het voetlicht treden, worden in dit verhaal gewoon mensen van vlees en bloed. Dat maakt dit boek zo bijzonder en de auteur zo origineel. Ook hij is gewoon een mens van vlees en bloed maar wel met uitzonderlijke eigenschappen!
Wacht maar tot ik wakker word, is een genot om te hebben en nog meer om te lezen.