Ragdoll is het thrillerdebuut van Daniel Cole. Cole schreef meerdere scenario's voor de televisie en Ragdoll was er één van. Cole kon zijn personages niet loslaten en wilde weten hoe het verder zou gaan met zijn hoofdrolspelers. Nu, dat weten wij inmiddels, een enorm succes en het script is aan meer dan dertig landen verkocht. Er zit ook een verfilming aan te komen.
Hoe zou je deze thriller moeten omschrijven? Het is een enorme rollercoaster waar heel veel snelheid in zit. Uitstappen heeft geen zin want het dendert maar door. Een veelheid aan spelers in dit boek en als je bent bekomen van de bizarre gebeurtenissen dient zich alweer een nieuwe gruwelijke scene aan. Ook krijgen we te maken met zwarte humor, typerend voor de politiewereld. Maar wellicht ook een manier om, om te gaan met de gebeurtenissen waar ze mee te maken krijgen. Je komt niet zoveel over de personages te weten maar dat maakt niet uit, het zou de snelheid onnodig uit het verhaal halen.

William Fawkes doet zijn entree in de thriller nadat hij een tijdlang op non actief is gesteld. Londen werd geteisterd door de crematiemoorden en bij de veroordeling van de verdachte van deze moorden werd deze zelfde verdachte vrijgesproken. William, alias Wolf, gaat door het lint omdat hij ervan overtuigd is dat deze man de moordenaar is. Wolf wordt opgenomen in een psychiatrische kliniek. Zijn huwelijk loopt op de klippen en zijn carrière is gesneuveld.

Wolf kan na zijn behandeling aan de slag met een wel heel vreemde moordzaak. 'Ragdoll' of anders gezegd, de lappenpop. De moordenaar heeft lichaamsdelen van zes mensen als een lappenpop aan elkaar genaaid en in een lege flat gehangen. Saillant detail is dat de 'pop' met zijn wijsvinger wijst naar de tegenoverliggende flat. De flat waar Wolf woont.

Wolf is een eigenzinnige rechercheur die vaak zijn eigen plan trekt, bruut, ruw en soms onbehouwen. Ook hij heeft zo zijn eigen duistere kanten. Naast Wolf spelen Emily Baxter en Alex Edmunds een belangrijke rol in het geheel. Dit team moet onder het toeziend oog van de pers, gefaciliteerd door de ex-vrouw van Wolf, deze gruwelijke zaak zien op te lossen. Maar deze moorden hebben nog een afschuwelijk staartje. Er wordt een lijst bekend gemaakt met de namen van zes personen die op een dodenlijst staan. De laatste in de rij is Wolf.

De moordenaar gaat met ongelooflijke precisie te werk en weet het politieteam steeds een stap voor te blijven. Wat hebben deze afzonderlijke moordzaken als gemeenschappelijke deler?
Ragdoll is een flitsend boek vol met plotwendingen en cynische humor. In het begin is het even lastig om in het verhaal te komen omdat er gewoon veel en tegelijk gebeurt. Maar eenmaal in het verhaal kun je bijna niet meer stoppen. Het boek zelf is een plaatje! De rug van het boek lijkt losjes in elkaar genaaid en alles wordt met een rode draad bijeen gebonden. Ik werd omver geblazen en voor mij is dit al één van de opmerkelijkste thrillers van 2017!