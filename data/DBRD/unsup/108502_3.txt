Het boek oogt al heerlijk zomers en het speelt zich ook in de zomer af op het Franse land.

Het boek is een vervolg op Het huis met de blauwe luiken, waarin wordt beschreven waarom de hoofdpersoon Loes naar Frankrijk vertrekt. Maar dat mis je helemaal niet, dit boek val je gelijk in. Het wordt luchtig geschreven en leest heerlijk weg. Het is geen ‘page-turner’, dus je kan het makkelijk even wegleggen.

Loes moet echt haar draai vinden. Ze staat voor iedereen klaar en wordt zelf ook geholpen door de nieuw ontstane vriendschappen. Ze krijgt zelfs een romance., maar met wie? En is dit haar nieuwe liefde? Verder verzint ze van alles om het hoofd (en haar chambres d’hôtes) boven water te houden.

Jammer is wel dat de ontdekking over de duistere periode van de streekgeschiedenis niet echt aan bod komt. Een vertelling en meer niet. Dit had wel wat meer uitgebouwd mogen worden.

Maar verder is dit een ideaal vakantieboek en ook heerlijk om even “tussendoor” te lezen.