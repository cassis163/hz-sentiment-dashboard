Profiler Emma krijgt te maken met drie lijken die gewikkeld in ducttape opgehangen zijn in een steigerbouw. Met haar scherpe geest waarmee ze veel informatie weet te verzamelen en een nodige dosis fantasie, komt ze uiteindelijk tot de conclusie dat er meer moorden gepleegd zullen gaan worden. De dader bootst volgens haar het ideale gezin na. Tussen het onderzoek door wordt Emma geplaagd door een gebeurtenis uit haar eigen verleden en langzaamaan wordt duidelijk dat deze dingen niet os staan van elkaar.
Er volgt een bloedstollende ontknoping.

Het boek speelt zich af in het hedendaagse Berlijn en dat is eindelijk weer even wat anders dan de Scandinavische boeken waarmee de thrillermarkt overspoeld wordt op dit moment. Ik vond de gevolgtrekkingen die Emma maakt niet altijd even goed te volgen , en niet gestoeld op bewijs (dat hoeft misschien ook niet als profiler). Het slot vond ik wat langdradig maar wel erg spannend.
Negendoder blijft onbetwist een enorme pageturner waarbij je je wel bewust blijft van het feit dat je een roman leest. Ondanks de kleine puntjes van kritiek ga ik zeker de vervolgdelen lezen. Door het snelle tempo waarin het boek geschreven nis en de scherpe dialogen kun je je heerlijk verliezen in het boek. En dat is waar lezen voor bedoeld is.