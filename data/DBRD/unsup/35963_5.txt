Ik vind dit boek heel goed opgezet. Er heerst een broeierige sfeer in het dorpje Kiewarra. Niet alleen vanwege de recente doden, maar ook vanwege iets dat twintig jaar geleden is gebeurd. Deze sfeer voelt levensecht aan, door de zeer goede omschrijvingen van Jane Harper. Aaron Falk komt in eerste instantie terug naar Kiewarra om de meest recente gebeurtenissen te onderzoeken, maar kan duidelijk ook niet om het verleden heen.

Er zijn meerdere mensen die iets met de dood van Luke Hadler en zijn gezin te maken kunnen hebben. Naast de ogenschijnlijke zelfmoord is er duidelijk nog veel meer aan de hand. De meeste verdachten hebben een ijzersterk motief. Maar ze hebben ook allemaal een alibi. Ergens klopt er dus iets niet. Heel langzaam laat de schrijfster informatie los waardoor je gaat vermoeden wat er dan niet klopt. Maar er zijn heel veel verschillende mogelijkheden en dat maakte het voor mij erg spannend, ondanks dat er feitelijk weinig actie is. Op sommige momenten kwam er ook informatie naar boven die zeker niet onlogisch is, maar waar ik zelf nooit aan zou hebben gedacht. Deze onzekerheid en de grote hoeveelheid aan zeer plausibele mogelijkheden maakten dat ik het plot van dit boek heel sterk vind.

Aaron Falk wordt door de meeste inwoners van Kiewarra niet erg hartelijk onthaald. Er gebeuren zelfs heel nare dingen met hem, door toedoen van de bewoners. Op basis van flinterdun bewijs wordt hij van alles beschuldigd. Toch blijft Aaron enorm loyaal aan Kiewarra en geeft hij zijn zoektocht niet op. Ik vond dit bijzonder om te zien.

Hoewel het boek niet bol staat van de spanning en de actie, vond ik dit boek erg fijn om te luisteren. Het feit dat er iets mis is en dat dit van alles kan zijn, maakte me heel nieuwsgierig naar de afloop. Ook voelde ik veel sympathie voor Aaron. Het feit dat hij uiteindelijk per toeval ook achter de toedracht van de gebeurtenissen in het verlden komt, maakte dat het boek voor mij op een goede manier eindigde. Ik vind dit dan ook één van de mooiste boeken die ik 2017 las (of in dit geval luisterde).