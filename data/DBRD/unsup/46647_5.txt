Een ingenieus kat-en-muis-spel dat bovenal mindblowing werkt. Je wordt niet alleen constant op het verkeerde been gezet, het is gewoon hinkelend dat je dit boek doorloopt.
Het verhaal begint als een horrorfilm waar je voor intekent maar waarbij je niet weet welke verrassingen er verder nog uitkomen.
Op de folder die de cruises op de Sultan of the Seas aanbeveelt, staat niet vermeldt dat er onder vermaak iets totaal anders te verstaan valt dan plezier. Een web van gebeurtenissen die onderling met elkaar gelinkt zijn. En zoals de auteur zelf in zijn dankwoord aanhaalt, hij zal niet direct gevraagd worden om zijn boekpresentatie op een cruiseschip te houden.
Mijn eerste kennismaking met een boek van Sebastian Fitzek en hij heeft zich onmiddellijk naar de top 3 van mijn favoriete auteurs geschreven. Hij speelt met zinnen en woorden zoals een echte jongleur en vanaf de eerste letter tot de laatste wordt je meegezogen in een verhaal dat je gewoon niet kan loslaten. In één woord... verslavend, maar niet voor de gevoelige zielen weggelegd.