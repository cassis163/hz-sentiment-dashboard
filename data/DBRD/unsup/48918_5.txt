Truth or dance is een verhaal over 4 vriendinnen die samen naar het conservatorium, richting dans gaan. Ze dromen ieder van een internationale danscarrière en ze zijn bereid om ver te gaan om het te maken in de danswereld. Op een dag worden ze toegevoegd aan een groepschat “Truth or dance” met het oog op het winnen van een hoofdrol in de eindvoorstelling van het conservatorium. In deze chat krijgen ze opdrachten door die ze moeten uitvoeren. Wat begint als een schijnbaar onschuldig spelletje wordt al snel een spel op leven en dood. Opdrachten weigeren blijkt niet aan de orde en de meisjes zullen moeten doorgaan… tot het bittere einde.

In het begin van het boek, krijg je een kijkje op een gebeurtenis 3 jaar later. Door deze spannende proloog, ben je meteen geprikkeld om het hele verhaal te lezen. De auteur, Chinouk Thijssen, weet je aandacht meteen te grijpen en vast te houden tot het einde. Het boek leest vlot en je ervaart de spanning en het verdriet alsof je er zelf bij bent. Ik kon het boek dan ook moeilijk aan de kant leggen omdat ik steeds wilde weten wat er zou gaan gebeuren. Je krijgt bovendien ook een goede inkijk in de danswereld en wat je er allemaal voor over moet hebben om te slagen in dit wereldje. De personages zijn zeer realistisch en herkenbaar, zeker als je, net zoals ik, zelf ook danst. Voor mij was het de eerste keer dat ik een boek in dit genre (triller) gelezen hebt, dus ik wist op voorhand niet of ik dit leuk zou vinden. Maar wat heb ik er van genoten! Hou jij van dans en spanning, dan kan ik dit verhaal echt aanraden!

Truth or dance is het begin van een trilogie, dat wil zeggen dat er nog 2 boeken gaan komen, die hoog op mijn verlanglijstje staan. Je wordt in het eerste boek alvast voorgesteld aan alle hoofdpersonages, maar een echte ontknoping komt er niet. Of, om met woorden uit het boek te eindigen: “Dachten jullie dat het nu was afgelopen? Think again! Truth or Dance begint nu pas echt. Tot snel!” Als je nu niet geprikkeld bent om dit te lezen?