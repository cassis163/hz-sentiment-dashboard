Scarlett Curtis is journalist, auteur en blogger afkomstig uit het Verenigd Koninkrijk. Momenteel werkt en woont ze in New York, waar ze werkzaam is als redacteur bij Elle Magazine. Daarnaast schreef en schrijft ze voor diverse dagbladen en tijdschriften. In oktober 2018 publiceerde ze de Engelstalige versie van Feministen dragen geen roze (en andere leugens), waarin ze de verhalen van meer dan vijftig vrouwen over feminisme bundelde en waarin ze ook haar eigen verhaal deelt. In maart 2019 kwam de Nederlandstalige versie uit.  

Naast de verhalen van bekende en minder bekende vrouwen van over de hele wereld is aan de Nederlandstalige versie van het boek een zestal verhalen toegevoegd van Nederlandse feministen, namelijk Meredith Greer, Rianne Swierstra, Stella Bergsma, Sarah Izat, Milou Deelen, Marie Lotte Hagen en Nydia van Voorthuizen.  

De essays zijn ingedeeld naar de vijf fases van feminisme; openbaring, woede, vreugde, actie en educatie. Voor de essays is gebruikgemaakt van verschillende vormen, zoals persoonlijke verhalen, dagboekfragmenten, opsommingen en tip-, to-do- en afspeellijsten. Ook is er een apart hoofdstuk gewijd aan feministische gedichten. Daarnaast zijn er grote verschillen qua lengte, diepgang, schrijfstijl en toon van de essays. De essays zijn over het algemeen erg interessant, maar uiteraard spreekt het ene essay meer aan dan het andere. Juist de variatie in en de dynamiek tussen de essays maakt het echter tot een interessant en veelzijdig geheel. Een leuke toevoeging is de lijst met aanbevolen literatuur waarmee het boek wordt afgesloten en die is samengesteld door Emma Watson, die de feministische boekenclub Our Shared Shelf is begonnen.  

Het feminisme wordt op een open en laagdrempelige manier besproken en een breed scala aan onderwerpen gerelateerd aan het feminisme komt aan bod. Een grote rol is uiteraard weggelegd voor patriarchisme, seksisme, seksualiteit en sekse- en genderongelijkheid, maar ook discriminatie op basis van ras, klasse en religie en onderwerpen als menstruatie, vrouwelijke genitale verminking, abortus en moederschap komen ter sprake. Weinig aandacht wordt besteed aan de historie van het feminisme en het boek is dan ook duidelijk gericht op het feminisme van de toekomst.  

Feministen dragen geen roze (en andere leugens) is een inspirerende en gevarieerde verzameling van essays, die de vooroordelen over feminisme en feministen ontkracht. Het maakt duidelijk wat feminisme precies inhoudt, maar laat tegelijkertijd zien dat feminisme op vele verschillende manieren kan worden gedefinieerd en uitgedragen. De diversiteit in vrouwen die aan het woord komen is groot, wat bijdraagt aan de boodschap van het intersectioneel feminisme.