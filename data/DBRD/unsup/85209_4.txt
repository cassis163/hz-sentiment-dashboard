Het kan mislukken of je kunt er groot succes mee hebben. Alleen maar verhalen schrijven met een en dezelfde protagonist. Lee Child kent alleen maar succes en dat heeft hij te danken aan Jack Reacher. Als ex-MP bij de landmacht, verliet hij het leger en reist van plaats naar plaats. Zorgvuldig ervoor wakend dat hij niet getraceerd kan worden, door wie dan ook. Dus Reacher heeft geen gsm, geen credit card, geen rijbewijs dus ook geen auto maar wel lef, heel veel lef. En harde knuisten, als graniet. Daar kunnen zijn oud tegenstanders, voor zover ze nog in leven zijn gebleven na de kennismaking, over meepraten. Al zullen ze dat niet graag doen.
Een klein jubileum viert Child en Reacher. Hun twintigste avontuur is geboren. Onder de naam ‘Daag me uit’. Ik zou het maar laten als ik jou was.....

Jack Reacher stapt zomaar op een verlaten station uit en ziet dat deze halte bij het stadje Mother’s Rest hoort. Zonder reden, zonder doel loopt hij over het perron en ziet daar een vrouw wachten, het lijkt op iemand anders. Maar er stapt niemand anders uit de trein. De dame in kwestie blijkt Michelle Chang te heten, privé detective te zijn en op haar collega Keever te wachten. Die helaas niet is komen opdagen.
De bewoners van het stadje reageren vreemd en het lijkt erop dat ze Reacher en Chang liever kwijt dan rijk zijn. Omdat er geen informatie over Keever te halen valt, besluit Reacher zijn hulp aan Chang aan te bieden en beiden vertrekken uit Mother’s Rest. Van de bewoners mag het voor definitief zijn maar beiden zijn ze er van overtuigd dat de oplossing van de verdwenen Keever in het stadje ligt wat ze net de rug hebben toegekeerd.

Voor de fans van Child/Reacher is er niks nieuws onder de zon. Een be- en gedreven ex militair die zijn diensten aanbiedt aan een bevallige vrouw, de rest is in te vullen maar wordt liever gelezen. Want het is de schrijfkunst van Child die de avonturen van Reacher zo bijzonder maken. Het kan rustig als meesterlijk gekwalificeerd worden hoe Child bepaalde situaties beschrijft, bijvoorbeeld hoe Reacher zijn kansen inschat als hij plotseling en onverwacht tegenover een tegenstander staat. Of hoe hij zichzelf en eventuele partner(s) uit benarde situaties weet te redden. Altijd met de nodige beeldspraak en zo beeldend beschreven alsof je er als lezer naast staat. Maar gelukkig zit die meestal buiten het schootsveld.
Nummer twintig, evenals de vorige negentien, weer een paar uren optimaal leesplezier. En Reacher? Hij kwam, zag en ...... ging weer...

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 3 sterren