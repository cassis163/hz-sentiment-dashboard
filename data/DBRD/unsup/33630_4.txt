Ik kwam dit boek vorig jaar tegen bij een boekhandel en viel als uilengek voor de kaft. In het begin is het wel even afwachten of het nu wel of niet over uilen gaat maar al snel zat ik in dit verhaal en vind de schrijfstijl van Hiaasen gewoon weg een genot om te lezen. Humor, beetje sarcasme maar ook thema’s die jongeren ( en ouderen ) zullen aanspreken.

Inhoud: Roy is niet erg gelukkig als hij met zijn ouders naar Florida verhuisd. Hij is “het nieuwe kind ” in de klas waar de pestkoppen zich op uitleven. De grootste pestkop Dana heeft het in de schoolbus op hem voorzien en Roy ondergaat de klappen omdat hij niet actief in wil grijpen. Op een dag in de schoolbus ziet Roy een mysterieuze jongen rennen , zonder schooltas, zonder boeken, zonder schoenen. Roy wil dit mysterie oplossen en besluit op onderzoek uit te gaan. Hierdoor komt hij vele uitzonderlijke figuren tegen. De sterke stiefzus van de mysterieuze jongen, een gefrustreerde bewaker van een bouwterrein, een politieagent en een vreemde pr-medewerker van een keten pannenkoekenrestaurants en… enkele kleine uiltjes die in holletjes in de grond leven…

In 21 hoofdstukken en een epiloog wordt verteld wat al die figuren met elkaar te maken hebben en wat de missie is van de mysterieuze jongen en of Roy hem daarbij kan helpen. Verder ontstaat er een mooie en bijzondere vriendschap, krijgt een pester een koekje van eigen deeg en kom je er achter of het recht van de sterkste op de eerste plaats komt of die van de slimste…

Een heerlijk boek, een heerlijke schrijfstijl en als je hem een keer tegenkomt in de boekhandel of in de bibliotheek grijp je kans en ga hem lekker lezen !