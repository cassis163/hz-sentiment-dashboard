‘Als je chagrijnig en down wilt zijn en graag hongerlijdt, ga dan een dieet volgen.’ Aldus Dr. Charlotte Markey in haar boek Slimme mensen diëten niet. Op heldere wijze legt ze uit waarom een regime niet werkt en zelfs contraproductief kan zijn – uiteindelijk eindig je met meer kilo’s dan vóór alle lijnpogingen.  

Professor Dr. Charlotte Markey is een Amerikaans gezondheidspsychologe gespecialiseerd in overtuigingen en gedrag. Ze geeft college op de Rutgers University, waaronder een cursus genaamd ‘De psychologie van eten’. Niet voor niets luidt de ondertitel van het boek ‘Gezond en blijvend gewicht verliezen begint in je hoofd’. Het doel van het boek is om adviezen te geven die je jarenlang kunt integreren in je bestaande manier van leven. Daarbij verlies je over langere tijd gemeten blijvend gewicht.  

Een flink boek vol voetnoten dat echter vlot wegleest, op een enkel hoofdstuk na. De uitleg is helder en de schrijfstijl is prettig. Ieder hoofdstuk begint met een korte uitleg wat je gaat leren en eindigt met een korte samenvatting. Het geheel is verlevendigd met quotes en je vindt ook ervaringen van deelnemers aan de cursus ‘De psychologie van eten’.  

Een verrijking ten opzichte van andere boeken is de aandacht voor het lichaamsbeeld onder de titel ‘Vind jezelf mooi in je blootje’. In ‘Hap voor hap’ maakt Dr. Charlotte Makay duidelijk dat zelfs alleen maar het laten staan van een blikje fris per dag in een jaar tijd leidt tot 7 kilo minder lichaamsgewicht! In hoofdstuk zeven vliegen de termen basaalmetabolisme, TEF en TEE je om de oren. Dit deel leest duidelijk minder vlot weg dan de andere hoofdstukken. Wel wordt daarna goed uitgelegd dat een calorie een calorie is: voor je lijf maakt het niets uit of die calorie afkomstig is van suiker, vet of alcohol. En opnieuw een aardige psychologische invalshoek: gebruik een klein bord (want dan lijkt de portie groter) en zorg voor een contrasterende kleur want dan schep je blijkbaar minder op. Een hoofdstuk hoe je de draad weer oppakt na tegenslag ontbreekt evenmin.  

Voor diegenen die het op willen zoeken zijn er zo’n twintig tot vijftig noten per hoofdstuk opgenomen achter in het boek. Wat daarbij wel opvalt – net als in de praktische adviezen en verwijzingen naar websites – is de Amerikaanse leest waarop het boek is gestoeld. Op zich niet verwonderlijk gezien de afkomst van de auteur, maar Nederlanders en Belgen eten anders. Sommige producten kennen wij bijvoorbeeld niet (Fiber Square Cereal) en onze voedingsdeskundigen leggen veel minder de nadruk op vetverlaging maar hameren op gezondere onverzadigde vetten. Een vertaalslag naar de Nederlandse/Belgische voedingsgewoontes en websites met (overheids-)informatie had het boek praktischer en toepasselijker voor de Nederlandse situatie gemaakt. Nu is er volstaan met een sec vertaling.
Dat is de kernboodschap van Slimme mensen diëten niet. De vraag is of je dit echt op eigen houtje aan de hand van een boek kunt bereiken. Naast het boek is er daarom ook een Amerikaanse app voor iPhone ontwikkeld (beschikbaar via smartenfit.com) die praktische handvatten biedt, in het Engels. Wellicht is het voor een blijvend resultaat goed om je daarnaast te laten coachen door een specialist op gewichtsmanagement, namelijk de diëtist.