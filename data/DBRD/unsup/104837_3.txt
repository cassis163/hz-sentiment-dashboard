Ik kocht dit boek op het Boekenfestijn in Rotterdam op basis van de mooie cover en omdat het eruit zag als iets dat lekker las. Ik heb het inderdaad in minder dan twee dagen uitgelezen, maar dat was vooral omdat ik grote delen ervan zo verschrikkelijk vond dat ik het zo snel mogelijk achter de rug wilde hebben. Niet omdat het een slecht boek was, maar omdat ik een afgrijselijke hekel heb aan boeken waarin alles fout gaat. Dit boek riep dezelfde afkeer bij me op als Harry Potter and the Chamber of Secrets. Ik kan dat boek niet lezen/de film niet kijken zonder de neiging te krijgen uit pure frustratie met mijn hoofd tegen het dichtstbijzijnde vlakke voorwerp te bonken wanneer er wéér iets (Platform 9 3/4, die *&^%$#@! auto, die afgrijselijke Lockheart, ...) mis gaat. In dit boek weet je al vanaf het begin hoe het met Hawise gaat eindigen, dus de gelukkige momenten die ze ook weleens heeft, werden overschaduwd door wat ik wist dat ging komen. Gelukkig eindigde het wel op een positieve noot.

Dus ja, tof boek als je houdt van 'time slip'-verhalen en graag leest over middeleeuws Engeland. (Dat deel -- de beschrijving van 16e-eeuws York -- vond ik echt heel tof, na vorig jaar obsessief over 15e-eeuws Engeland gelezen te hebben.) Geen aanrader als je net als ik snel gefrustreerd raakt wanneer er te veel dingen mis gaan voor de personages.

Hoewel het verhaal me toch wel intrigeerde, ik de setting (vooral Hawises stukken) erg tof vond en het erg vlot las, zaten er wat mij betreft iets te veel toevalligheden, onwaarschijnlijkheden en herhalingen (en een wel erg eendimensionale slechterik) in om meer dan drie sterren te geven.