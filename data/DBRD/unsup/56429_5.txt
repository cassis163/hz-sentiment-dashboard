Alles gaat slapen want nu is het nacht door Astrid Lindgren en Marit Törnqvist

Een nooit eerder in boekvorm verschenen wiegeliedje van Astrid. En dat in prentenboek-vorm, door Marit gemaakt. Dat klinkt toch als een magisch mooie droom? En dat is het ook! Alles gaat slapen is wonderschoon. Ontroerend, kwetsbaar, hartverwarmend en zielenroerend.

Hommeltje moet gaan slapen, alle kleintjes moeten in bed. Maar katje heeft nog geen zin om al in bed te gaan, katje zwerft door de nacht, en wij zwerven met haar mee. Langs koetjes en konijntjes, langs spinnen in hun web, langs dassen en vossen, ieder in zijn eigen bed.

Elke pagina uit dit boek is een schilderij, een zoekplaat vol piepkleine schattige details. Als het boek niet zo moois was zou ik er pagina’s uit willen scheuren en ophangen boven mijn bed. Om dan omringd door dit moois de zoetste dromen uit te nodigen in mijn hoofd. Laat je meeslepen en betoveren, droom weg en zink zacht diep weg in dromenland.

Voorlezen, zelf lezen, cadeau geven. Herlezen, koesteren, verwonderd wezen. Wieg zachtjes mee…