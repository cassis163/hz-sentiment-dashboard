Vanaf het moment dat ik van dit boek, geschreven door debutant Tomi Adeyemi, hoorde, stond het bovenaan mijn verlanglijstje. Alles eraan intrigeerde me en toen Harper Collins mij uitkoos om het boek te recenseren, nog voor het officieel uit zou komen, sprong ik dan ook een gat in de lucht. En laat ik beginnen met te zeggen dat dit boek me nooit, op geen enkel moment, teleur heeft gesteld. Het heeft de hoge verwachtingen die ik had meer dan waargemaakt.

Het boek speelt zich af in de fictieve, magische wereld van Orïsha en we volgen de verhalen, verteld in de ik-persoon, van drie krachtige en op hun eigen manier bijzondere mensen. Zélie is een deviner, ooit geboren met de potentie om magie uit te oefenen, nu niets meer dan het vuil onder de schoenen van de soldaten sinds de magie is uitgeroeid. Amari is een prinses, die verteerd door de dood van haar trouwe dienares en vriendin, ook een deviner, begint aan een reis waarvan ze niet weet waar het zal eindigen. Haar broer Inan, de kroonprins, gaat achter ze aan om te voorkomen dat al het harde werk van zijn vader om de gevaarlijke magie te vernietigen teniet gedaan zal worden.

Alledrie worden ze geconfronteerd met hun twijfels, hun grootste angsten en donkerste kanten. En alledrie zijn ze op weg om een rol te spelen in een groots plan van de Goden die het land van Orïsha nooit in de steek hebben gelaten. Wie staat aan de goede kant van de geschiedenis? Wie is het echte monster in dit verhaal? En is er nog toekomst voor een land dat verscheurd wordt door haat, wantrouwen en geweld?

Vanaf het allereerste woord sleept het boek me mee en laat het me niet meer los. Mijn ogen schieten over de bladzijden en met elk hoofdstuk word ik meer en meer opgeslokt door de avonturen van Zélie, Amari en Inan.

Alledrie zijn het levendige, realistische karakters. Ze voelen heel echt aan, met elk hun eigen waarden en normen, elk hun eigen doelen en elk hun eigen overtuigingen. De drie perspectieven geven de lezer de mogelijkheid om alle kanten van het verhaal te begrijpen, om fouten en tekortkomingen te herkennen en erkennen, maar vooral om te begrijpen dat ieder van hen een gevecht voert dat veel groter is dan zijzelf.

De mythologie van het verhaal is complex en intrigerend. Adeyemi heeft ongelooflijk goed nagedacht over de wereld die ze probeert te scheppen, over de Goden, over hun krachten, over het ontstaan ervan en het belang ervan. Dit geeft het verhaal een bijzondere dimensie waardoor niet alleen de menselijke wereld, maar ook de goddelijke tot leven komt met elk puzzelstukje dat op zijn plek wordt gelegd.

Op sommige momenten voelt de reis van Zélie wat omslachtig aan, maar alles wat Zélie, Amari en Inan op hun weg tegenkomen is belangrijk om ons in te laten zien wat er in het land aan de hand is, hoe nijpend de situatie is, hoe de verhoudingen liggen en waar Zélie met hart en ziel voor strijdt en vecht. Het verhaal, inclusief de omwegen die her en der lijken te zijn ingebouwd, is nodig om onze karakters uit te laten groeien tot wie ze aan het einde van het boek moeten zijn.

Dit boek had alles wat aan goede pageturner nodig heeft. Het verhaal kent boeiende en levendige personages in een wereld die zo echt is dat het onmogelijk is te geloven dat hij niet bestaat. En hoewel de wereld zelf fictief is, zijn de problemen dit niet, iets wat het nawoord duidelijk maakt. Wat in Orïsha gebeurt, gebeurt ook bij ons, elke dag. En elke dag maken wij opnieuw de keuze aan welke kant van de geschiedenis wij staan.

Dit bijzondere boek is adembenemend mooi en goed geschreven en als het nog niet bovenaan je wensenlijstje staat, dan zou ik het er bij deze toch maar neerzetten. Je zal er geen spijt van krijgen, want dit verhaal is universeel en prachtig verteld. Ik kijk in elk geval nu al uit naar de volgende delen, want er is nog een hoop te vertellen en te ontdekken en dit eerste boek smaakt zonder twijfel naar heel veel meer.