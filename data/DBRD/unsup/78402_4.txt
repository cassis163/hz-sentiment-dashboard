Tim Hofman heeft me positief verrast met zijn dichtbundel. Net als bij zijn YouTube hit #BOOS is hij ook in zijn gedichten humoristisch en brutaal. Toch weet hij zijn liefde voor de dichtkunst meer vorm te geven dan alleen flauwe grappen. Hij wisselt feilloos af tussen grappige en confronterende gedichten, waar zijn voorliefde voor de dichtkunst duidelijk in naar voren komt.
In zijn dichtbundel weet Tim de poëzie toegankelijk te maken. Het beeld dat poëzie ingewikkeld en ongrijpbaar moet zijn is met deze bundel ontkracht. Tim laat zien dat hij technische vaardigheden heeft en meerdere stijlen beheerst, zonder te verdwalen in een doolhof van beeldspraak. Dit zorgt ervoor dat zijn gedichten een jonger en breder publiek bereiken dan menig dichter. Hij gebruikt zijn gedichten hetzelfde als zijn programma’s, voor vermaak, maar met een stiekeme boodschap erin verwerkt.
Dat Tim niet alleen de dichtkunst, maar ook de taal beheerst komt ook naar voren in de vele woordspelingen die toch wel de rode draad in zijn bundel vormen. Hij blijft daarbij niet binnen de barrière van de Nederlandse taal, maar verbreed zich ook naar het Engels en soms zelfs het Frans. Hij gebruikt deze soms voor de grap en soms voor een traan, maar nooit als losse flodders.
Tim doet in zijn dichtbundel eer aan de dichters die hem geïnspireerd hebben en aan zichzelf. Ik had simplistische grappen verwacht van de brutale jongen achterin de klas, maar kreeg een werkstuk van de beste leerling van de klas. Dus als je nieuwsgierig bent naar poëzie, fan bent van Tim Hofman of gewoon een leuk cadeautje zoekt, dan is deze bundel zeker een aanrader.