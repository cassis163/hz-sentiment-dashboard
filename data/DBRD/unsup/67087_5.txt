De vaart van Grisham, het enge van Hannibal en een hoofdpersoon waar Cornwell jaloers op zou zijn prijkt op de cover van Vergelding. Een dergelijke tekst wekt hoge verwachtingen. Nou hebben uitgevers nog wel eens de neiging om hun boeken wat rooskleuriger aan te prijzen dan ze daadwerkelijk zijn, maar in dit geval dekken deze lovende woorden uitstekend de lading. Wat een boek, fantastisch!

Een op het eerste gezicht doordeweekse avond loopt uit op een groot drama voor Cloe Larson. Na een ruzie met haar vriendje besluit ze de nacht zonder hem door te brengen. Als ze midden in de nacht haar ogen opendoet komt ze tot het gruwelijke besef dat er een insluiper met een clownsmasker in haar kamer staat. De clown verkracht haar meerdere malen en verminkt haar lichaam onherstelbaar met een mes. Haar vriendin vindt haar de dag erna meer dood dan levend, de dader ontsnapt. Cloe overleeft het drama en probeert met therapie en veel doorzettingsvermogen haar leven weer op te pakken. Ze slaagt daar aardig in en weet zelfs een uitstekende reputatie op te bouwen als openbaar aanklager. Hoe broos haar zorgvuldig herbouwde leven eigenlijk is, wordt pijnlijk duidelijk als de man die haar verkrachtte twaalf jaar later tegenover haar komt te zitten in de beklaagdenbank. Hij is de belangrijkste verdachte in een reeks spraakmakende seriemoorden. Voor Cloe is deze zaak de ultieme kans om ervoor te zorgen dat haar verkrachter alsnog moet boeten voor wat hij haar heeft aangedaan. Als openbaar aanklager zet ze alles op alles om hem veroordeeld te krijgen. Of hij ook echt schuldig is aan de seriemoorden is van ondergeschikt belang

Vergelding is levensecht en nagelbijtend spannend geschreven. Hoffman is er meer dan uitstekend in geslaagd om een geloofwaardig, schokkend en aansprekend verhaal neer te zetten. Hoofdpersoon Cloe is een goed uitgewerkt karakter met een innemende en interessante persoonlijkheid. Hoffman laat de lezer van zeer dichtbij meekijken in haar leven. Cloes worsteling met haar verleden en integriteit is fascinerend en gaat soms echt door merg en been. Fenomenen goed en kwaad, recht en onrecht worden prachtig tegen elkaar uitgespeeld op een manier die blijft boeien en verre van langdradig is. De ontknoping is schokkend, verrassend en uiterst luguber. Vergelding is zon boek dat je jaren later nog in je hoofd hebt zitten als die topper uit 2004. Een zeldzaam debuut dat schreeuwt om een snelle opvolger!