Als de naam 'DCI Banks' bekend in de oren klinkt, dan is de kans groot dat de afleveringen van de tv-serie daarvoor verantwoordelijk zijn. In het verleden werden al twee series rond Detective Chief Inspector Alan Banks gemaakt. In augustus 2013 beginnen de opnames van de derde reeks. De auteur Peter Robinson maakte furore met de gelijknamige reeks boeken rond DCI Banks. De Britse krant Daily Mail zette Alan Banks zelfs op de 9de plaats in zijn top 10 van 'criminele meesterbreinen'.
In Dwaalspoor wordt inspecteur Bill Quinn vermoord in het revalidatiecentrum St. Peter, waar hij behandeld werd na de dood van zijn vrouw. Inspector Banks vindt geen directe aanknopingspunten in de moordzaak. Op de koop toe zit Banks opgescheept met de pottenkijkster Joanna Passero, een inspecteur van Interne Zaken. Banks komt erachter dat het motief van de moord ergens in het verleden moet liggen. Zes jaar geleden verdween namelijk de knappe tiener Rachel Hewitt tijdens een vrijgezellenfeestje in Talinn, Estland. Bill Quinn werkte kort mee aan het onderzoek, maar de zaak werd echter nooit opgelost en Quinn kon dit nooit vergeten. Kort na de vondst van de vermoorde Bill Quinn wordt een Estse journalist, Mihkel Lepikson, vermoord op een verlaten boerderij. Alan Banks kan niet anders dan beide moorden met elkaar in verband brengen. Het feit dat de boerderij gebruikt werd door mensensmokkelaars als verblijfplaats voor goedkope illegale arbeidskrachten uit Oost-Europa, compliceert de feiten alleen maar. Om achter de waarheid aan te gaan besluit hij zich op onbekend terrein te wagen en naar Estland te reizen. De Estse politie wil niet meewerken. In tussentijd werkt zijn partner Annie Cabbot op Britse bodem aan de zaak verder. De gebeurtenissen escaleren...
De Brits-Canadese auteur Peter Robinson heeft van inspecteur Alan Banks een innemende hoofdpersoon gemaakt. Alan Banks is een normale politieman, toegewijd aan zijn werk, geen superheld. Banks probeert om zijn leven opnieuw in te richten nadat zijn gezin uit elkaar is gevallen. Net als Rebus in de boeken van Ian Rankin komt de lezer veel te weten over de muziek waar Alan Banks naar luistert, welke sterke drank hij verkiest, wat hij doet op eenzame momenten. Peter Robinson heeft het hele boek eigenlijk opgebouwd rond de figuur van Alan Banks. Lezers die al een paar afleveringen van de serie rond Inspector Banks gezien hebben, zullen opmerken dat het boek gelaagder is dan de afleveringen. Peter Robinson doet bijvoorbeeld veel moeite om de karakters van zijn nevenpersonages te kaderen. Annie Cabbot, de partner van Alan Banks, is aan haar eerste politiezaak toe nadat zij zwaargewond raakte tijdens een voorgaand onderzoek. Joanna Passero, die in het begin van het verhaal de rol van lastpost heeft, sleept een persoonlijke geschiedenis mee en blijkt een bewonderaarster te zijn van Banks. In het begin van het boek zitten veel passages over het verleden van Bill Quinn. Daarna wordt het verhaal van de Estse journalist in stukjes en beetjes toegevoegd.
Naarmate het boek vordert, komt er meer actie in het verhaal. Banks gaat namelijk pas echt op onderzoek uit vanaf het moment dat hij in Estland is aanbeland. De spanning bouwt zich op en de lezer wordt helemaal meegezogen in de intrige, onder meer omdat het verhaal zich op twee fronten ontplooit: in Groot-BrittanniÃ« en in Estland. De auteur stopt ook veel informatie over politiewerk in zijn boek, bijvoorbeeld over de forensische technieken van de politie. Dit benadrukt tegelijk de positie van Alan Banks binnen het politieapparaat.
Dwaalspoor heeft een sympathiek hoofdpersonage. Het verhaal rond Alan Banks is zeer sterk. Het leuke eraan is dat het complex werd uitgewerkt. De lezer zal bijgevolg gauw naar de overige boeken uit de serie grijpen.