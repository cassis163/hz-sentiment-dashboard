De boeken van de Amerikaanse bestsellerauteur Steve Berry kenmerken zich door de historische details die erin verwerkt zijn. Het is niet voor niets dat geschiedenis een passie van Berry is. Deze passie heeft ertoe geleid dat hij samen met zijn vrouw Elizabeth History Matters, een stichting die zich inzet voor monumentenzorg, heeft opgericht. Al tijdens zijn carrière in de advocatuur schreef Berry verhalen, maar pas twaalf jaar later verkocht hij zijn eerste manuscript. Zijn debuut, De amberzaal, was meteen een succes in de Verenigde Staten. Daarna nam zijn schrijversloopbaan een enorme vlucht en worden zijn boeken momenteel in veertig talen vertaald. De Lincoln mythe is de meest recente thriller van de auteur.

In een grot in de staat Utah worden de botten van een negentiende-eeuwse mormoonse expeditie blootgelegd. Deze ontdekking leidt ertoe dat er tussen het Witte Huis en een van de leiders van de kerk van de mormonen een politieke strijd ontstaat. De Amerikaanse Burgeroorlog blijkt ten grondslag te liggen aan deze onenigheid. Om te voorkomen dat de mormonen zich bij de zuidelijke staten zouden aansluiten, waarna deze zich van de Unie dreigden af te scheiden, zond Lincoln zijn troepen naar dat gebied. Als blijkt dat een geheim agent van Magellan Billet, een onderdeel van de Amerikaanse justitie, in Denemarken verdwenen is, wordt oud-agent Cotton Malone gevraagd hem op te sporen. Malone, die tegenwoordig een antiquariaat in boeken heeft, accepteert het verzoek en raakt daardoor betrokken bij het conflict.

Berry's voorliefde en besef voor historische feiten blijkt meteen al uit de proloog, waarin hij een werkelijk plaatsgevonden ontmoeting tussen Lincoln en de vrouw van generaal John Frémont beschrijft. Het blijft niet bij die ene beschrijving, want het hele boek is in feite gebaseerd op geschiedkundige feiten. In zijn nawoord, dat een verhelderende aanvulling is op het verhaal, komt Berry daar uitgebreid op terug en legt hij uit waar hij fictie en non-fictie heeft gebruikt.

De historische feiten zijn er, vooral aan het begin van het verhaal, debet aan dat het soms wat moeizaam leest. Op die momenten is het verstandig je aandacht erbij te houden, want voor je het weet mis je al snel wat wezenlijke informatie. Toch is De Lincoln mythe door het bij vlagen hoge tempo, de levendige en waarheidsgetrouwe dialogen, enkele verrassende ontwikkelingen en de paar spannende momenten over het algemeen geen moeilijk leesbaar boek.

Dat het boek al het negende in de Cotton Malone-serie is, is nauwelijks te merken. Het verhaal kent wel wat summiere verwijzingen naar eerdere belevenissen van Malone, maar die zijn van geen enkele invloed op het begrijpen en beleven van dit boek. De Lincoln mythe kan, ondanks de paar momenten dat je wel wat meer achtergrondinformatie over de personages mist, heel goed afzonderlijk van de eerdere acht gelezen worden.

Behalve onderhoudend, is De Lincoln mythe ook leerzaam. Het geeft een globaal inzicht in het mormoonse geloof, het ontstaan ervan, maar ook de aanleiding van de Amerikaanse Burgeroorlog. Deze historische wetenswaardigheden gecombineerd met een aantal fictieve personages zorgen ervoor dat deze nieuwe Cotton Malone-thriller realistisch overkomt. En dat is niet iedere schrijver gegeven.