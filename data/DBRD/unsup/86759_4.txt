Ross en Hartman behoeven weinig introductie na vele thrillers, nominaties en prijzen. Na hun succesvolle thriller Doodskopvlinder hebben Tomas Ross en Corine Hartman besloten wederom samen een boek te schrijven. Zwarte weduwe is het vervolg op Doodskopvlinder, waarin de hoofdrol weer is weggelegd voor het Special Force-team Securicor.

Europa wordt geteisterd door een reeks van verschrikkelijke aanslagen. Het vreemde van deze aanslagen is dat ze niet opgeëist worden door radicale groeperingen. Sir Charles Cavendish laat de leden van Securicor hierin duiken. Met gevaar voor eigen leven volgen agenten Adam Kaplan en Carrie Montevagio de sporen van een NAVO-topman. Ondertussen volgt de volgende aanslag, deze keer in Amsterdam. De verdachtmakingen stapelen zich op, er is een lek binnen de NAVO en iedereen zit achter Securicor aan. Wie zit achter de bloedige aanslagen? Wie is er te vertrouwen en wie niet?

De actualiteit van het boek is haast angstaanjagend. Zwarte weduwe zit tal vol verwijzingen naar recente aanslagen in België en Frankrijk. Deze actuele gebeurtenissen maken het verhaal geloofwaardig, spannend, maar bovenal erg realistisch. De ontwikkelingen in het boek zouden zomaar het ware toekomstbeeld van Europa kunnen schetsen, een enge gedachte.

Door het actuele thema wordt je direct het boek ingetrokken, maar eenmaal lezend begint het wat te haperen. Zwarte weduwe bevat veel personages, waarvan een deel weer opereert onder een schuilnaam. Hierdoor is het in het begin even lastig om je door de opeenstapeling van namen heen te werken. Daarentegen worden belangrijke personages voor het verloop van het verhaal op perfecte, cruciale momenten geïntroduceerd. De keur aan personages maakt het lastig in het begin, maar naarmate het verhaal vordert is dit juist het sterkste punt van het boek.

Op het stroeve begin na, zijn er weinig punten aan te merken op Zwarte weduwe. Het wordt nooit een echte pageturner, maar je blijft geboeid en je wilt blijven lezen. Ross & Hartman zijn er wederom in geslaagd om een prima thriller af te leveren. Het fenomenale slotakkoord laat je tot slot verlangen naar het derde deel in deze succesvolle reeks.