Het Engelse taalgebied is een beetje laat met het vertalen van dit boek, tenminste, als je aanneemt dat De man van de blauwe cirkels in Nederland al in 2005 uitkwam. Deze Engelse vertaling leest zo fijn dat ik aanneem dat ook dit verhaal weer een grote kring lezers gaat krijgen.
The Chalk Circle Man is het eerste boek waarin Jean-Baptiste Adamsberg een rol speelt en het origineel dateert dan ook al uit 1996. Gelukkig moet Vargas het hebben van de karakters en handelingen van Adamsberg en de andere personen, dus van enige gedateerdheid is geen sprake.
De man die gezocht wordt… is een man die met een krijtje cirkels trekt rond voorwerpen die op straat liggen. Niks aan de hand, hoewel een beetje vreemd, tot in één van de cirkels een lijk wordt ontdekt. Adamsberg bijt zich in het onderzoek, daarbij gesteund door Adrien Danglard, op zich geen slechte rechercheur maar wel iemand die lijdt onder zijn persoonlijke omstandigheden. Adamsberg doet dat ook maar die gaat er anders mee om. Heel anders.

Het zal de lezer niet verbazen dat Adamsberg de persoon vindt die de cirkels tekent, en al helemaal niet dat hij de moordenaar pakt. De manier waarop hij dat doet echter is van een schitterende oorspronkelijkheid. Ogenschijnlijk tamelijk verward en soms helemaal met iets anders bezig weet hij zijn collega Danglard, die het bij het gewone degelijke speurwerk houdt, volkomen voor raadsels te stellen. De verbazing en soms verbijstering van Danglard worden heel sterk neergezet en in dit verhaal zie je ook bij Danglard dat er iets gaat dagen. De overige hoofdpersonen, zoals de nogal eigenaardige zeebiologe Mathilde en de blinde Charles Ryer, zijn mensen die met enkele pennenstreken tot leven komen. Ze mogen eigenaardig zijn, je zou ze zo willen ontmoeten.
Laat u niet voor de gek houden lezer door de aparte en soms eigenaardige stijl van Vargas. Het plot is simpel maar staat als een huis en het hele verhaal zit naadloos goed in elkaar. Een Vargas lezen is genieten! (Door: Jannelies Smit)