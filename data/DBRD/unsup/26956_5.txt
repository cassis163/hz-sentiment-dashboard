Stefan Vermeulen verdient complimenten voor de manier waarop hij de opkomst en bijna-ondergang van HEMA beschrijft! Kenners van het genre zullen beamen dat dit een must-read is. Mogelijk wordt dit een klassieker van top-niveau, binnen het genre. Denk aan "Barbarians at the Gate", "Too Big to Fail", "Lehman Brothers", boeken over Enron en verwante zaken op het gebied van economische en financiële schandalen - in het Engels.

"Hema - de onwaarschijnlijke ontsnapping van een nationaal icoon" is echter geen dikke pil. Slechts 283 pagina's met proloog, epiloog, voetnoten etc meegerekend. Het is wel bijzonder boeiend. Dit verhaal gaat niet alleen over de HEMA. Het licht een tipje van de sluier op, rond de teloorgang van V&D, de problemen rond de Bijenkorf, de veranderingen in de winkelstraten in Nederland.

Het beschrijft helder en duidelijk, wat corporate raiders en private equity funds zijn. Hoe deze tekeer gaan, op het moment dat een bedrijf of keten in hun klauwen valt. Dit werd blijkbaar schromelijk onderschat door het Nederlands bedrijfsleven.

Dat, terwijl er zo veel boeken beschikbaar waren en zijn, over met name Amerikaanse schandalen. Zijn die geen verplichte kost voor studentjes bedrijfseconomie, marketing en gerelateerde richtingen? Leest niemand die hier? Ontzettend jammer: zelfs voor een grote economische nul als ik, zijn soortgelijke boeken ontstellend boeiend, goed geschreven, vooral leerzaam. Deze economische nul met liefde voor literatuur, heeft er toch een stapel op de boekenplank staan; allemaal van begin tot eind uitgelezen. "HEMA" van Vermeulen hoort er absoluut tussen!

Vermeulen vertelt het HEMA-verhaal chronologisch en helder. Van de oprichting en eerste successen tot het overleven van de oorlog. Wist u dat HEMA een idee was van Joodse ondernemers? Waar de naam voor staat? Hoe het verging na de Tweede Wereldoorlog; tot de recente redding door een Nederlandse ondernemer?

Het boek opent met een proloog, die sommigen wellicht bekend is van soortgelijke situaties bij bedrijven die snijden in het personeelsbestand of failliet gaan. Een medewerkster wordt hardhandig de deur uitgewerkt door beveiliging. Ze heeft jaren van haar leven gegeven aan de HEMA, maar is van het ene op het andere moment ontslagen. Terwijl ex-collega's toekijken, krijgt zij niet eens de tijd of de kans om rustig haar bureau leeg te ruimen. Ze is niet de enige.

Deze scene keert terug tegen het eind van het boek. Op dat moment is HEMA al een aantal jaren in handen van Lion Capital, een private equity fonds in Londen. Vermeulen beschrijft helder en precies, hoe zo'n fonds functioneert en hoe een Nederlandse keten kon worden opgekocht. De eigenaren van zo'n fonds hoeven geen enkele kennis van zaken te hebben. Ze gebruiken geen tot nauwelijks eigen geld, gebruiken belastingparadijzen en dubieuze financiële constructies om winst te maken en weg te sluizen. Ze lopen geen enkel risico en maken zelfs nog winst, als ze een "teleurstellende investering" met verlies moeten verkopen. Na het lezen van dit boek is er maar één woord voor: walgelijk .

Hoe het allemaal zo ver heeft kunnen komen? Geïnteresseerd in de geschiedenis van de HEMA? Wat meegekregen van de problemen van de afgelopen tien jaar? Wie uiteindelijk de keten gered heeft? Lees het zelf, in dit uitstekende boek van Stefan Vermeulen: een dikke aanrader!