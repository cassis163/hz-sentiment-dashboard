Het schuldgevoel van een achterblijver bij zelfdoding.

‘Ik heb nergens een antwoord op, haar zelfmoordpoging komt bij mij als een donderslag bij heldere hemel. Dat belet mij niet om te denken dat het op de een of andere manier door mij komt. Was ik niet aardig genoeg?’

'Als afscheid pijn doet' is het verhaal van Tanja. Tanja groeit op als kind met oudere ouders. Haar ouders konden lange tijd geen kinderen krijgen, want haar moeder had geen eisprong. Ze waren al twintig jaar verder toen haar moeder onverwachts in verwachting was van Marco, de broer van Tanja. Op Tanja, die zoveel jaar later kwam, was helemaal niet gerekend. De vader van Tanja is niet zo’n prater, dit heeft met een oorlogstrauma te maken en haar moeder is manisch-depressief. Op school wordt Tanja veel gepest omdat ze oudere ouders heeft. Daarnaast moet Tanja continu rekening houden met de wisselende stemmingen van haar moeder. Haar ouders hebben vroeger niet geleerd over emoties te praten of te knuffelen, dus Tanja heeft veel te ontberen. Op de 18e verjaardag van Tanja wil haar moeder zelfmoord plegen. Dit zal een van de keren zijn dat Tanja met een zelfdoding te maken krijgt. Bij haar moeder loopt het goed af…

Het begin van Tanja’s leven is niet makkelijk maar ze zal het nog veel moeilijker krijgen. Vanuit de ogen van Tanja zie je onnoemelijk veel ellende en verdriet voorbij komen. Al vanaf kind heeft ze geleerd zich aan situaties aan te passen, maar ze loopt hierbij wel zichzelf voorbij en maakt soms de verkeerde keuzes. Het enige wat Tanja wil is gelukkig worden. Dat deze vrouw zelf overeind is gebleven mag een wonder heten. Een sterke vrouw die veel meegemaakt heeft en zich staande weet te houden.

De samenwerking tussen Maria Genova en Tanja heeft een boek tot stand gebracht waarmee meer openheid wordt gegeven over zelfdoding. Waarom iemand zover kan komen en wat dit doet met de nabestaanden. 'Als afscheid pijn doet' is toegankelijk en begrijpelijk geschreven waardoor het vlot leest. Makkelijk lezen kan ik niet zeggen, daar is het verhaal te aangrijpend voor.

Ook in mijn verleden zijn er mensen, die ik goed kende, deze grens overgegaan en het is voor nabestaanden heel moeilijk te bevatten. Vaak denken dat ze meer hadden kunnen doen en zoeken de schuld bij zichzelf. Het indrukwekkende verhaal van Tanja geeft hier meer inzicht in en kan andere mensen helpen die hetzelfde hebben meegemaakt.

'Als afscheid pijn doet ' eindigt met een nawoord van Maria Genova. Ze hoopt met dit boek het taboe rondom zelfmoord te verkleinen, want het is een enorm probleem dat enorm verzwegen wordt. Ze hoopt dat dit boek mensen er toe aanzet hun sombere gevoelens te delen. En mocht je iemand in je nabijheid hebben van wie je vermoedt dat het niet zo goed met ze gaat, spreek deze aan. Een luisterend oor kan heel belangrijk zijn…