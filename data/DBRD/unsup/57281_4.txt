Fuck Beauty. Waarom het verlangen naar perfecte schoonheid ons ongelukkig maakt - en wat we ertegen kunnen doen door Nunu Kaller

Op een rondvaartboot in de Filipijnen gaat de knop om bij Nunu. Ze beslist daar en dan dat het gedaan moet zijn met haar onzekerheid in verband met haar lichaam. Ze is op één van de mooiste plekken op aarde en ze kan enkel maar denken aan de breedte van haar kont op het bankje…

Fuck Beauty is het verslag van Kallers’ zoektocht naar wat schoonheid eigenlijk is en wie dat bepaalt. Ze doet dat door middel van vragen als: werken diëten, hoe slecht is de selfie-cultuur, wat is bodypositivisme, waarom heb ik soms een kledingmaat 40 en dan weer een 44,…? Nunu onderzoekt bijvoorbeeld wie er allemaal onzeker is over hun (vooral haar) uiterlijk en hoe dat komt. Dat doet ze door haar Facebookvrienden te ondervragen, door veel te lezen, door online veel op te zoeken en onder te duiken in de wereld van Instagram (en de foto-filters die daarvoor te koop zijn). Bovenal doet ze dat ook door naar zichzelf te kijken, in de spiegel te kijken (letterkijk en figuurlijk).

Ze probeert allerlei dingen uit zoals: zonder make-upgaan werken, met blote buik naar een fuif gaan, in een kokerjurk buiten komen,… Doordat ze alle aspecten van het schoonheidsspectrum aansnijdt komen er een heleboel (actuele) thema’s aan bod. Thema’s als bodyshaming, consumptiedrift, bodypositivisme, de selfie-cultuur,…
Dat maakt dit boek zo boeiend; het is geen oppervlakkig boek over de wereld van het perfecte lichaam, het houdt ons (vooral vrouwen) een spiegel voor. Het toont ons hoe we onzeker worden gemaakt door de media, hoe we lelijk worden gemaakt door marketeers die maar met één ding bezig zijn en dat is hun zakken vullen. Hoe meer onzeker wij ons voelen, hoe meer geld we gaan uitgeven om dat gevoel kwijt te raken (spoiler: dat werkt niet).

Fuck Beauty bevat geen grote nieuwigheden (wel kleintjes, voor mij, zoals over de Instagram-filters en het feit dat 6-jarigen al bezig zijn met zich dik voelen) maar is toch een relevant boek. Omdat het allerlei fabels, mythes en betreurenswaardige feiten bij elkaar brengt die we veelal wel al weten maar die pas echt een grote impact hebben als ze allemaal bij elkaar in een, boek staan. Met haar eerlijkheid, enthousiasme en humor snijdt Nunu onderwerpen aan die soms lastig zijn om te bespreken, die soms te evident lijken voor woorden maar die je toch aan het denken zetten en een hart onder de riem steken.

Haar zoektocht, haar vallen en weer opstaan zijn herkenbaar en geven je goesting om mee op de barricades te gaan staan en “Fuck Beauty” te scanderen.
Eén klein minpuntje: dit is al het tweede boek op rij dat ik lees (het vorige was Moederschap) waarin het einde van een worsteling voor een groot deel wordt toegeschreven aan het innemen van antidepressiva. Ik vind het jammer dat wij in een wereld leven waarin moedige, vooruitstrevende, intelligente, goed schrijvende Madammen (Kaller en Heti) antidepressiva nodig hebben om de struggles van het leven aan te kunnen.
Laten we wat liever zijn voor elkaar en voor onszelf. Lees om te beginnen Fuck Beauty, dat is alvast een stap in de goede richting.