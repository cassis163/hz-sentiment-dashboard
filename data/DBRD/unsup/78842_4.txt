...
De overzichtelijke tabellen die je in dit kookboek terugvindt zijn uiterst handig. Je kan er per soort zowel de weektijd als spoelbeurten en kiemtijd van verschillende noten, kiemen en zaden terugvinden. Maar ook kooktijden en waterhoeveelheden om allerlei granen en peulvruchten te koken. Daarnaast heb ik dankzij dit boek vooral veel bijgeleerd. De samenstelling van Za’atar (de naam kende ik al, de inhoud echter niet) bijvoorbeeld. Maar ook dat gebakken radijsjes veel milder zijn, dat je een romige soep kan maken waarin geen room is terug te vinden. Of dat je in staat bent om bruisende limonade te maken zonder dat je een sodastream toestel moet aanschaffen.

Het is leuk om te ontdekken dat sommige recepten van haar recepten tot stand kwamen door een foutje of verspreking. Ook de grappige namen die ze voor sommige recepten heeft bedacht zijn tof.
Meer pluspunten? De seizoensindeling van de recepten waardoor je niet lang moet zoeken naar een geschikt gerecht en steeds aan de slag kan met de juiste seizoensgroenten en vruchten. De extra informatie over bepaalde ingrediënten, de prachtige foto’s die de auteur blijkbaar zelf heeft gemaakt (blijkbaar beschikt Sarah Britton over meerdere talenten), de inleidingen bij elk recept die uitleggen hoe het recept is ontstaan of mogelijkheden tot variatie bieden, haar gezonde alternatieven voor bekende klassiekers, …

Ik begrijp de redenering die haar deed besluiten om geen voedingswaarde bij haar gerechten te vermelden. Het zijn inderdaad stuk voor stuk gezonde snacks en maaltijden. Als diabeet is het echter wel een beetje vervelend. Door de verschillende ingrediënten is het immers vrij moeilijk om in te schatten hoeveel koolhydraten een gerecht bevat.
...