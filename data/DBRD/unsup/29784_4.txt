De brandende man is het derde boek dat ik heb gelezen van Phillip Margolin. Ik moet zeggen dat ik steeds meer waardering voor de man krijg. De brandende man is een goed opgebouwd verhaal dat op bepaalde momenten zelfs zeer aangrijpend is.

Advocaat Peter Hale heeft het goed voor elkaar. Met een vader als bekende en zeer gewaardeerde senior partner van een groot advocatenkantoor zit hij gebakken. Hij werkt bij pappie in de zaak en het ontbreekt hem aan niets. Toch is Peter ontevreden, want hij heeft nog nooit zelf een grote zaak mogen bepleiten. Pappie neemt bij deze processen altijd de leiding en Peter fungeert slechts als zijn assistent. Als zijn vader tijdens een belangrijke zaak een hartaanval krijgt, ziet Peter zijn kans schoon. In plaats van uitstel te vragen, neemt hij de zaak in eigen hand en verprutst hem. Op dat moment stort zijn leven in. Zijn vader ontslaat en onterft hem en ineens staat hij met lege handen op straat. Zijn vader bewijst hem nog een laatste gunst, hij haalt een bevriende advocaat over om Peter in dienst te nemen als pro Deo-advocaat in het nietszeggende stadje Whitaker. Hoewel Peter zijn neus ophaalt voor deze baan heeft hij weinig keus. Al snel blijkt dat zijn carrière aldaar toch anders verloopt dan hij in eerste instantie kon verzien. Als de geestelijk gehandicapte Gary Harmon verdacht wordt van moord, krijgt hij de zaak in zijn maag gesplitst. Hoewel Peter geen ervaring heeft met strafzaken neemt hij de zaak gretig aan, er zit immers een riant honorarium aan vast. Tevens zal hij gelijk naam maken als hij de zaak tot een goed einde weet te brengen. Hoe meer Peter betrokken raakt bij Gary, hoe meer hij beseft dat de jongen de doodstraf kan krijgen als zijn verdediging faalt. Van een verwend nest veranderd hij steeds meer in een man die toch moraal en gevoel blijkt te hebben. Of dat echter genoeg is om het leven van Gary te redden, is maar zeer de vraag

Met De brandende man heeft Margolin mij weer een extra duwtje gegeven om hem op mijn lijstje favoriete auteurs te zetten. Naast een spannende en fascinerende rechtszaak heeft dit boek een hoog gehalte aan realiteit. Margolin schetst op natuurgetrouwe wijze de problemen en valkuilen waar geestelijk minder bedeelden tegen aan lopen. De manier waarop de verdachte Gary Harmond het slachtoffer wordt van gesol en manipulaties is zeer schrijnend neergezet. De mensen die er zorg voor moeten dragen dat het recht op een eerlijke manier geschiedt, blijken een verborgen agenda te hebben en dankbaar gebruik te maken van zijn verminderde geestelijke vermogens. Het is mooi om te zien hoe advocaat Peter Hale valt voor de ontwapenende Gary.

Naast het feit dat Peter alles op alles zet om te voorkomen dat Gary de doodstraf krijgt, redt Gary tegelijkertijd zonder dat hij het doorheeft ook het leven van Peter. Gary laat hem zien wat echt belangrijk is in het leven en geeft hem zijn empathie en eigenwaarde terug. Van bikkelharde snob verandert Peter ineens in een echt mens die de woorden goed en fout op een hele andere manier gaat zien. Naast een aangrijpend verhaal is De brandende man ook nog eens een spannend boek dat een aantal wendingen heeft die je als lezer niet kunt voorzien. Als je op een geven moment denkt te weten wie de dader is omdat de signalen zo klaar als een klontje lijken, kom je toch bedrogen uit. Margolin heeft de De brandende man een uitstekend plot meegegeven, dat alle ingrediënten bevat voor een vier sterren beoordeling. Petje af!