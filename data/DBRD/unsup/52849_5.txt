Geboren als ongewenst kind, groeit de elfjarige Aaron Bachman op onder de rook van Rotterdam. Uitgekotst door een vloekende en kettingrokende moeder en een vader die een straf uit zit in de gevangenis hangt hij rond op straat, waar hij liefde zoekt en vindt bij een asielhond. Iedere nacht schrijft hij. Zijn gedachten en verhalen pent hij neer in schriften die hij met niemand kan en wil delen. Een keer teveel in elkaar geslagen, neemt hij zich voor terug te vechten. Niet alleen in de sportschool maar ook door te studeren probeert hij zich te ontworstelen aan het leven in de volksbuurt. De enige die luistert en aandacht voor hem heeft is zijn opa, ver weg op zee.
Volkstaal, hard en rauw maar ook gevoelig en ontroerend. Alex Boogers laat Aaron vechtend sterven en schrijvend overleven. Hij laat hem kennis maken met de echte liefde en beseffen dat leven een serieus gevecht is. Tragisch en hoopvol, gelovend in zijn droom en eigen kunnen. Meesterlijk en onnavolgbaar geschreven door Alex Boogers. Aanrader eerste klas!