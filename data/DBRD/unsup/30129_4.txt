Erik Winter loopt met zijn gezin op hun privéstrand als er een lijk aanspoelt. Dit is het begin van het tiende deel in de serie omtrent rechercheur Erik Winter en zijn team. In De laatste winter is er ook een grote rol voor Gerda Hoffner, een nieuweling bij de politie die een scherp waarnemingsvermogen heeft. Er worden 2 moorden gepleegd in 2 verschillende appartementen, maar met wel dezelfde werkwijze. De slachtoffers zijn jonge vrouwen die in hun slaap vermoord worden. Gerda is bij beide gevallen ter plaatse. Gerda heeft bepaalde waarnemingen gezien die opvallend zijn en dit houdt haar bezig met alle gevolgen van dien. Ze gaat met haar bevindingen naar Erik en zo geraken ze betrokken met elkaar. Maar wat hebben de 3 moorden met elkaar gemeen en wat heeft Spanje met deze voorvallen te maken...

Edwarson beschrijft het verhaal wederom in zijn eigen stijl, met veel dialogen zodat je geheel kan opgaan in het onderzoek om de moorden te kunnen oplossen. In dit deel (wat in principe het laatste deel in deze serie is, maar ondertussen weten we dat er nog een deel is verschenen) grijpt Åke regelmatig terug naar zijn vorige boeken, dit heeft niet echt invloed op het verhaal als je ze (nog) niet hebt gelezen. De spanning en het plot zijn weer goed opgebouwd en zeker op het einde moet je je hoofd er goed bij houden, zodat je niets mist van het verband tussen de moorden. Het verhaal verloopt langzaam maar wel met genoeg vaart zodat het niet saai wordt maar precies genoeg om getriggerd te geraken en te blijven doorlezen. Åke heeft ook met De laatste winter weer een prachtig boek neergezet.