In mijn recensie van Hellevanger heb ik al iets gemeld over de achtergrond van Jack Lance. Ik kan over het algemeen een kort verhaal zeer waarderen. Korte verhalen zijn verschrikkelijk moeilijk om te schrijven. Een zeer bekend auteur zei eens, in een cursus over het schrijven van korte verhalen: 'Neem een roman van u zelf en kort hem in.' Daar komt het ook ongeveer op neer: binnen het korte bestek van enkele pagina's moet de auteur een plot neerzetten, geloofwaardige hoofdpersonen én het liefst nog wat spanning en humor en dergelijke. Een kort verhaal moet de lezer nog sneller aan zich binden dan een novelle of roman, want anders haakt de lezer af.

Ik heb niet afgehaakt... Ik heb Nachtogen gelezen. Gapend. Ik bleef me voortdurend afvragen of er nou nog eens iets zou gebeuren... Het verhaal over de Sarah van de flaptekst bijvoorbeeld, dat zeurt maar door en door en door... Die Sarah heeft na de dood van haar vader zijn bedrijf voortgezet, en natuurlijk zijn er jaloerse mannen... De auteur heeft maar liefst 64 pagina's nodig om ons iets te vertellen wat ik in elk geval al heel snel doorhad.

Wat voor Hellevanger al een beetje gold, geldt voor Nachtogen nog erger: het lijkt wel of de auteur, die toch pas 38 is, er nog ideeën op nahoudt die beter passen in de jaren vijftig van de vorige eeuw. In een van de verhalen trof ik een grootmoeder aan, die merkt dat haar kleindochter paranormaal begaafd is. Vervolgens zegt ze tegen de kleindochter dat haar eigen moeder ook deze gave had (de overgrootmoeder van het kind dus) en dat het altijd een generatie overslaat... Voor het gemak vergeet de auteur dan maar de moeder van het kind, die volgens deze bewering paranormaal begaafd zou moeten zijn. Niet het kind. Het is maar een zinnetje, maar ik vind het slordig. Net zo slordig als de oude man in de bar, die 'tegen' een glas bier zit te staren...

Brilliant Books is een imprint van The Company of Books, en dat is weer een onderdeel van de Foreign Media Group. Zij houden zich bezig met het maken van goedkope boeken voor een groot publiek. Goedkoop is het boek wel: voor  3,49 mag je het bij het Kruidvat meenemen.
Beginnende auteurs moeten een kans krijgen, zeker, en al wie durft te beweren dat hij (of zij) in de trant van Stephen King kan schrijven, moet van goede huize komen. Helaas zijn deze twaalf verhalen niet meer dan vingeroefeningen.