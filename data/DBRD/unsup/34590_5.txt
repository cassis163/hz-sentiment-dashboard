Julia is voor een optreden met haar kwartet in Rome. In haar zoektocht naar souvenirs belandt ze in een klein winkeltje met oude boeken en muziekstukken. Er hangt een rare sfeer in het winkeltje, maar haar nieuwsgierigheid naar de oude muziekboeken wint het van haar angst. Als violiste is ze altijd op zoek naar nieuwe muziekstukken om te spelen en nu vindt ze een boek met Romaanse muziek. In het boek vindt ze naast de Romaanse liederen ook een los blad met de muziek voor eens wals, het stuk heet Incendio. Terug in Amerika speelt ze op een middag het stuk, het is erg moeilijk en daarnaast reageert haar dochter heel raar op de muziek.

Niemand anders gelooft in de effecten van de muziek op haar dochter Lily en denkt dat Julia het zich inbeeld of zelf psychisch niet in orde is. Daarom gaat Julia op onderzoek uit naar de herkomst van het muziekstuk. In het muziekboek staat een adres in Venetië, daar begint de zoektocht van Julia. In Venetië blijkt dat een machtige Italiaanse familie liever niet heeft dat de aanwezigheid van dit stuk bekent wordt en zij doen er alles aan om Julia's zoektocht tegen te houden.

Naast het verhaal van Julia wordt het verhaal van violist Lorenzo en celliste Laura beschreven, wat zich afspeelt rond de Tweede Wereldoorlog. De joodse Lorenzo is een muzikaal talent en wordt door zijn opa gedwongen om met de dochter van een vriend een muziekduet te gaan spelen. In eerste instantie heeft Lorenzo hier geen zin in, tot hij de vurige Laura hoort spelen. Samen oefenen ze elke woensdagavond en door de vele uren die ze samen doorbrengen groeit de liefde tussen deze twee. Totdat de jodenhaat ook in Venetie doordringt en Lorenzo en Laura bruut van elkaar worden gescheiden.

Beide verhaallijnen in Speel met vuur draaien om muziek. Het hedendaagse verhaal van Julia is verweven met het hartverscheurende liefdesverhaal van Lorenzo en Laura. De verhaallijnen zijn mooi in elkaar verweven en sterk uitgewerkt. Julia's worsteling met zichzelf en haar vastbeslotenheid om het verhaal achter Incendio te weten te komen. Daarnaast is er de liefde tussen violist Lorenzo en de mooie celliste Laura in Venetië. In het boek zitten onverwachte wendingen, die voor spanning in het verhaal zorgen. Een sterk geschreven thriller van de hand van Tess Gerritsen, zeker weer een aanrader om te lezen!