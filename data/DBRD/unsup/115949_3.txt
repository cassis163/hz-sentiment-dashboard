Schrijfster Simone Arts en illustratrice Tante Beun hebben de draad weer opgepakt: zojuist is het derde deel van ‘Fashion Academy’ verschenen. Dus fashionboys en modechicks, haast jullie naar de boekhandel!
Op de Fashion Academy is het nieuwe seizoen aangebroken. En een nieuw semester op deze hypermoderne kostschool van directrice Donna Sofia betekent een splinternieuw thema, nieuwe opdrachten en nieuwe hoofdrolspelers. In elk deel staan een jongen en een meisje centraal, ditmaal zijn het Tasia en Donny.
Tasia droomt ervan om met haar grote liefde een modewinkeltje op Ibiza te beginnen. Wanneer haar vriendje het via een telefoonberichtje uitmaakt lijkt haar wereld in te storten. Maar Tasia treurt niet lang…
Donny houdt van gamen, maar heeft hier niet veel tijd meer voor. Van meneer Pannenkoek ontvangt hij namelijk een geheime opdracht en die neemt hij heel serieus! De leerlingen halen kleding op in een chique woonwijk vlakbij hun school. Ze leven zich lekker uit op deze preppy kleding (o.a. de trendy ruitjes). Ze maken gaten, schuren er kale plekken in en naaien er stoere applicaties op. Zo geven ze oude kledingstukken een tweede leven. Aan het einde van het seizoen moeten ze hun hippe collectie presenteren in een zelf ingerichte pop-upstore. Het is een pittige opdracht waarbij een goede samenwerking tussen de kinderen zeker een must is.
Punk meets preppy ziet er tot in de puntje verzorgd uit. Voorin het boek worden alle leerkrachten voorgesteld. Dit is fijn voor als je de vorige twee delen nog niet gelezen hebt. Overigens kun je de delen prima los van elkaar lezen. Wat opvalt, is dat elk deel uit de ‘Fashion Academy’-collectie een eigen kleur heeft. Deel 1 – Flamenco meets flowerpower – is oudroze. Deel 2 – Sport meets safari – is  mintgroen en dit nieuwe deel is oranje-geel. Deze kleur kom je door het hele boekje tegen. Het boekje staat vol vrolijke zwart-wit tekeningen met natuurlijk hier en daar een geel accent.  De mooie frisse kleur, het leeslintje en het stevige glanzende papier geven het boek een luxe uitstraling.
De serie is leuk voor modebewuste jongens en meisjes van 9 tot en met 12 jaar. Lezers die niet zo thuis zijn in de fashionwereld zullen veel nieuwe woorden tegenkomen zoals: colorblocking, lookbooks, casual, preppy of  fourniturenzaak. Het is erg jammer dat er bij het afbreken van woorden aan het einde van een zin wat steekjes zijn laten vallen. Zo staan er enkele foute of correcte maar verwarrende afbrekingen in, zoals: zomerslote-vent, tege-nin, onli-ne, proffessi-onals, werkgroe-pen, conci-erge en tra-de. Bij moeilijke lezers zullen deze woorden zeker vraagtekens oproepen. Dat is erg jammer, want dit boek ziet er verder juist heel aantrekkelijk uit voor kinderen die liever knutselen dan lezen. Misschien kan meester Musch eens kijken of dit bij het vierde deel wat beter kan?
Het verhaal draait niet alleen om mode. Lezers krijgen van Donny ook een lesje duurzaamheid, fair trade en zuinigheid. Die kunnen kinderen in deze wegwerpmaatschappij heel goed gebruiken!