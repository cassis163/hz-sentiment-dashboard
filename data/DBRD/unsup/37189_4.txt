Het tweede boek in de trilogie De zwakte van Victoria Bergman. Het eerste deel had ik bijna drie maanden geleden gelezen maar nu merkte ik dat ik ze beter sneller na elkaar had kunnen lezen. De boeken volgen mekaar echt op en bouwen voort op het verhaal.
Nu word je harder meegezogen in het verhaal dan in het eerste boek. Het wordt nog ingewikkelder en de situatie blijft onduidelijk hoe dat nu zit met Victoria Bergman en Sofia Zetterlund. En hoe het zit met de moorden. Er worden er nu nog een aantal gepleegd en ze zijn niet bedoeld voor mensen met een zwakke maag, bloederig en buitensporig gewelddadig. De lezer maakt de moorden mee en toch kan je er geen touw aan vastknopen over het hoe, waarom en wie. Maar je begint wel vorm te zien in het verhaal en dat het verleden hierin belangrijk is, wordt nu helemaal duidelijk. En dan hebben we het niet alleen over het kindermisbruik van enkele personages. Er spelen meer dingen mee.
De auteurs wisselen vaak van perspectief in het boek, verschillende personages, heden en verleden. De lezer wordt daardoor steeds meer geboeid door het verhaal en het is een must om verder te lezen. Al moet gezegd dat er soms enige herhaling voor komt en het niet echt spannend is. En toch. Er is veel aan de hand, een indrukwekkende plot waar je zeker niet door verveeld wordt. Psychologisch gezien vind ik dit verhaal ook beter kloppen, ik had niet het idee dat er iets mis was dit keer.
Nu kijk ik in ieder geval wel uit naar het derde deel, het ligt trouwens klaar, net gehaald in de bib. En nu maar hopen dat dit laatste deel een bevredigende einde kan breien aan deze trilogie.