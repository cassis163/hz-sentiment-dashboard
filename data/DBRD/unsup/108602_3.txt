Anna Kiel is een meedogenloze moordenares, zij heeft de advocaat Christoffer Mossing vermoord en is daarna gevlucht. Enkele jaren later neemt zij op cryptische wijze contact op met journaliste Heloise Kaldan. Er schijnt een verband te zijn tussen Heloise en Anna maar het is lange tijd onduidelijk welk verband dat is. Heloise gaat voortvarend op onderzoek uit. Dan blijkt dat haar leven gevaar loopt. Iemand wil voorkomen dat Heloise het verband gaat zien. Op het moment dat er een aanslag op haar leven wordt gepleegd, gaat ook de politie, in de figuur van brigadier Erik Schäfer, intensiever met deze zaak aan de slag. Anna is gesignaleerd in Frankrijk en Heloise wordt ook naar Frankijk gelokt.
Heloise wordt een pion in een ingewikkeld schaakspel dat ons wordt voorgeschoteld door de auteur. Het is echter een boeiend en spannend schaakspel met een onverwachte ontknoping.
‘Lijkbloem’ is het verrassende debuut van Anne Mette Hancock. Het is een onvervalste thriller, met in de hoofdrollen een journaliste en een politiebrigadier. De auteur verwerkt ook maatschappelijke misstanden in het verhaal.

Mijn mening: ‘Lijkbloem’ is een prima debuut. Anne Mette Hancock zet haar hoofdrolspelers Heloise en Erik geloofwaardig en menselijk neer. Heloise heeft door haar ervaringen in het verleden niet veel vertrouwen in mannen. Dat is een interessante zijweg in het verhaal. Zou dit het eerste verhaal uit een serie zijn? Het zou zo maar kunnen, Heloise en Erik lenen zich ervoor.
Kortom een leuk boek en een prima debuut, 3 sterren.