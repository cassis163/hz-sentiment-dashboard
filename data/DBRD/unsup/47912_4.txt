De Franse auteur David S. Khara was jarenlang actief in de journalistiek. Hij woont en werkt nu in Engeland waar hij zich toelegt op zijn loopbaan als fulltime schrijver. Patiënt 302 is zijn derde boek, maar het eerste dat in het Nederlands vertaald werd.
Met een korte flashback neemt de auteur de lezer direct mee naar een concentratiekamp in Polen, ten tijde van de Tweede Wereldoorlog. Het bekende horrorbeeld van concentratiekampen wordt achterwege gelaten: geen beschrijvingen van gaskamers, gruwelijke martelpraktijken of strenge officieren. Hij gebruikt het kamp enkel als decor voor een ziekenhuis waar geheime experimenten plaatsvinden. Experimenten waarvan de gevolgen nog steeds doorwerken in het heden.
In dit heden maken we kennis met Jeremy Novacek, een jonge, talentvolle beurshandelaar op Wall Street, alcoholist, depressief, achtervolgd door een traumatische gebeurtenis en verwoest door een pijnlijke jeugd. Hij leidt een zwaar leven en probeert te overleven. Op een dag komen twee militairen hem vertellen dat zijn vader, die hem jaren geleden heeft verlaten, is overleden. Als hij zijn moeder hiervan op de hoogte brengt, blijkt zijn vader niet te zijn wie Jeremy dacht dat hij was. Zijn moeder wist het wel, maar heeft het hem nooit eerder verteld. Ze overhandigt hem het nummer van een kluis in Zwitserland, en een met een hakenkruis opgesierde sleutel in een medaillon. Een dag later wordt ze vermoord. Jeremy reist naar Zwitserland en keert terug met de inhoud van de kluis: een pakketje dat zijn vader hem heeft nagelaten.
Aan de andere kant van het land ontfutselt Eytan Morg, Mossad-agent, belangrijke informatie bij een corrupte spion die hij vervolgens vermoordt. Zijn volgende taak bestaat uit het beschermen van Jeremy Novacek. Verschillende vragen duiken op. Welk verband is er tussen de dood van Jeremy's vader en de Mossad-agent? Wie zijn de mannen die jacht maken op Jeremy? En wat zit er in het vreemde pakketje?
Gedreven door zijn verontrustende erfenis reist Jeremy, samen met Jacky, een kleine blonde CIA-agente, naar Europa om het geheim van zijn vader ontrafelen ...
Het boek bevat veel elementen voor een goede thriller. Vlotte actiescènes, duistere praktijken in een onbekend verleden, en een gedegen plot waarbij de uitstekende research van de auteur naar het leven van Adolf Hitler en zijn opkomst in de Duitse politiek duidelijk opvalt. Er zit ook de nodige cynische humor in het verhaal, die enerzijds zorgt voor een prettige afwisseling met de spanning, maar anderzijds diezelfde spanning wel wat afvlakt.
De personages zijn uitstekend neergezet en maken het verhaal leuk om te lezen. Jeremy Novacek is de personificatie van treurnis: een weggelopen vader en het veroorzaken van een vreselijk ongeluk maken hem depressief en hij geraakt aan de alcohol. Hij ziet het leven niet meer zitten, maar onverwachts brengt de dood van zijn vader positieve hoop voor hem mee. En wat te denken van Eytan Morg? Wat gaat er schuil achter de kleerkast, de moordmachine? En waarom moet hij Jeremy beschermen? De ontwikkeling van de personen is knap geregisseerd. Hij bewijst dat hij talent heeft om personages uit te diepen en de lezers met hen mee te laten leven. Bovendien schetst hij een verhaal - met een aantal interessante scènes ten tijde van de Duitse bezetting - dat niet zou misstaan in een spionagefilm.
Een kleine kritische noot: het verhaal schiet soms alle kanten op. Het ene hoofdstuk volg je de gebeurtenissen rond Jeremy, het andere hoofdstuk neemt ons mee naar een concentratiekamp in 1935 en het volgende moment krijgen we informatie voorgeschoteld over de moordmachine Eytan Morg. Snelheid in een verhaal kan een belangrijk element van spanningsopbouw zijn, maar mag niet zodanig opgevoerd worden dat de opbouw van het verhaal erdoor verstoord wordt. Gelukkig blijft de snelheid in dit boek net onder de pijngrens, waardoor het overzicht niet verloren gaat.
De uitgever vergelijkt David S. Khara met dé grootmeester van de spionageroman John le Carré, en dan wordt meteen extra kritisch naar het boek van die schrijver gekeken. Patient 302 is een leuke spionagethriller die, mede door knap researchwerk en een origineel plot, als meer dan geslaagd kan worden bestempeld. Als David S. Khara nog wat meer rust in zijn werk weet te brengen, zal het mij niks verbazen hem in de toekomst terug te vinden tussen de grote thrillernamen. Een auteur om in de gaten te houden!