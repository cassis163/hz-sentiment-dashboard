Een tijdje geleden werd ik door Tanja de Jonge gevraagd of ik haar boek Cyberboy wilde recenseren op mijn blog. Aangezien ik graag aandacht geef aan Science Fiction boeken van eigen bodem, besloot ik dit jeugdboek een kans te geven. Dit was zeker een goede beslissing, want ik heb Cyberboy met ontzettend veel plezier gelezen! Twee jaar geleden is Bjorn, de beste vriend van Kevin, bij een auto-ongeluk omgekomen. Ondertussen heeft Kevin zijn leven weer op de rails. Hij schrikt dan ook ontzettend als Bjorn opeens springlevend op school verschijnt. Hij heeft dezelfde ogen en dezelfde stem. Het moet hem wel zijn. Maar hoe kan hij uit de dood zijn teruggekeerd? Ik heb Cyberboy aan één stuk door gelezen. De verrassend vlotte schrijfstijl maakte het mij onmogelijk het boek weg te leggen en ik kon ook echt niet wachten om het mysterie rondom Bjorn te ontrafelen. Ergens vind ik dat de titel misschien iets te veel prijs geeft van het mysterie - hierdoor weet je immers al in welke kant je moet denken. In het boek komen veel verschillende personages aan bod. Zo heb je naast het hoofdpersoon Kevin ook diverse klasgenootjes die allemaal anders omgaan met de terugkeer van Bjorn. Ook de ouders van Bjorn lijken beide een andere mening toegedaan en dan krijgen ze ook nog eens te maken met een nieuwsgierige journalist en een mevrouw die altijd rosé drinkt. Deze diversiteit aan personages - die allemaal hun eigen belang hebben - maakte Cyberboy voor mij erg tof om te lezen, niet alleen kwamen de personages erg realistisch over, het is ook interessant om te bedenken met wiens standpunt jouw gedachten het meeste overeen komen. Sowieso stelt Cyberboy een ontzettend interessant vraagstuk aan de kaak. Wat maakt een mens een mens en waarin verschillen mens en robot van elkaar? Het verhaal zal je zeker aan het denken zetten en is uitermate geschikt als gespreksstarter over een thema als robots. Hoewel Cyberboy terecht te classificeren is als een jeugdboek, wil ik dit verhaal oudere lezers zeker niet afraden. De schrijfstijl grijpt je vanaf de eerste pagina en ook het mysterie omtrent Bjorn doet je pagina na pagina keren. Hoewel de titel wat mij betreft wat mysterieuzer gebleven had mogen, ben ik onder de indruk van dit knappe verhaal van eigen bodem. Een interessante thematiek en een echte page-turner. Deze recensie verscheen ook op Oog op de Toekomst.