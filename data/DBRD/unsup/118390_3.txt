De vader van Nienke Draaijer (29) is pas overleden, ze werd ontslagen en haar vriend verbrak de relatie na vier jaar. Daarom is ze dolblij dat ze een geheel verzorgde wintersportvakantie naar Oostenrijk heeft gewonnen. Eindelijk eens iets positiefs. Met een groep reizigers, waaronder nog twee prijswinnaars, vertrekt Nienke naar het ski- en thermenoord Bad Kleinkirchheim. Ze sluit al snel vriendschap met Rosanne en Maud en met de single reisleider Jonathan en de getrouwde Rogier. De aandacht van de twee mannen doet haar goed, nu haar vriend haar heeft gedumpt en Nienke geniet. Totdat er iemand wordt vermoord.

‘Ski resort’ is de negende vakantiethriller van auteur Linda van Rijn. Het boek bestaat uit 210 pagina’s en twee delen: deel een over Nienke en deel twee over haar schoonzus Giovanna. Behalve de moord is er weinig thrillerachtigs aan het verhaal, dat leest als een roman. Na de verhuizing van Nienke en het uitgebreid kopen van skikleding volgen sfeerbeschrijvingen van Oostenrijk. Daar maken de verschillende vakantiegasten een praatje, gaan skiën en leven zich tijdens de apres-ski uit. Het verhaal doet mij denken aan ‘Zwarte Piste’ van Suzanne Vermeer dat qua thematiek vrijwel hetzelfde is. Daarin komt Saskia in een wintersportgebied terecht nadat ze zowel haar man als haar baan is kwijtgeraakt.

‘Ski resort’ is een aangenaam verhaal dat gemakkelijk en snel leest en een aantal uren ontspanning biedt. De auteur hanteert een simpele verhaallijn, geen waarmee je als lezer erg meeleeft. De personages blijven vlak en mooie zinswendingen en taalkundige hoogstandjes ontbreken, hetgeen je toch verwacht als er ‘literaire thriller’ op het omslag staat. De uiteindelijke dader is geen verrassing en de reden voor de moord is erg vergezocht en ongeloofwaardig.

Een leuke vakantiethriller om een paar uur mee te ontspannen!