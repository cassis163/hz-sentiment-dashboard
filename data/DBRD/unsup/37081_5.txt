Met dank aan Uitgeverij LetterRijn voor het recensie-exemplaar.

Auteur: F.P.G. Camerman E.A.

Uitgever: LetterRijn

Aantal pagina’s: 306

Genre: Verhalenbundel/Thriller

Verschijningsvorm: Paperback/E-book

Verschijningsdatum: november 2016

Cover:

Hoe mooi wil je het hebben? De welbekende raaf en hoe eenvoudig, zwart en wit mij alleen al door de buitenkant enthousiast weten te maken! De hele vormgeving vind ik trouwens fantastisch. Elk verhaal wordt ook weer door een andere afbeelding van deze coole ‘jongen’ vergezeld, love it.

Achterflap:

Thrillers uit Scandinavië zijn al jaren populair bij Nederlandse lezers. Dat geldt voor zowel de boeken als voor tv-series die uit het koude noorden komen. Misschien komt dit omdat het vertellen van verhalen in de Scandinavische landen een traditie is. Scandinavische thrillers blinken uit in realisme. De kracht van de verhalen wordt nog versterkt door het gebruik van alledaagse karakters: gewone mensen met gewone problemen en zwakheden. De personages zijn goed uitgediept en realistisch. Er zit dus zelden een totaal goed of compleet slecht personage in Nordic Noir, juist dat maakt de personages zo interessant en herkenbaar. Ook de couleur locale heeft een prominente rol in de verhalen. Omdat dit alles vaak ook nog wordt gecombineerd met maatschappijkritiek of een actueel thema, en een grote dosis nuchterheid – zowel in schrijfstijl als in taalgebruik – ontstaan er ijzersterke, sfeervolle verhalen.

Voor onze verhalenwedstrijd vroegen wij de deelnemers om een spannend verhaal te schrijven waarin de personages net wat herkenbaarder zijn, de misdaden net wat realistischer en met ruime aandacht voor psychologie en couleur locale.

Nordic Noir bevat de 25 beste verhalen van Belgische en Nederlandse bodem.

Mening:

Dit is nu het derde jaar op rij dat ik dè verhalenbundel van LetterRijn lees. Insomnia vond ik goed, Schaduwkant helemaal geweldig dus de lat lag hoog. Kan Nordic Noir dit evenaren? Hell yeah, wat een bundel!

Hoe is het toch mogelijk dat er gewoon weer 25 keer hele verhalen in een beperkt aantal pagina’s passen? Het is gevarieerd, het is goed, het is bizar en het is vooral genieten met de grote G. Je kan het zo gek niet bedenken of het komt voorbij: treed binnen in de werelden van Scandinavië, België, Nederland. Van kerncentrales naar boerderijen, van ijskoude bossen naar kille grachten. Volg de gedachtes van de moordenaar, beleef hoe onrecht recht lijkt zijn, word op het verkeerde been gezet of juist niet. Verbaas je over personages en over de toedracht, leef mee, heb afkeer en geniet van de omgeving waarin het zich afspeelt want dit is Nordic Noir.

Elke schrijfstijl is anders: schakelend, wisselend in tijd of van perspectief. Beeldend, makkelijk lezend of juist even koppie erbij nu. Met allen één grote overeenkomst: kwalitatief uiterst sterk en met personages die je laten huiveren, je vol verbazing en af en toe grijnzend achter weten te laten. Met maatschappelijke thema’s waar je U tegen zegt. Dood en moord spelen de hoofdrol en het is verbazingwekkend hoe dit keer op keer in een compleet nieuw jasje past!

Conclusie:

Ben jij ook fan van verhalenbundels en is het Thrillergenre favoriet?

Dan is dit je boek.

Vier en halve sterren voor Nordic Noir.

Karin Meinen.