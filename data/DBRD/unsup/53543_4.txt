In 'Het raadsel van Londen' gaat neef Klem met Geronimo mee op een gi­ga­geheime missie naar Londen. Klem moet daar toch zijn om deel te kunnen nemen aan een grote wedstrijd voor illusionisten. Zoals gewoonlijk gaat er van alles mis en mag Geronimo dat weer op gaan lossen.
Zo staat hij in alle vroegte aan de oever van de rivier de Theems, omringd door publiek, dat wacht op de verdwijning van de Big Ben!? Hoe Geronimo zich uit deze muizenissige situatie weet te redden valt te lezen in Het raadsel van Londen!

Het leesboek bevat een uitgebreid dagboek met reistips over Londen, plattegronden, spelletjes en Engelse woordjes. Onze oudste dochter is een vroege leerling en zit in de middenbouw (groep 3, 4 en 5), de lessenaars van haar klasgenoten liggen bezaaid met boeken van Geronimo of Thea Stilton. Ik heb er meermalen een blik in geworpen en het leek me een­-ver-­van-­mijn­-bed-­show voor onze dochter van 6 jaar oud. Tot ik onlangs las over de Makkelijk Lezen serie van Geronimo Stilton.

Het eerste boek wat ook in ML te verkrijgen is is “Samoerai op Ninjajacht”. Na gebleken succes is ook “Het raadsel van Londen” uitgebracht in grotere letters, kortere zinnen, makkelijkere woorden met meer ruimte tussen letters, woorden en regels. Ook moeilijk lezende kinderen blijken hier baat bij te hebben.

De verhaallijn blijft spannend, het is een ‘echte’ Stilton, maar nu ook bereikbaar voor jongere of moeilijk lezende kinderen. Er zit een leeslegger bij, die ervoor zorgt dat andere plaatjes of woorden niet afleiden van de te lezen tekst.

Kortom, dank u wel uitgeverij “De Wakkere Muis”, vanaf maandag 18 augustus ligt er op de lessenaar van onze 6 jarige dochter ook een ECHTE Geronimo Stilton, niet alleen voor de sier, ze kan er nog in lezen ook. En we durven het bijna niet te vragen maar …. Thea Stilton ML?

Meer informatie: http://www.wakkerewinkel.nl/boeken?q=londen

/lmcmr