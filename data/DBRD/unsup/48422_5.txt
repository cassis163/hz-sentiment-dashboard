Ik vind in mijn postvakje een uiterst begerenswaardig boekje. Het is een uitgave van AFdH, uitgeverij te Enschede. Het is een bundeling van twee verhalen van Stefan Zweig in de vertaling van Ton Naaijkens.

De uitgeverij werd door kunstenaar en boekillustrator Kurt Löb enkele jaren geleden getipt over deze twee, boekgerelateerde verhalen. De ambitie was dat Löb het boekje van illustraties zou voorzien. Helaas overleed hij voortijdig. Boekontwerper Martien Frijns klaarde de klus vervolgens op eigen kracht: het boekje werd geïllustreerd met foto's van de, door hem bewonderde, joodse fotografe Maria Austria.

Het eindresultaat mag gezien worden: schutbladen met illustraties van Dürer en Rembrandt (mèt 'visuele echo'), papier met een hoge aaibaarheidsfactor (Munken Pure), fijnzinnige typografie uit de DTL Paradox (alinea's beginnen subtiel met een rood stipje), een kapitaalbandje (uiteraard) in rood garen, bindwerk door boekbinderij Abbingh (met dubbel gekaard katoen uit India), zelfs het drukwerk ruikt voornaam kruidig met een hint van houtvezeltjes na een fris lentebuitje.

Liefhebbers van bibliofiel en boekgerelateerd prachtwerk twijfel niet langer en rep u naar de boekwinkel.