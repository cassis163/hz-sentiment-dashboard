Kasper wordt een kip – Sam Copeland

‘Kasper heeft een probleem. Op de gekste momenten verandert hij in een dier. En hij weet nooit van tevoren welk dier: ineens is hij gewoon een spin, een duif of een neushoorn. Samen met zijn beste vrienden probeert Kasper erachter te komen wat er met hem aan de hand is, en wat hij eraan kan doen. Want over een paar weken staat hij in de spotlights van de schoolmusical. En als hij dan in een dier verandert, zijn de gevolgen rampzalig…’

Sam Copeland
Dit is het eerste boek van Sam Copeland, die eigenlijk werkt als literair agent. Niemand wist dat hij zelf ook schrijft. Het manuscript van dit boek stuurde hij anoniem op. Zijn identiteit bleef dus eerst een tijd verborgen. Achterin in het boekje staan leuke, grappige weetjes over deze schrijver. Wij moesten lachen om dit weetje: ‘Sam Copeland woont in Londen met twee stinkende katten, drie stinkende kinderen en één best lekker ruikende vrouw’. Past precies bij de toon die in het hele boek wordt gezet.
Kasper wordt een kip is het eerste deel van een serie boeken, geschreven voor jongens en meisjes. Het debuut van Sam Copeland is meteen een succes, het is al in 19 landen vertaald en er zijn filmrechten van verkocht.

Kasper wordt een kip
Ik heb dit boek gelezen samen met mijn zoontjes van 6 en 8 jaar. Toen ik ze vertelde dat ik een recensie ging schrijven over dit boek en moest weten of ze het een leuk boek vonden kreeg ik een volmondig ja te horen!
We hebben echt genoten van dit hilarische boek. Hoewel de hoofdstukken best lang zijn, leest het vlot weg. De illustraties van Sarah Horne maken het dat de personages en hun avonturen nog meer tot leven komen. Wij houden sowieso van dit soort boeken, dit is het genre waar mijn kinderen van kunnen genieten. Ook waren ze erg enthousiast over de kleurrijke en aantrekkelijke kaft. Sam Copeland maakt erg leuk gebruik van voetnoten, zien we niet vaak in boeken.
Ik denk dat Kasper een jongen is waar elk kind zich mee kan identificeren, alhoewel natuurlijk niet alle kinderen steeds in dieren veranderen!
Wij hebben het meest genoten van het stukje met de neushoorndrol en het stukje met de slang in het toilet. Ondanks alle grappige avonturen wordt er ook nog wel een serieus onderwerp aangesneden. Kasper heeft een broer die erg ziek is en in het ziekenhuis ligt. Zijn ouders hebben veel zorgen om zijn broer. Hoewel dit onderwerp best zwaar is, drukt het geen grote stempel op het verhaal. Het is heel mooi om te lezen hoe een jongen van Kasper zijn leeftijd zijn broer mist (vooral het spelen samen op de Playstation 4).
Het thema vriendschap staat ook centraal in het boek. Kasper heeft fijne vrienden om zich heen die hem graag willen helpen.

Conclusie
Kasper wordt een kip is een ontzettend leuk boek om te lezen!
Wij zijn zeker een fan geworden van deze jongen en kijken erg uit naar een volgend avontuur. Mijn jongens vroegen zich wel af waarom het boek ‘Kasper wordt een kip’ heet, terwijl Kasper in een hele hoop dieren verandert behalve in een kip. (Achterin het boek wordt dit door een brief van de uitgever voor de lezer op een briljante wijze uitgelegd, superleuk gedaan!)