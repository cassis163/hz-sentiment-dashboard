‘What goes around comes around’ verhaalt over de levens van Alice en haar zoon Julien. Jimmy, de echtgenoot van Alice, wordt vermoord om het feit dat hij diamanten heeft verduisterd. Alice vindt na zijn dood de diamanten in een geheime bergplaats in haar huis. Zij komt in contact met Leo met wie zij een deel van de diamanten in Antwerpen verkoopt.

Tijdens een korte vakantie in Spanje ontmoet zij haar grote liefde, Antonio Pereira. Hun liefde wordt bekroond met de geboorte van zoon Julien. Hun geluk is echter geen lang leven beschoren. Antonio overlijdt. Kort na het overlijden van Antonio vertrekt Alice met Julien naar Nederland waar zij gaat werken als journaliste bij een maandblad.

Twintig jaar later duikt Leo weer op met het dringende verzoek de achtergehouden diamanten te verkopen. Alice reist naar Spanje waar zij een bizarre ontdekking doet die leidt tot angstige momenten. Wanneer de situatie levensbedreigend wordt, vlucht zij met behulp van haar zoon naar Florida waar zij beiden op een schokkende manier geconfronteerd worden met het verleden.

Julien wordt apart ten tonele gevoerd in het boek. Door de conflictsituatie vertrekt Julien naar Nederland. Om de gebeurtenissen te verwerken hangt hij de beest uit. Door een ongeval komt hij in rustiger vaarwater en brengt hij zijn leven op orde. De diamantaffaire blijft ook hem op een geraffineerde manier achtervolgen.

Mijn visie
Een zeer boeiend debuut van Titia Muizelaar. Aangezien zij, na het verhaal van Alice, het gevoel had dat het boek nog niet voltooid was, voegde zij het deel over Julien toe. Een verrassende keuze, maar knap uitgewerkt.

“Met een korte groet loopt hij de deur uit. Ik druk mijn half opgerookte sigaret uit in de asbak. Na een half uur ben ik er zeker van dat hij niet tussendoor terugkomt. In de bijkeuken grabbel ik in de kattenbak om het plastic zakje eruit te halen. Gelukkig, er zit geen kattenbaklucht aan. Eenmaal in mijn slaapkamer laat ik de diamanten op mijn dekbed vallen.”

De schrijfstijl van Muizelaar is prettig en haar dialogen verlopen vloeiend. De opbouw van het verhaal is goed en het feit dat er in feite een tweede boek aan het eerste is toegevoegd stoort in het geheel niet. Integendeel, het werkt toe naar een verrassend plot.

“Door de kunsthandel kreeg ik contacten in Europa en andere landen. In deze branche hoor je veel. Wapenhandelaren doen veel zaken illegaal en beleggen hun geld vaak in kunst, schilderijen van oude meesters, beelden, gouden munten en diamanten.”

Muizelaar ziet kans haar hoofdpersonen goed te treffen. De subpersonages mogen nog wat sterker neergezet worden. Zij blijven wat erg uit the spotlights. Die keuze is weliswaar lastig en de scheidslijn is dun. Het zijn tenslotte subpersonages en door hen wat op de achtergrond te houden, komen de hoofdpersonen beter uit de verf, maar toch, iets gedetailleerder had naar mijn mening het verhaal nog krachtiger doen zijn.

“Maurice heb ik vorig jaar opdracht gegeven om twee panden voor mij te kopen. Ik wilde er een hebben in het centrum van Hilversum en een aan een gracht in Amsterdam.”

Dan het genre, ‘What goes around comes around’ is even zozeer romantisch als spannend. Zullen we er het etiket ‘romantische thriller’ opplakken? Die dekt volgens mij het beste de lading.

Al met al een zeer boeiend debuut van Titia Muizelaar!

Over de auteur
Titia Muizelaar (1948) is geboren en getogen in Amsterdam en momenteel woonachtig in Hoorn. Via haar tweede echtgenoot komt zij in aanraking met de televisiewereld, hetgeen haar fascineert. Zij volgt een opleiding voor televisie regieassistente en werkt vervolgens voor enkele omroepen waarna ze, samen met haar toenmalige echtgenoot het televisie productiebedrijf Thems-90 BV opstart.

In 2014 schrijft Muizelaar mee aan de bundel “Het Gebaar” en in 2015 win zij een schrijfwedstrijd. 'What goes around comes around’ is haar debuutroman.

Uitvoering
Uitgeverij Godijn Publishing
ISBN 978-94-92115-17-1
Paperback, 238

Over Hanneke Tinor-Centi
Hanneke Tinor-Centi (1960), communicatieprofessional, tekstschrijver, (boek)marketeer, boekrecensent en literair agent. www.hanneketinorcenti.nl