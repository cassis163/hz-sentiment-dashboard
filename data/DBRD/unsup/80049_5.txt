Het eerste boek uit een serie van 6 was een dikke meevaller. Tot mijn verbazing is W.J. Maryson een nom de plume van een Nederlander, wat het toch extra speciaal maakt. Buiten Peter Schaap ken ik eigenlijk niemand uit het Nederlandse taalgebied die dit niveau van Fantasy haalt, of er zelfs maar een poging tot doet.
Uiteraard, zou ik haast zeggen, bevat het boek de standaard ingredieënten (standaard gezet door Tolkien) van een queeste: magiër, goed tegen slecht, een uitverkorene die nog onschuldig is maar een ultieme strijd tegen het kwaad zal moeten leveren waarbij de toekomst van de ganse planeet op het spel staat, geheime teksten en tekens die moeten ontcijferd worden, voorspellende dromen, elven, dwergen, trollen, reuzen, zwaarden die moeten gevonden en samengesmeed worden (geen ring dit keer!), en dit alles tijden een lange tocht met een paar reisgenoten die meer en meer naar mekaar toe groeien om een onverslaanbaar team te vormen.
Maryson vertelt dit op een spannende en prettig leesbare manier, de teksten worden verlucht met liedteksten en verhalen, citaten in elventaal enz.
Op het einde vinden we een aantal appendices met verklaringen, een overzicht van de personages en vertalingen van de citaten in elventaal.
Het leest als een trein, en op het einde kan je meer 1 ding doen: onmiddellijk verdergaan in deel 2.