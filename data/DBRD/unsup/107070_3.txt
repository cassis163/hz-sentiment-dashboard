IJS - Koen d’Haene

Ik heb mee mogen doen aan de Hebban leesclub van dit boek. Hartelijk dank voor het recensie-exemplaar.

Genre: misdaadroman
Uitgever: Letterrijn
ISBN: 9789491875267
Uitvoering: hardcover
Aantal pagina's: 257
Uitgave: juni 2016

Cover
Schitterende cover die door de ijsblauwe hart direct in het oog valt. Het hart lijkt ook daadwerkelijk uit ijs gemaakt. Ook de titel IJs is weergegeven in dezelfde tint. Naast de letter “S” van de titel IJs staan de naam van de schrijver en de uitgeverij. Het boek is uitgegeven in hardcover en bevat zelfs een leeslintje. Ik geef de cover een 9.

Verhaal
Sarah en Mats besluiten om samen een berg te gaan beklimmen. Ze hebben elkaar leren kennen tijdens hun studententijd en hebben nu al enige jaren een relatie. Tijdens de tocht willen ze overnachten in een berghut, die door de meeste mensen vergeten is. Ze zullen tijdens de tocht maar weinig mensen ontmoeten. Tijdens de beklimming doet Mats koel en hij negeert Sarah met regelmaat. Sarah hoopt dat een nacht samen in de berghut hun relatie goed zal doen. Ze had zich de tocht romantischer voorgesteld. Nu heeft ze het onaangename gevoel dat ze voor een levensbedreigende onderneming staat.
De berghut blijkt echter niet verlaten te zijn. Er is een ander stelletje aanwezig: Remse en Yvonne. Het blijken Nederlanders te zijn die rondreizen en geen vaste planning hebben. Het wordt een zeer ongemakkelijke avond en als zij besluiten om de volgende dag gezamenlijk de tocht te vervolgen en een gletsjer te beklimmen, zal dit verstrekkende gevolgen hebben voor alle vier de deelnemers aan de tocht. Achttien jaar later worden Mats en Sarah door omstandigheden gedwongen de keuzes, die zij tijdens die tocht gemaakt hebben, onder ogen te zien.

Mening/conclusie
Het boek begint met een zeer spannend proloog. Een man en een vrouw krijgen een ongeluk in gebied met besneeuwde bergen. Het maakt je nieuwsgierig naar het verdere verhaal. Er worden in het proloog geen namen genoemd, het is in de derde persoon geschreven. Je weet dus niet om wie het gaat.
Na het proloog bevat het verhaal twee verhaallijnen: het jaar 1985 en het jaar 2003. De schrijver geeft steeds duidelijk aan waar en wanneer je je als lezer bevindt in het verhaal. Het verhaal leest vlot een aangenaam. De schrijver weet in het begin de spanning goed vast te houden. Wat is er toch gebeurd in de bergen? Wie zijn die mensen uit het proloog? Vanaf het moment dat de schrijver kleine hints geeft, viel voor mij persoonlijk de spanning weg. Ik had gehoopt op plotwendingen, dat zaken er toch anders voor zouden blijken te staan dan ik dacht, maar mijn vermoeden over hoe het verhaal zou gaan aflopen klopte helaas. Toen ik dat eenmaal doorhad, was voor mij grotendeels de spanning weg uit het verhaal. De schrijvers probeert nog een spannend moment in het boek te schrijven als Mats en Sarah terug gaan naar de berg, maar echt spannend wordt het niet meer. De clou van het verhaal had ik inmiddels door en dat laatste stukje spanning bij de terugkomst van de 2 personen op de berg is weliswaar aardig geschreven, maar niet dermate dat ik op het puntje van mijn stoel zat. Het kon maar twee kanten uitgaan en ook hier verliep het verhaal zoals ik verwachtte. Het allerlaatste hoofdstuk, dat plaatsvindt in de zomer van 2015, was naar mijn mening niet nodig geweest. Het hoofdstuk voegt niets toe aan boek.
Wel heeft de schrijver de tocht, de omgeving waar de personages door heen lopen, uitstekend beschreven, je hebt het gevoel zelf in de bergen te lopen.
“IJs” leest aangenaam en is in het begin zeer spannend, maar schrijver heeft naar mijn mening iets teveel hints gegeven over wat er aan de hand is, wat de spanning van het verhaal helaas niet ten goede komt.

Ik geef “IJs” 2,5 sterren.

Jeanine Feunekes-Both