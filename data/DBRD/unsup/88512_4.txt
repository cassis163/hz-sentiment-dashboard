Een ambitieuze poging van 750 bladzijden lang om de wereldgeschiedenis te beschrijven vanuit een ander gezichtspunt dan het gebruikelijke westerse. In de meeste van onze geschiedenisboeken is het, alsof de wereld draait om het westen: Amerika en Europa. Maar de oudste geschiedenis speelt zich af in het midden Oosten: de zijderoute is een goed voorbeeld van landen en culturen, gelegen aan de drukste handelsroute uit de oudheid die grote invloed hebben gehad op het verloop van de geschiedenis.
Frankopan neemt dit als voorbeeld voor zijn geschiedschrijving. Wat volgt is een beschrijving van hebzucht, politieke spelletjes om macht en economische voorspoed.
Toen ik dit boek uitzocht, verwachtte ik verhalen over volkeren en hun cultuur. Hun prachtige kunstuitingen, die tegen de verdrukking in van oorlogen en geweld, nog altijd geproduceerd worden.
Niets van dat alles. Het gaat over list en bedrog, over oorlogen die gevoerd worden met mensen, die even later weer als bondgenoot gezien worden.
Het was een interessant boek. Het was verfrissend om de samenhang van verschillende gebeurtenissen eens anders opgeschreven te zien. Vooral de eerste helft van het boek vond ik heel goed.
In de tweede helft, met daarin de nieuwere geschiedenis, tot aan de huidige tijd, geeft de schrijver luid en duidelijk zijn mening: het westen heeft alles verkeerd gedaan. De gevolgtrekkingen die hij maakt, kan ik niet altijd in hun geheel volgen, al lijkt het geschrevene wel erg op wat de waarheid kan zijn. Vrolijk word je er niet van: de oorlogsindustrie en de benodigdheden daarvoor, bepalen wat je 'vrienden' zijn, en wat als waarheid naar buiten wordt gebracht. Beangstigend.
Vooral naarmate het boek vorderde vond ik de krampachtige verdeling in 'routes' wat vervelend. Bedoeld worden de geld- en goederenstromen, die bepalen wie de macht heeft. Het is te hopen, dat er zo hier en daar een zijweggetje in de routes gevonden wordt.