David Hunter probeert zijn verleden achter zich te laten door zich in de kleine plattelandsgemeente Manham te vestigen als huisarts. Maar op een dag wordt het in verre staat van ontbinding verkerende lichaam gevonden wordt van een andere inwijkelinge van het dorp, Sally Palmer. Even later staat de polite voor Davids deur, en hij kan niet anders dan de politie te helpen door gebruik te maken van de kennis die hij vergaarde tijdens de uitoefening van zijn vroegere beroep van forensisch antropoloog. Dit is de wetenschap die, door het bestuderen van de staat van de ontbinding van een lichaam, probeert het tijdstip van het intreden van de dood te bepalen.
Maar samen met de details van zijn vroeger beroep komen ook andere herinneringen aan zijn vroeger bestaan in Londen terug.

Alhoewel dit debuut in hoofdzaak een thriller is, ligt de kracht van het boek in de beschrijving van de psychologie van een dorpje dat onder druk komt te staan door de vreselijke gebeurtenissen die er zich afspelen: de locale bevolking klit samen en de inwijkelingen worden direct als potentiële verdachten beschouwd.

Het boek is zeer vlot leesbaar, en heeft een verrassende ontknoping, maar in de eerste helft werd mijn leesplezier vergald door het veelvuldig gebruik van inkijkjes naar wat er kwam. Quasi elke 15 bladzijden staan er afknappers als En het was gelukt. Tot nu toe of Hoewel ik het toen nog niet wist, zou weldra blijken .... Het gaf mij een beetje het gevoel dat de schrijver bang was dat de lezer het boek voortijdig zou neerleggen. En dat was helemaal niet nodig, want het is een zeer onderhoudend verhaal, doorspekt met een aantal wetenswaardigheden over impact van de dood op het menselijk lichaam. Maar deze teasers namen jammer genoeg een groot deel van de spanning weg.

De cover deed mij denken aan De schreeuw van het lam van Thomas Harris, maar het boek leunt dichter aan bij de eerste boeken van Mo Hayder en Sarah Linton-reeks van Karin Slaughter. Maar dat niveau wordt net niet gehaald.

Toch noem ik dit een geslaagd debuut.