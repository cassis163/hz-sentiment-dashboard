13 Minuten van Sarah Pinborough is een ontzettende page-turner die je niet kan neerleggen. Ik las dit boek voor een Hot or Not met 4 anderen van de Club van Tien (YA). 13 Minuten is een thriller die gaat over Becca, een middelbare scholier die nogal een buitenbeentje is. Vroeger was ze vriendinnen met Natasha, een meisje dat op angstaanjagende manier bijna is verdronken en 13 minuten dood was. Het verhaal gaat om het mysterie rondom het verdrinken van Tasha. Was het opzet? Of was het een ongeluk?

Naarmate het verhaal vordert, begin je op verschillende momenten verschillende personages te verdenken. Op het eerste gezicht lijken bepaalde personages erg verdacht (en daarbij de voorspelbare daders), maar op andere momenten verzink je in gedachten en probeer je je eigen complottheorieën te testen in het verhaal. Het verhaal is dus echt iets wat je totaal in zijn grip houdt! Je probeert er telkens samen met Becca achter te komen wie Tasha dood zou willen hebben. Zijn het haar vriendinnen? Becca's vriend? Iemand anders? Je weet het niet.

Echter, vond ik stuk 3 van het boek een stuk minder spannend. Er vindt een enorme plottwist plaats, die je niet zag aankomen. Hoewel deze plottwist het boek even nóg spannender maakt, valt deze spanning al snel weg wanneer er juist melodramatische momenten tussen vallen (deze zal ik niet benoemen i.v.m. spoilers). Hierdoor valt de spanning weg en lijkt het verhaal té langdradig te worden, wat erg jammer was.

13 Minuten is dus echt een aanrader als je houdt van spanning, sensatie en page-turners. Persoonlijk vind ik het echt een must-read (terwijl ik iemand ben die niet van YA-thrillers houdt). Dit wordt daarom ook echt een HOT en geef ik het 4 sterren.