Als schrijfcoach en redacteur ziet Maria Genova zo veel fouten in manuscripten dat ze haar boek gemakkelijk ‘1000 fouten die je niet moet maken om een bestseller te schrijven’ had kunnen noemen. Je kunt veel leren van de fouten van anderen, maar ook van de twijfels en het doorzettingsvermogen van bekende schrijvers.

“Bij het schrijven van een boek is het goed om filmisch te werk te gaan. Alle Hollywoodfilms zijn gebaseerd op een gouden filmidee waarbij de lezer direct het begin van de film voor zich ziet, het midden vermoedt en benieuwd is naar het einde.”

‘Hoe schrijf je een bestseller?’ gaat over de blunders van bekende schrijvers en de geheime trucs die auteurs toepassen om lezers tot diep in de nacht te laten doorlezen. Wat zijn de meest gemaakte beginnersfouten, hoe vind je een uitgever, hoe zorg je ervoor dat je boek in de media komt en hoe bereik je een breed lezerspubliek? Dit zijn slechts enkele van de tientallen vragen die beantwoord worden.

“Uitgevers lezen meestal alleen de eerste pagina’s. Op basis daarvan besluiten ze of ze het manuscript in de prullenbak zullen gooien of niet.”

Op vlotte, vaak zelfs humoristische wijze, neemt Genova haar lezers mee door het landschap der schrijffouten. Ze toont echter niet alleen hoe het niet moet, maar geeft schrijvers, en zij die dromen over het schrijven van een boek, tal van tips en adviezen.

“Het voordeel van metaforen is dat je met een enkele zin heel veel sfeer kunt oproepen. Hoe klinkt het als iemand midden in de nacht gaat schreeuwen? Volgens Mulisch zo: Als een grote hand graaide het geluid over de gracht. Het probleem is dat sommige metaforen zo vaak gebruikt zijn dat ze inmiddels cliché zijn geworden.”

Tal van praktijkvoorbeeld passeren de revue en dat is niet alleen leerzaam en –soms- vermakelijk, maar vooral ook geruststellend. Geruststellend om te lezen dat zelfs de gevestigde auteurs fouten maakten en er uiteindelijk tóch in slaagden die gedroomde bestseller te schrijven.

Kortom een praktisch, inspirerend en vooral leerzaam boek voor hen die schrijven en zij die willen schrijven....

De auteur
Maria Genova (1973) werd geboren in Bulgarije. Ze voltooide daar haar gymnasiumopleiding en op haar negentiende volgde ze haar vakantieliefde naar Nederland. Al na een jaar werkte ze als freelance journalist voor het Noordhollands Dagblad en volgde een HBO-opleiding journalistiek. Genova heeft verschillende bestsellers op haar naam staan, onder andere ‘Het Duivelskind’ en ‘Komt een vrouw bij de h@cker’. Daarnaast geeft zij al jaren schrijfworkshops aan beginnende schrijvers en geeft zij jaarlijks tal van lezingen en workshops door het hele land.

Uitvoering
Uitgever: Just Publishers
ISBN 9789089755629
Paperback, 240 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/