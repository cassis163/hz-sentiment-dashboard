Nick is een meisje van zeventien en lijkt een beetje op een jongen. Ze is dol op theater en mag een rol spelen in 'Alleentje', een theaterstuk wat gaat over ergens bijhoren of niet. Het lijkt haar op het lijf geschreven.
Op haar nieuwe school wordt ze gepest, maar gelukkig is Simon daar om haar te helpen en er bloeit iets moois op tussen hen. Twee vrienden van Simon, Jorg en Dave stoppen met pesten en ze wordt zelfs uitgenodigd voor een fuif van Jorg. Ze vertrouwt het niet helemaal maar gaat toch met Simon mee. Op de fuif ontstaat een woordenwisseling tussen Simon en zijn vrienden. Ze gaan alle drie naar buiten voor een wandeling en dat was het laatste dat Nick van Simon zag. Wanneer de voormalige pesters een paar uur later weer binnen strompelen is Simon niet bij hen en elk spoor van hem ontbreekt.
Wat is er gebeurd?

De titel van het boek 'Het geluid van de stilte' wordt duidelijk tijdens het lezen en de reden voor deze titel is mooi verwerkt in het verhaal.
Het is een boek wat je in een middag uitgelezen hebt, mede doordat het thema's bevat die actueel zijn zoals pesten, je alleen voelen en kind zijn van gescheiden ouders. Door de prettige schrijfstijl leest het lekker vlot door. Zelfs wanneer je net als ikzelf geen Vlaamse bent, is het gebruik van het Vlaams zelfs charmant te noemen en niet hinderlijk. Het is volkomen begrijpelijk voor iedereen.
Het boek leest als een dagboek en is gezien vanuit het oogpunt van Nick; de hoofdstukken hebben als titel een dag en een datum. Je leert Nick goed kennen en kunt meegenieten hoe ze groeit als mens.
'Het geluid van de stilte' is een door mij graag gelezen Young Adult.