Spannend ontspannend zou je dit boek kort kunnen samenvatten.
Een typische driehoeksverhouding is de spil van dit verhaal. In de korte hoofdstukken komen de 2 hoofdpersonen uit het verhaal, Adèle en Louise, ieder om beurt aan het woord. Dat het verhaal in de ik-vorm is geschreven is een pluspunt, zo kan je je helemaal inleven in de gedachtegang van de personages. Door het spitsvondige gebruik van flashbacks kom je beetje bij beetje iets meer te weten over het verleden van Adèle die het gegeven manipulatie als het ware heeft uitgevonden zou je kunnen zeggen, ze is er dan ook een genie in. Haar verblijf in het zorgcentrum waar ze als jong meisje verbleef na de dood van haar ouders, haar vriendschap met Rob, een jongen uit datzelfde centrum en tenslotte en vooral haar relatie met David, haar echtgenoot. Psychologisch gestoord en toch meesterlijk bespeelt ze dan ook de anderen en weet het lot om te buigen in haar voordeel.
Je wordt als lezer constant op het verkeerde been gezet waardoor het einde dan ook zo verrassend is. Het plot maakt een bocht van 360 graden die je nooit of te nimmer had verwacht. Het is een boek dat nog lang zal blijven hangen in je geheugen.
Sara Pinsborough heeft met deze donkere, psychologische thriller een pareltje neergepend dat menig liefhebber van dit genre zal bekoren.