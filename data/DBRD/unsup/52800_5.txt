Tom Clancy overleed op 1 oktober 2013. Mark Greaney werkte daarvoor al met hem samen aan drie boeken rond Jack Ryan en na zijn overlijden heeft hij de serie zelfstandig voortgezet, succesvol. In de aanval is de tweede van zijn hand.
Het is een boek met verschillende lijnen die op een indrukwekkende manier in elkaar passen. Niet simpel om deze compositie te laten slagen maar daar is Mark Greany wonderwel in gelukt. En daarbij blijft het nog spannend ook. Ik ben helemaal onder de indruk. Historisch gezien ben ik ondertussen ook weer wat bijgespijkerd. Het reilen en zeilen in Noord-Korea is werkelijk hallucinant. Zulke dingen zou je niet mogen lezen in feite, maar de geschiedenis heeft al vaak bewezen dat de werkelijkheid dikwijls gruwelijker is dan je het kan verzinnen.
De manier waarop de politiek in elkaar zit is ook al niet simpel, zwart-wit is het nooit. Het is een vak apart, gelukkig dat er toch nog integere mensen zijn om dingen in goede banen te leiden of om toch net dat ene verschil te maken.
In de aanval is een boek dat je helemaal in zijn greep heeft, het leesplezier ligt dan ook heel erg hoog. Een top boek. Veel actie, spanning en interessante verhaallijnen.