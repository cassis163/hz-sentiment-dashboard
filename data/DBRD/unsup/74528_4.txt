De auteur heeft met Troebel water een menselijk drama aangekaart waarbij acties ondernomen zijn die men niet altijd in de hand heeft.
Het verhaal wordt vertelt vanuit het perspectief van Jos, de kraanman. Wat op zich vrij origineel is. Je kijkt naar het verhaal met de ogen van Jos, wat een beetje voyeuristisch overkomt.
Troebel water begint bij het vinden van het lichaam van Margot, de geheime minnares van Eddy. Snel wordt er door Jos alarm geslagen bij Rik, de bijna-op-rust-gestelde commissaris, die zelf met persoonlijke problemen zit. Dit is de rode draad van het verhaal.
Verder maken we kennis met Fons, de womanizer en tevens laatste lid van het vierkoppig kaartteam dat wekelijks samenkomt om boven pint en kaart te relaxen.
Troebel water is een standalone verhaal en voor mij het eerste boek dat ik van Belinda Aebi las. Deze dame is niet aan haar proefstuk toe en dat merk je onmiddellijk aan de prettige en vlotte schrijfstijl. Niet in eerste instantie een thriller in de zin van het woord maar genoeg geheimzinnigheid rond de moord op Margot om toch verder te lezen in de zoektocht naar de ware toedracht én de moordenaar. Of was het toch een ongeval?
Belinda had me met een bepaalde passage in het boek op het verkeerde been gezet waardoor ik voor mezelf een totaal ander verhaal creëerde. Misschien was het haar bedoeling maar desalniettemin was de ontknoping voor mij dus een verrassing.
Troebel water is buiten de fantastische historische setting en achtergrondinformatie over Temse, ook een verhaal vol psychologische aspecten en suspense geworden wat ik met heel veel plezier heb gelezen.