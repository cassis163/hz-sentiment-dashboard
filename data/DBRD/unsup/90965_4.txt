Gouden kip bevat 120 recepten met kip, voor elke dag en elk moment. Dit nieuwe kookboek van Diana Henry is een mooi uitgegeven kookboek en staat vol heerlijke en originele recepten met kip. Mocht je eens willen variëren met kip dan is dit het ideale kookboek, want dit kookboek staat vol inspiratie! In het kookboek staan simpele recepten voor de lunch, snelle maaltijden, maar ook uitgebreide stoofschotels en andere recepten waarbij je wel een paar uur aan het koken bent. De recepten in het kookboek zijn verdeeld in verschillende categorieën, zoals: de specerijenroute: geurig, geparfumeerd heet en zomer. Rook: gegrild op de barbecue en wat te doen met je resten kip. Deze indeling is niet heel duidelijk, maar als je voor een bepaalde gelegenheid iets wilt maken of een gerecht met een bepaalde smaak wilt bereiden, dan kun je al bladerend genoeg ideeën opdoen voor een lekkere maaltijd.

De recepten zijn voorzien van een korte introductie, gevolgd door de ingrediënten en een beschrijving van de bereiding van het gerecht. De bereidingswijzen zijn duidelijk beschreven en zorgen ervoor dat je de juiste stappen volgt om het gewenste eindresultaat te bereiken.

Helaas is niet elk recept in het boek voorzien van een foto van het gerecht. Zelf vind ik het altijd prettig als elk recept voorzien is van een foto, zodat je het eindresultaat kunt zien. Daarnaast was het misschien leuk geweest om wat bereidingsfoto’s in het boek op te nemen om de beschrijvingen hier en daar te ondersteunen. Maar ondanks deze kleine opmerkingen is het een mooi en gebruiksvriendelijk kookboek, wat ervoor zorgt dat je lekkere en originele gerechten met kip op tafel kunt zetten!