De flaptekst trok me meteen aan. Mede vanwege mijn werk vind ik boeken die spelen rondom (persoonlijkheids)stoornissen en andere thema’s rondom psyche erg interessant. Toen ik werd gevraagd om dit boek te lezen voor de blogtour zei ik natuurlijk meteen ja!

Dit boek is vanuit twee perspectieven geschreven: die van Fleur en die van Rowell. Dit vind ik vaak een mooie toevoeging aan een verhaal, je ziet de wereld en de situaties vanuit twee perspectieven. Fleur is erg levenslustig, heeft nog een hele toekomst voor zich en werkt hard aan haar wielren carrière. Rowell is erg teruggetrokken, angstig en misschien zelfs wel ongelukkig. Het enige dat Rowell op de been houdt is tekenen. En dit kan hij goed.

Voor Fleur ziet de toekomst er echter niet zo rooskleurig uit. Ze heeft een sluimerende spierziekte die ieder moment de kop op kan steken. Dan is het ook maar een kwestie van tijd voor zij zal sterven. Als Rowell op een dag besluit dat hij het thuis niet meer vol houdt en iets bijzonders wil tekenen, komt hij op de wielerbaan terecht. Daar tekent hij Fleur, en raakt hij in de ban van haar. Als Fleur’s broer dan ziet dat Rowell zijn zusje tekent, komen de drie langzaam in contact met elkaar. Maar pas wanneer Fleur te horen krijgt dat haar ziekte actief is geworden, bouwen Fleur en Rowell een bijzondere vriendschap op. Rowell tekent Fleur in moeilijke en mooie tijden, en dan mag Fleur bepalen wat zij met zijn tweeën gaan doen. Rowell helpt Fleur zo door moeilijke tijden heen, en Fleur probeert Rowell uit zijn schulp te trekken…

Ik heb dit boek in één keer uitgelezen. Ik was ontzettend benieuwd hoe de band tussen Rowell en Fleur zich zou ontwikkelen en natuurlijk hoe Fleur haar lot zal accepteren. Verder probeerde ik uit het verhaal te halen welke persoonlijkheidsstoornis Rowell zou hebben. Wat ik wel jammer vond, is dat de personages een beetje vlak zijn uitgewerkt. Gezien de leeftijd van de personages neem ik aan dat dit voor de oudere YA geschreven is, maar daarvoor vind ik het nét iets te simpel geschreven. Desalniettemin heb ik genoten van het verhaal en was het verfrissend om weer een verhaal dat zich afspeelt in Nederland te lezen.

Dit boek is voor de fans van Een weeffout in onze sterren, Zac en Mia en Dingen die we zeker weten. Het is een heerlijk boek voor tussendoor, voor als je even iets anders wilt. Even geen liefde en zoetsappigheid, maar een verhaal over een eerlijke en bijzondere vriendschap tussen tussen twee totaal verschillende personen, die toch heel goed bij elkaar lijken te passen.