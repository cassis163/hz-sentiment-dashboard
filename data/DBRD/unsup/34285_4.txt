Op 4 oktober 2019 is het precies 350 jaar geleden dat Rembrandt van Rijn overleed. Heel wat musea zetten naar aanleiding van dit Jaar van Rembrandt en De Gouden Eeuw het werk van deze kunstenaar en zijn tijdsgenoten in de kijker. Zo ook het Rijksmuseum. Samen met uitgeverij Rubinstein en zeven kinderboekenschrijvers geven ze Het grote Rembrandt voorleesboek uit.

De auteurs, Bibi Dumon Tak, Thijs Goverde, Sjoerd en Margje Kuyper, Joke van Leeuwen, Koos Meinderts en Jan Paul Schutten, verzonnen bij vierentwintig werken uit het museum evenveel verhalen. Verhalen die, ondanks dat het om fictie gaat, ook veel prijsgeven over het leven en de werkwijze van Rembrandt. Dat is niet alleen leerzaam maar maakt nieuwsgierig naar deze schilder. Doordat het om verschillende schrijvers gaat, zijn de verhalen ook zeer divers, van grappig tot ontroerend. Zo zullen kinderen 'Hoge nood', het verhaal bij de Waterende vrouw, hilarisch vinden en kunnen 'De weg van de zoon' of 'Brief van een jonge vader aan zijn zoontje' ontroeren. Elk verhaal beslaat een dubbele pagina waarop ook het kunstwerk is afgebeeld. Deze afbeeldingen komen prima tot hun recht door de keuze voor een groot formaat boek. Het ziet er allemaal heel aantrekkelijk uit.
Charlotte Dematons voorzag het boek van een cover die er niet alleen goed uitziet maar uitnodigt tot zoeken. Enkele figuren uit de schilderijen en de verhalen zijn op bezoek in het museum waar de werken van Rembrandt tentoongesteld worden. Het is een plezier om zowel voor als na het lezen details te zoeken en terug te vinden op deze kaft.

Niet alle verhalen zijn even geschikt om voor te lezen aan kinderen, zeker niet aan heel jonge kinderen. Als voorlezer lees je het verhaal best zelf eerst door om te bepalen of het geschikt is voor jouw doelgroep. Anderzijds zullen ook volwassenen van dit boek kunnen genieten.
Dit boek zal bij kinderen vanaf 10 jaar zeker de interesse opwekken voor het leven en het werk van Rembrandt waarna een museumbezoek minder saai zal lijken.

Lees ook het artikel van de Hebban Jeugdliteratuur Club: https://www.hebban.nl/spot/jeugdliteratuurclub/nieuws/rembrandt-uitgelicht