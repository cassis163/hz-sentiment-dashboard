Morgenland speelt zich af in het jaar 1946 en beschrijft het verhaal van de jonge Lilya Wasserfall die zich heeft aangesloten bij het verzet in Palestina. Lilya krijgt de opdracht om naar kamp Föhrenwald in Duitsland te gaan, de situatie daar in kaart te brengen en aanbevelingen te geven om de omstandigheden daar te verbeteren. Naast deze opdracht krijgt ze ook de opdracht in Duitsland op zoek te gaan naar de gerenommeerde wetenschapper Raphael Lind. Volgens de officiële berichten is Raphaël in 1941 vermoord door de nazi’s, maar zijn broer Elias Lind denkt bewijs te hebben dat zijn broer nog in leven is. De zoektocht naar Raphael voert Lilya door het naoorlogse Europa, waar het gevaar soms op de loer ligt.

Het duurt even voordat je in het boek zit en je in kaart hebt wie wie is, waardoor je bij het lezen van dit boek goed je aandacht erbij moet houden. Langzaam komt er spanning in het boek en wordt je door het verhaal gepakt. Je wordt als lezer nieuwsgierig naar de afloop van de zoektocht naar Raphael Lind. Lilya ontmoet tijdens haar zoektocht veel mensen, die haar steeds dichterbij de waarheid rond Raphael brengen, maar niet iedereen blijkt te vertrouwen.

Het boek vertelt een boeiend verhaal over de joden vlak na de Tweede Wereldoorlog. In deze periode zijn de joden bezig hun leven weer op te bouwen en zoekende naar hun thuis, hun heimat. Men moet leren omgaan met de gruwelen uit de Tweede Wereldoorlog en de hoop op een nieuwe toekomst. Deze periode krijgt nog niet veel aandacht in romans en het verhaal is daarom erg interessant om te lezen. Het boek is een pakkend verslag van de reis die hoofdpersoon Lilya maakt. De schrijver heeft veel aandacht voor de plaatsen in het boek en beschrijft deze duidelijk. De personages krijgen minder aandacht, waardoor deze niet echt tot leven komen. Het is jammer dat de personen in het boek te weinig zijn uitgewerkt, hierdoor heeft het boek minder diepgang.

De schrijver heeft een fijne schrijfstijl waardoor het boek vlot wegleest. De beschrijving van de zoektocht van Lilya wordt in het boek afgewisseld met fragmenten uit de opgeschreven herinneringen van Elias Lind, waarin hij vroegere tijden en zijn relatie met zijn broer Raphael beschrijft. Deze fragementen leest Lilya tijdens haar zoektocht en zorgen voor een prettige afwisseling in het boek.

Morgenland is het debuut van de Duitse schrijver Stephan Abarbanell. Hij heeft met dit boek een boeiend reisverslag geschreven van de zoektocht van Lilya naar Raphael Lind. Als de schrijver in een volgend boek zijn personages verder uitdiept blijf ik graag romans van deze schrijver lezen!