Een ondertoon van liefde is een prachtig romantisch verhaal. Als je eenmaal aan het boek begint is het erg lastig om het weer weg te leggen. Het verhaal speelt zich afwisselend af in het heden en verleden. Enerzijds wil je weten wat er in het verleden is gebeurd en anderzijds kan je niet wachten hoe het in het heden gaat aflopen.
Het verhaal draait om Ivy. Ivy is "ondergedoken" bij haar vrienden Bernd en Rosie die een nachtclub bestieren. Ivy heeft een passie en dat is de wijn. Zij is opgegroeid op een prachtig domein en zowel haar opa als haar vader zijn master Sommeliers. Ivy is voorbestemd om in de voetsporen te treden van deze mannen. Ivy wordt in de nachtclub gescout en gevraagd om in een befaamd hotel als sommelier te komen werken. In het hotel valt Ivy als een blok voor Alexander maar is zijn liefde echt? Gedurende het verhaal wordt duidelijk waarom Ivy gevlucht is en wat Ivy wil met haar leven.
Er worden regelmatig erotische scenes beschreven welke naar mijn mening niet veel toe voegen daar het met wat minder ook een boeiend verhaal is door de verschillende relaties en vriendschappen in het verhaal.
Persoonlijk miste ik af en toe wat diepgang in de personages en situaties. Ik had bijvoorbeeld nog wel wat meer willen weten over het master examen of achtergrond van bijvoorbeeld Rosie.
Al met al heb ik echt genoten van het boek maar het heeft een lichte afdronk waardoor het verhaal mij waarschijnlijk niet heel lang zal bijblijven.