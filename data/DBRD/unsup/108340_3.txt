Young Adult schrijfster Jennefer Mellink was vorig jaar één van de gasten op Manuscripta in Zwolle, een jaarlijks terugkerend boekenevenement. Hier vertelde ze over haar manier van schrijven en haar liefde voor een verrassende ontknoping.

Het stond voor mij meteen vast: ik ga een boek van haar lezen. Dit werd haar laatste werk, Kwaad bloed, dat is verschenen bij Uitgeverij Clavis. Het is een echte ‘whodunnit’ en alleen bij het zien van de cover weet je al dat het een intens verhaal gaat worden. En na het lezen van de ‘proloog’, waarin je de laatste momenten van Vince hebt meebeleefd, is het meteen duidelijk: het gaat hier om een moordzaak.

In het eerste hoofdstuk wordt duidelijk dat Eilleen de hoofdpersoon van het boek is; vanuit haar perspectief gaan we op onderzoek uit. Langzaamaan wordt duidelijk dat Vince onder verdachte omstandigheden is overleden en Eilleen, zijn beste vriendin, moet weten hoe dit zit. We leren de vriendengroep van Eilleen en Vince kennen en begrijpen al snel dat in theorie iedereen de dood van Vince op zijn geweten zou kunnen hebben. En we worden door Eilleen ook meegezogen in haar eigen dramatische verleden door de dingen die ze vindt op Vince’ kamer.

Het is knap hoe Jennefer Mellink elk karakter heeft weten neer te zetten; door de vele details kun je een goede voorstelling maken van alle personages en leef je echt met Eilleen mee tijdens haar zoektocht naar de waarheid. Soms wordt de spanningsboog wat gerekt, maar uiteindelijk levert dit wel een goede schets op van Vince’ en Eilleen’s omgeving.

Wanneer het personage Kars in beeld komt, krijgt deze ook zijn eigen hoofdstukken (in het cursief) en krijgen we een kijkje in zijn hoofd. Tijdens deze hoofdstukken kreeg ik vaak de neiging om het boek uit het raam te gooien; Kars is bepaald geen leuk personage en weet de lezer constant te ergeren. Toch wil je verder lezen en weten wat Kars met de zaak te maken heeft.

De lay-out van het boek past precies bij het thema; hier is duidelijk over nagedacht. De pikzwarte bladzijde(s) bij het begin van een nieuw hoofdstuk zorgen voor extra spanning tijdens het lezen. Het is immers een duister en spannend verhaal en dit wordt versterkt door de lay-out van het boek en de intrigerende cover met bloederige letters.

Het boek was soms iets langdradig, maar de ontknoping van het boek maakt veel goed. Telkens als je denkt dat je op een goed spoor zit, is er weer sprake van een verrassende wending in het boek. En ik denk dat maar heel weinig lezers het einde weten te voorspellen, want Mellink beloofde een verbluffende ontknoping en dat is het einde van Kwaad bloed ook zeker geworden.

De thriller is een echte aanrader voor liefhebbers van misdaadromans en bloedstollende tv-series. Deze Young Adult leest immers lekker weg en zet je constant op een ander spoor. Overigens, achterin het boek staat als extraatje ook nog een interview met de auteur.

Deze recensie schreef ik voor http://kinderboeken.blog.nl.