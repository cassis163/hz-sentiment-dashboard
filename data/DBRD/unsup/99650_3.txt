Tijdens mijn vakantie heb ik Stad van beenderen gelezen. Direct na mijn vakantie lag er een dik pak papier op de mat: de proef van Verloren licht. Overigens hoop ik dat deze proef nog grondig nagekeken is, want u wilt niet weten hoeveel fouten ik gevonden heb Dit geldt niet alleen de vertaling maar ook gewoon slordigheden.

Toch is het niet zo dat het vinden van deze fouten ervoor zorgde dat ik dit boek van Connelly een sterretje minder moet geven dan de andere boeken die ik van hem gelezen heb. Het ligt ook niet echt aan de plot: Harry Bosch, geheel vrijwillig vervroegd met pensioen te gaan (in Stad van beenderen) kan het niet laten en gaat op speurtocht om de oplossing van een oude zaak te vinden. Het betreft de moord op een jonge zwarte productie-assistente en de verdwijning van twee miljoen dollar van de set van een film. Harry loopt uiteraard tegen problemen aan die hij niet gehad zou hebben als hij nog bij de politie was geweest. Aan de andere kant kan hij ook weer gebruik maken van het feit dat hij nu een ´gewone´ burger is. De politie-trucjes heeft hij echter nog niet afgeleerd.

Wat dit boek een ster gekost heeft, is het mijns inziens volkomen overbodige inlassen van een heel stuk geneuzel over het ´Al-Quaida´-gevaar in Amerika. Bweh! Politiek correct hoor, maar het verhaal had aan kracht en snelheid gewonnen als dit suffe extra plotje er niet in had gezeten.

Geheel onverwacht komt er dan aan het eind iemand in Bosch´ leven die hijzelf, maar ook de lezers niet verwacht hadden Ben benieuwd waar dit in het volgende boek toe moet leiden.