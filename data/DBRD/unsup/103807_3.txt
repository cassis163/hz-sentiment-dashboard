Ryder Carroll is de bedenker van de Bullet Journal, in de volksmond ook wel afgekort de BuJo genoemd. Hij besloot een boek te schrijven over hoe hij tot dit idee kwam, hoe je zelf een BuJo kan bijhouden en wat de voordelen zijn van een BuJo.

De cover is niet echt overtuigend. De zwarte achtergrond met witte letters en oranje stippen dagen niet direct uit om dit boek in een winkel op te pakken. Het oogt somber, wat een BuJo juist niet is.
Zodra ik het boek opensloeg, veranderde direct mijn mening. Inhoudelijk is dit boek afwisselend, creatief en BuJo-proof. Naast de gewone tekst is er regelmatig ruimte voor voorbeelden en typische BuJo-gebruiken.

Stap voor stap neemt Ryder Carroll de lezer mee in: hoe een BuJo te maken, wat het doel ervan is en hoe je overzichtelijk kan plannen. In de inleiding vertelt hij hoe hij tot deze manier van plannen kwam en waarom dit zo populair is geworden bij jong en oud.

Ikzelf heb wel eens een BuJo geprobeerd bij te houden, maar mijn niet al te creatieve geest liet mij in de steek. Waarom zou ik zelf alles inplannen in schema`s en kleuren, als ik een agenda heb?

De Bullet Journal Methode legt uit hoe de BuJo is ontstaan en welke voordelen het geeft. Ryder heeft zelf ADD (een aandachttekortstoornis). Een agenda of planner maakte al snel het geheel onoverzichtelijk voor hem. Door met kleuren en schemaâ€™s te werken, merkte hij dat hij in een oogopslag zicht had op wat hij nog moest doen, afspraken die hij had en belangrijke gebeurtenissen.

Wie nog geen BuJo heeft en twijfelt om deze te maken, moet echt dit boek lezen. Het is een boek dat wel even aandacht vereist qua aantal bladzijden. Het kent maar liefst 256 bladzijden die volstaan met informatie. Afsluitend is er een hoofdstuk met veel gestelde vragen. Dit kan makkelijk zijn als naslagwerk. Fijn is het register achterin het boek. Wil je specifiek iets opzoeken, dan is dit op deze wijze makkelijk na te zoeken.

Ik moet zeggen dat het boek een overdadig geheel is aan informatie. Het legt enerzijds stap voor stap uit hoe het is ontstaan en hoe je zelf aan de slag kan gaan, maar anderzijds is het wel heel veel voor juist een simpele manier van het plannen van je BuJo. Een BuJo is bedoeld om het geheel makkelijk en overzichtelijk te houden, dit miste ik af en toe wel in dit boek. Minder informatie had misschien meer overtuigd en meer overzicht gegeven.

De schrijfstijl en lay-out is prettig en de praktische voorbeelden helpen je om je eigen BuJo te starten of nog meer persoonlijk te maken. Of ik alsnog een BuJo begin weet ik niet. Mocht ik overstag gaan, dan zal ik de praktische voorbeelden zeker meenemen.
Ik geef het boek 3,5 sterren. Het is een duidelijk geschreven boek met heel veel informatie. Voor diegenen die weinig lezen, kan dit een minpunt zijn. Tip: op You-Tube is tevens veel informatie te vinden over het maken van een BuJo.

Gelezen voor het blog Indeboekenkast