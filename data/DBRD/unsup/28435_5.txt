Met dank aan A.W. Bruna Uitgevers voor het recensie-exemplaar.

Auteur: Jens Henrik Jensen

Vertaald door: Corry van Bree

Uitgever: A.W. Bruna Uitgevers

Aantal pagina’s: 494

Genre: Literaire Thriller / NUR 305

Verschijningsdatum: 21 maart 2017

Over de auteur:

Jens Henrik Jensen (1963), auteur en journalist, schreef al diverse thrillers voordat hij definitief doorbrak met De hondenmoorden, het eerste deel van zijn Oxen-trilogie. Met De schaduwmannen, het tweede boek over de getraumatiseerde oorlogsveteraan Niels Oxen, vestigde hij definitief zijn naam bij de top van de Deense thrillerschrijvers. De boeken van Jensen verschijnen in diverse Europese landen.

Bevroren vlammen ligt vanaf vandaag, 21 maart 2017 in de boekhandels!

( Bron: www.awbruna.nl )

Cover:

Wat een boek! Geweldige cover, geweldige uitvoering, geweldig formaat. Ben alleen al op het uiterlijk dolgelukkig met Oxen 3 in mijn kast!

Achterflap:

Voor zover iedereen weet is oorlogsveteraan Niels Oxen verongelukt op zee. In werkelijkheid bevindt hij zich op een eiland in de Zweedse archipel, waar hij het dilemma overpeinst dat voor hem ligt. Wanneer de leiders van het geheime netwerk Danehof ontdekken dat ze er niet in geslaagd zijn Oxen te doden, zullen ze een meedogenloze klopjacht starten om hun fout te herstellen. Als de politie erachter komt dat hij nog leeft, zal hij gearresteerd worden voor een moord die hij niet beging. Hoewel alle kansen zich tegen hem gekeerd lijken te hebben, besluit Oxen toch dat hij de confrontatie moet aangaan met degenen die de macht hebben. Doet hij dat niet, dan blijft hij zijn leven lang op de vlucht en zal hij nooit zijn zoontje terug kunnen zien.

Hij bundelt zijn krachten met Margrethe Franck, zijn voormalige partner bij de geheime dienst, en Axel Mossman, zijn vroegere baas. Hun gevecht tegen Danehof heeft voor hen alle drie monumentale gevolgen gehad. Ze kunnen alleen hun leven terugkrijgen door opnieuw de strijd aan te gaan met de schaduwmannen.

Maar hoe vecht je tegen een onzichtbare vijand?

Mening:

De hondenmoorden vond ik tof. De schaduwmannen vond ik ronduit geweldig dus de verwachtingsboog was hoog gespannen… De finale van de Oxen-trilogie….Ik kan dan ook bij voorbaat al wel verklappen: Wat een weergaloos boek is dit weer!

Jensen begint met Bevroren vlammen waar De schaduwmannen eindigde. Het grijpt voldoende terug om direct weer in het verhaal te zitten en het is dan ook ‘thuiskomen’. Heerlijk. Oxen en Franck, stomverbaasd lees je hoe ze verslagen hun leven leiden en de kop boven water houden. Tot je hart dat sprongetje maakt wanneer daar de beslissing komt dat de oorlog verklaard gaat worden. Oxen, Franck en Mossman komen op geweldige wijze weer op elkaars pad en slaan de handen weer ineen. Here we goooo!

Bereid je voor op een aardig complex verhaal met veel nieuwe en oude personages, met wendingen waar je U tegen zegt en waar je tot twijfelen gezet wordt. Deugt diegene nu wel of toch niet, of wat?? Politieke en zakelijke belangen, het criminele Danehof, het is een groot gesponnen web en de vraag is welke loei van een spin zich uiteindelijk zal laten zien. Zet hiertegenover the good guys, voeg daar spanning, harde actie, gedegen onderzoek aan toe en je bent verzekerd van urenlang leesplezier met af en toe een ‘taai’ stukje waarbij je als lezer continue uitgedaagd wordt.

Waarbij je telkens denkt: nu komen we in de buurt om het geheel te kunnen overzien. Dat denk je en dat denk je, want het geheel is pas op het einde compleet duidelijk en het plot is dan ook weergaloos te noemen. Werkelijk alles maar dan ook alles klopt en zijn echt alle lijntjes dan af nu?

Ja en nee. Ja, het is ongelooflijk wat een verhaal hier neergezet is en Jensen is tot in detail heer en meester. Nee, ondanks dat alles af is laat Jensen tòch nihil ruimte liggen om het verhaal te kunnen vervolgen. Hoe mooi is dat? Als lezer volledig voldaan en gelukkig een trilogie afsluiten en toch stiekem kunnen hopen….krijgen we ooit nog weer wat te horen over Oxen en Franck? Ik hou er zo van, ik was, ben en blijf een rasechte Oxenfan!

Conclusie:

Schrijfstijl: 4.5

Originaliteit: 4.5

Plot: 5

Psychologie: 4

Spanning: 4

Leesplezier: 4.5

Vier en halve sterren voor Bevroren vlammen.

Karin Meinen.