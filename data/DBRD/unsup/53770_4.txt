Aad Goedhart (1957) heeft meer dan dertig jaar als jeugdhulpverlener/gezinsvoogd bij verschillende instanties gewerkt. Aan het eind van zijn carrière besloot hij zijn twijfels over het gebruik van (vervangend) gezag binnen de justitiële jeugdhulpverlening te gebruiken voor een boek. Al schrijvende evolueerde het boek tot een thriller waarin fictie en feiten elkaar (ongemakkelijk) dicht naderen. ‘Ontferm u over ons’ is zijn thrillerdebuut. Goedhart woont en werkt in Rotterdam.

Jeugdhulpverlener Frank Maes wordt op een dag geconfronteerd met de woede van een oud-cliënt. Als hem duidelijk wordt wat de cliënten in het kindertehuis hebben moeten doorstaan, worden zijn schuldgevoelens weer opgerakeld. Is binnen de kinderbescherming het middel uithuisplaatsing niet erger dan de kwaal? Zo ja, hoeveel kinderen heeft hij dan in het ongeluk gestort? Wanneer er slachtoffers vallen en Franks dochtertje wordt ontvoerd moet hij alle zeilen bijzetten om zijn dochtertje te redden uit handen van een psychopaat.
Ferdinand Simoskie is een gefrustreerde inspecteur die bij de politie-eenheid waar hij werkt op een zijspoor ís gezet. Wanneer zijn hulp ineens ingeroepen wordt voor een moordzaak heeft hij zijn bedenkingen. Wie is degene die aan het moorden is en wat hebben de moorden met Frank en zijn dochtertje te maken? Simoskie’s hulp pakt echter anders uit dan gedacht…

Aad Goedhart heeft met ‘Ontferm u over ons’ een spannende thriller neergezet. De schrijfstijl van deze thriller is anders dan we gewend zijn, rauw en direct taalgebruik, maar dat past zeker bij het verhaal. Het boek leest daardoor niet minder prettig, maar menig lezer zal toch wel even moeten slikken.

‘Fuck jij met je g-grafkop, vuile kaaskop,’ kreunt Motherfucker. Hij probeert me in mijn gezicht te spugen, maar hij mist. De klodders belanden op de vloer. ‘Voor de laatste keer,’ grom ik, ‘wie heeft haar koud gemaakt? Ik weet dat jij dat weet.’ ‘Fuck paardenlul,’ gorgelt Mr. M.’

Goedhart gebruikt in zijn boek meerdere verhaallijnen die aan het eind allemaal bij elkaar komen, ze worden vanuit meerdere perspectieven belicht. De karakters zijn geen doorsnee-mensen te noemen. Het zijn gekke maffe en doorgedraaide personages die niet altijd geloofwaardig zijn. Simoskie is een politie-inspecteur die met zichzelf in de knoop zit. Hij drinkt, gebruikt drugs, en thuis loopt ook niet alles zoals het moet gaan. Frank heeft een gestoorde vader, is bij zijn vrouw weg en woont samen met zijn vriendin. Hij kampt met zijn schuldgevoelens ten opzichte van de uit huis geplaatste kinderen. De auteur heeft zeer gevoelige, aangrijpende thema’s in zijn boek gebruikt waaronder: seksueel kindermisbruik en uithuisplaatsing. De moorden en seksscènes worden uitvoerig benoemd, de auteur spaart zijn lezers niet. ‘Ontferm u over ons’ heeft een hoog spanningsgehalte, het sleept je mee en laat je op zijn tijd huiveren.

‘Ik ren de tuin uit met een martelende pijn in mijn heup. Toch loop ik door. Ik moet wel, hij zit me alweer op de hielen. Buiten is het nog steeds donker. Of is het alweer donker? Avond? Nacht? Hoelang ben ik al in zijn macht? Geen idee, maar ik ben uitgeput. Mijn benen willen niet meer, maar ik moet. Ik ren de straat uit. Over mijn schouder kijkend zie ik hem de verlaten straat opstormen. De lange bijl sleept over de klinkers waardoor de vonken in het rond springen. Hij loopt snel op me in. Als hij zich al zou laten tegenhouden, is er niemand om dat te doen. Ik moet hem voorblijven.’

‘Ontferm u over ons’ is een gruwelijk verhaal met een rauwe schrijfstijl, toch boeit het en zit er enorm veel spanning en onverwachtse wendingen in die ervoor zorgen dat je door blijft lezen.