Van de hand van de Noorse literair thrillerauteur Jo Nesbø is "Politie" alweer het 10e boek in zijn succesvolle reeks over rechercheur Harry Hole. De ondertitel "Harry Hole is terug" suggereert dat hij is weggeweest (dood), iets dat aan het einde van het voorgaande boek eigenlijk de enig logische conclusie van de lezer (ook ik trapte erin) leek. Het begin van Politie pakt verschillende achtergelaten draden weer op en lijkt hiermee een logisch vervolg op (het trieste einde van) het boek De Schim, maar verrassingen zijn het handelsmerk van Jo Nesbø i.c. Harry Hole , dus neemt het verhaal al snel een bijzondere wending.
Harry Hole voor de 2e keer dood, nu echt? Nesbø's (anti)held Harry Hole houdt je bezig, elk boek weer.

In het eerste, ongeveer derde, gedeelte van het boek, is vrijwel alleen een hoofdrol weggelegd voor enkele van Harry's -nog levende- kompanen, die starten met een ingewikkeld onderzoek naar een seriemoordenaar die het voorzien heeft op politieagenten, maar zoals gebruikelijk zullen ook nu niet al die sympathieke hoofdrolspelers het einde van het verhaal meemaken.
Als de link met oude moorden in Oslo ontdekt wordt zijn er, zoals een Jo Nesbø waardig, allerlei sporen en verdachten, maar zoals bij Jo Nesbø gebruikelijk, komt de werkelijke dader pas heel laat te voorschijn.
Weer een ijzersterke Nesbø die je ook nu weer constant op het verkeerde been zet. Al lezend denk je op onderdelen dat je een beeld krijgt van de dader of zelfs weet "wat er aan de hand is" en waar het verhaal naartoe gaat, maar vaak blijkt dat die ideeën, net als altijd, niet leiden tot dat punt waar jij denkt dat het in het verhaal heengaat. Nesbø is nu eenmaal een meester in het scheppen van verwarring, spinnen van webben van gebeurtenissen en sporen en het fraai beschrijven van situaties. Het onverwachte einde beloofd door een gebeurtenis overigens eigenlijk al weer een volgend boek. En ik zie er zeker naar uit!

Enig minpuntje …………………… Vreemd en jammer dat de uitgever (Cargo) ervoor gekozen heeft om het formaat van Politie hoger en breder te maken dan alle voorgaande 9 delen. Staat nu een beetje raar in de boekenkast. Misschien aandachtspuntje om volgende delen dan wel hetzelfde formaat te geven als deze laatste en niet weer terug te gaan naar het oude formaat om zo een "bult" in de rij te voorkomen.