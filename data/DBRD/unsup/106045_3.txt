Je bent in je eigen huis, en gaat gewoon je gang zoals je gewend bent. Wat je niet weet is dat je gezien wordt. Iemand observeert je al weken, zo niet maanden. Op een avond plaatst deze persoon een filmpje van je gewoontes op YouTube, maar niemand weet wie je bent of waar je woont totdat je gevonden wordt, gruwelijk om het leven gebracht. Na de eerste moord doet de politie haar best om de race tegen de klok te winnen maar helaas kunnen ook zij niet voorkomen dat er meer slachtoffers vallen. Joona Linna is eigenlijk de man die ze nodig hebben, maar hij is verdwenen en zou zelfmoord hebben gepleegd, dus wat nu?

Spanning, dat voel je door het hele boek heen, met een ontknoping ontstaan uit pure waanzin, gebaseerd op één van 's werelds oudste motieven. Welke dat is, tja lees het boek maar ;)

Toch heeft het een groot minpunt: de escalatie van Joona Linna. Het is echt veel te veel van het goede. Eigengereidheid hoort bij een dergelijk karakter, maar om het zo te laten ontsporen, dat maakt het hele karakter zo ongeloofwaardig dat het gaat irriteren. Jammer en absoluut onnodig. Joona Linna zou zeker gemist worden wanneer hij volledig vervangen zou worden door een ander karakter maar laat Joona de eigengereide man blijven die hij is, in plaats van het ongeleide projectiel dat hij in Stalker is geworden.

Het boek heeft voor het overgrote deel een goede waardering van 4 punten verdiend maar Joona's karakter haalt het naar beneden naar 3.