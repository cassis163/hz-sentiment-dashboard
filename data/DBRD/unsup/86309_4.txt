Met dank aan uitgeverij Ambo/Anthos voor dit recensie-exemplaar

Op de terugweg van hun skivakantie maken Finn en Layla een korte tussenstop bij een benzinestation. Wanneer Finn terugkeert van het toilet blijkt Layla verdwenen te zijn. Hierop wordt Finn aanvankelijk beschuldigd van moord op Layla, maar er zijn geen bewijzen en er is ook geen corpus delicti. In de jaren die volgen probeert Finn er terug bovenop te komen en na een zware depressie gaat hij opnieuw aan de slag. Op deze manier probeert hij zijn leven weer op te bouwen.

Twaalf jaar later heeft hij een relatie met Ellen, Layla’s zus. Na ongeveer een jaar wil hij zich eindelijk terug settelen en vraagt haar ten huwelijk. Maar net nu vindt Ellen iets dat hen weer aan het verleden herinnert. Zal hun relatie dat wel overleven? Is Layla terug? Is er iemand die een spelletje met hen speelt?


B.A. Paris is bekend van Achter gesloten deuren en Gebroken, beide zeer populaire thrillers. Haar boeken zijn zeker origineel te noemen, het zijn niet de traditionele thrillers, waarin er een moord gepleegd wordt en een of andere inspecteur op onderzoek gaat. Bij B.A. Paris wordt er steeds op een andere manier een misdaad gepleegd waardoor lezers telkens op een verkeerd spoor gezet worden. Ik heb enkel Achter gesloten deuren reeds gelezen en enorm van het verhaal genoten, hoewel ik het nogal moeilijk had met de schrijfstijl. En net zoals in haar voorgaande boeken is Breng me terug opnieuw een spannende en originele thriller, waarbij je als lezer de plot totaal niet kunt zien aankomen.

In een eerste deel van het verhaal wordt alles verteld vanuit het perspectief van Finn, via flashbacks wordt er afwisselend gesprongen van het heden naar twaalf jaar geleden, toen Layla verdween. In een tweede deel zijn afwisselend Layla en Finn aan het woord. Op deze manier leer je de personages wel goed kennen en weet je wat er in hen omgaat. De auteur heeft een eenvoudige, oppervlakkige schrijfstijl, soms mis ik dan ook wat meer diepgang in de personages, maar dit kan wel eens opzettelijk zo zijn om geen spoilers te verklappen.

Het verhaal speelt een zins begoochelend spelletje met zijn lezers, niets is wat het lijkt en na het lezen zal je zeker nooit meer op dezelfde manier naar de kleine matroesjka-poppetjes kijken… ! Meerdere keren zat ik dan ook op het verkeerde spoor, dus spanning verzekerd! Het boek leest bovendien als een trein, in geen tijd had ik het uitgelezen. Ik ben dan ook zeker benieuwd naar de komende boeken van deze auteur, en vooral met welk kronkels zij dan de lezer zal verrassen.

Breng me terug is zeker een aanrader voor de thrillerfans die eens iets anders willen dan de bekende klassieke thrillers, maar ook andere lezers die eens iets spannends willen lezen zullen dit boek goed vinden. Het verhaal is weer top, maar de schrijfstijl vond ik iets te oppervlakkig. Daarom krijgt dit boek een score van 4 sterren.