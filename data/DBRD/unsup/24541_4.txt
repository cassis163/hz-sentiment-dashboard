Via de thrillergroep van Facebook ken ik een aantal auteurs van boeken. Ik had Bart Debbaut beloofd één van zijn boeken eens te lezen en het is me niet tegengevallen. Ik ga vast nog meer boeken uit de serie lezen. 'De Facebookmoorden' van Bart Debbaut is de derde thriller met het speurdersduo John Leyssens en Mieke Van Cattendyck in de hoofdrollen. Zijn debuutthriller verscheen in 2008. Hij werkte toen als bankier en schreef diverse artikelen voor tijdschriften. Nu heeft hij een modezaak. Schrijven is voor Bart een passie geworden. 'De Facebookmoorden' werd tot de beste Nederlandstalige thriller van het jaar (2010) verkozen op Thrillerboek.nl. De twee eerste boeken heb ik nog niet gelezen, maar ik kon me goed inleven in beide hoofdpersonen. Inmiddels heeft Bart alweer een paar boeken aan de serie toegevoegd. Het laatste deel Cold Case is heel goed ontvangen.

Hans Devriendt is getrouwd met Ilse, heeft twee dochters en werkt in een cultureel centrum, een doodgewone man dus. Wanneer Hans Devriendt op een bruiloftsfeest iemand uit het verleden herkent, komen er allerlei herinneringen boven, zodat bij hem de stoppen doorslaan. Hij wordt erdoor aangezet om alsnog wraak te nemen, bloedige wraak. Hij maakt een Facebookpagina aan, waarop hij zijn plannen uit de doeken doet: "Wraak is de enige uitweg", zo is de naam van de groep. Al snel heeft hij veel volgers die zijn doen en laten gespannen volgen, waaronder de politie. Hij vindt, dat hij er het recht toe heeft om deze moorden te plegen en vindt zichzelf geen gewone moordenaar. Als de eerste dode valt, beseft John Leyssens, hoofdrechercheur van de federale politie in Leuven, de ernst van de zaak. De Computer Crime Unit moet de Facebookpagina traceren, maar dat blijkt nog niet zo simpel. Als even later ook een tweede en een derde slachtoffer vallen, moeten Leyssens en Van Cattendyck er een tandje bijdoen om de zaak te onderzoeken. Elk slachtoffer wordt zorgvuldig uitgekozen en op een welbepaalde manier vermoord en verminkt. Op die manier wil Hans Devriendt iets duidelijk maken.

Bart Debbaut heeft een prettige en vlotte schrijfstijl waardoor het boek gemakkelijk leest. Het verhaal, zowel als het thema is actueel en wordt uit verschillende perspectieven verteld, vanuit de dader en vanuit de politie. De spanning wordt goed opgebouwd. De hoofdpersonen John Leyssens en Mieke Van Cattendyck zijn sympathiek en de karakters zijn goed uitgewerkt. Hun persoonlijke omstandigheden en onderlinge relatie wordt goed beschreven. De dialogen zijn vlot en er zit een goede verhaallijn in met een origineel plot. Er zit voldoende diepgang in de verschillende personages, ook in de dader. Je krijgt sympathie voor hem, omdat hij eerst slachtoffer was. Het thema is kindermisbruik, waar je vandaag de dag nog steeds veel over hoort in de media. Aan het eind van het boek staat, dat Hans Devriendt een prijsvraag gewonnen heeft en daarom zijn naam mag lenen aan de moordenaar. Grappig, dat je hem af en toe tegenkomt in de thrillergroep op Facebook. Ook heeft Bart voor zijn presentaties van zijn boeken beroemde mensen uitgenodigd om het boek te promoten. Dat doet hij erg goed. Voorin het boek staat een haiku van Europees president Herman Van Rompuy. Je kunt ook een filmpje op Youtube vinden. 'De Facebookmoorden' was voor mij een goede kennismaking met Bart Debbaut en een aanrader voor wie van spannende thrillers houdt.