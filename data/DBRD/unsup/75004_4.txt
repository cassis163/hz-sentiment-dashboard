Na een spannende proloog starten we met het eerste hoofdstuk waarin Leona Lindberg terugkijkt op haar verleden en zich beseft dat maar weinig mensen weten wie ze echt is, dit trekt je meteen in het verhaal:
'Dat ik het doorsnee eerzame, burgerlijke bestaan had afgezworen. Dat ik er mee was opgehouden het anderen naar de zin te maken en was begonnen met leven. Echt. Zonder vangnet. Ik had veel opgeofferd en grenzen overschreden die slechts weinigen over gingen. Maar dat was nodig geweest om geen leven vol leugens te leiden.'

Haar zoon Benjamin is overleden in Engeland na een ingewikkelde darmoperatie. Ze kan er door haar enorme verdriet niet zijn voor Peter, haar echtgenoot. Beatrice, hun dochter krijgt ook niet de aandacht van Leona die deze nodig heeft, ze is gewoon niet in staat om die te geven. Uiteindelijk bloedt hun huwelijk dood.

Steeds wordt ze herinnerd aan de nadelen van het ontvangen van een prijs voor de beste rechercheursinzet, een halfjaar eerder. De ironie van dit verhaal is dat ze deze prijs kreeg voor het doodschieten van een man die verwacht werd van misdaden waar ze zelf achter zat.
Ze wordt ingezet bij het onderzoek naar een man die een bom tot ontploffing heeft gebracht voor het Zweedse parlementsgebouw. Blijkbaar heeft deze man naar haar gevraagd in het ziekenhuis waar hij zwaargewond ligt. Niemand anders mag hem vragen stellen, alleen Leona. Waarom?
Dit geeft een beetje weer waar de lezer mee te maken krijgt in dit boek.
Niets is wat het lijkt.

Met haar privé-leven schiet het ook niet echt op omdat de dromen over hun zoon Benjamin haar blijven achtervolgen. Dat is niet het enige wat haar achtervolgt; een schuldeiser weet niet van wijken en Leona bedenkt een manier om meer geld te verdienen dan wat haar bijbaantje als topcrimineel haar oplevert. Ze start een 'bedrijf'.

Helaas kan ze met geen mogelijkheid Aimi, haar therapeute álles vertellen.
Het zou heerlijk zijn als dat wel kon! Ze bezoekt Aimi omdat deze probeert haar het verlies van hun zoon Benjamin en het einde van hun huwelijk te laten verwerken. Bovendien moet ze de kracht vinden om een goede moeder voor Beatrice te zijn.
Aimi zou niet begrijpen dat deze geëerde politievrouw en rechercheur een bedrijfje met een businessconcept heeft om tegen betaling haar 'leerlingen' te onderwijzen hoe je misdrijven pleegt zonder te worden gepakt, en dit te doen zonder ook maar iemand te verwonden.

De opbrengst van de overval op het geldtransport moet genoeg zijn om een nieuw leven te beginnen.
Maar dat kan ze niet alleen, daar heeft ze hulp bij nodig. Hoe vindt ze deze mededaders zonder zelf ontdekt te worden. Wie komen daar voor in aanmerking? Juist... daar spelen haar 'leerlingen' een rol in.
Leona weet niet of deze heuse misdadigers te vertrouwen zijn, want niet iedereen schijnt te zijn zoals hij voorgaf te zijn. Maar toch geeft ze opdracht tot actie!
Hoe zal dit voor aflopen?

De personages zijn duidelijk beschreven zodat je geen moeite hebt ze in hun verhaallijn te volgen. Op een bepaald moment denk je dat je alles weet, maar dat neemt niet weg dat je nog voor een flinke verrassing komt te staan.
De wisselende verhaallijnen nemen je mee in een ijskoud verhaal over dood en leven, over hoop en wanhoop, over hoge toppen maar vooral over de vele diepe dalen waar Leona doorheen moet om verder te kunnen leven. Zal ze vinden wat ze zoekt en kan ze leven met wat ze doet? Maar bovenal vraag ik me af: wat zijn haar grenzen?Zal ze vinden wat ze zoekt en kan ze leven met wat ze doet en bovenal vraag ik me af: wat zijn haar grenzen?

Graag lees ik in een volgend deel meer over deze bijzondere en verrassende Leona om te zien hoe het haar zal vergaan in haar verdere leven. Ik vind het jammer dat ik haar niet eerder heb leren kennen.