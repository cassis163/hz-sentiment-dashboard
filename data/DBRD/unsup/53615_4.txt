'Er zijn veel meer waarheden dan die wij menen te zien!'

Het ongeluk met een taxi waarbij twee jonge mensen om het leven komen,

het politieonderzoek: ‘gaat het hier om een ongeluk of is er moord in het spel?’,

de taxichauffeur die iets vreemds zag in zijn achteruitkijkspiegel,

de onderzoeker die een poging waagt om de laatste veertig weken uit het leven van het jonge koppel te reconstrueren: 'waren Rovena en Besfort geliefden of ging het om een zakelijke relatie en was Rovena niet meer dan een callgirl?'

De Albanese auteur Ismail Kadare verweeft in zijn roman "Het ongeluk" het ongewone liefdesverhaal van Besfort en Rovena met de politieke gebeurtenissen in post-communistisch Albanië. Macht en onmacht staan daarbij centraal Ook oude mythen en verhalen zoals de tragische liefde van 'Orpheus en Euredice' en een hoofdstuk uit 'Don Quichote' van Cervantes krijgen een nieuwe interpretatie mee, het bewijs van hun tijdloze karakter.

Dit is geen eenvoudig boek. Het leest bedrieglijk vlot, maar het is niet makkelijk om greep te krijgen op het geheel. Enerzijds is er het verspringen in tijd, ruimte en vertelperspectief. Kadare speelt ook met de stijlkenmerken. Het ene moment heb je het gevoel dat je terechtgekomen bent in een politieke thriller, dan weer een klassieke detective, een liefdesverhaal, een erotische roman en dit alles verweven in een allegorisch sprookje. Ismail Kadare heeft in elk geval opnieuw een schitterend boek geschreven, deze keer over de ongrijpbaarheid van de liefde en over de ‘waarheid’ die vaak niet is wat ze lijkt. Een complexe, moeilijk ontrafelbare, maar boeiende puzzel, die je niet snel even uitleest!

Ismail Kadare woont afwisselend in Tirana en Parijs. Hij schreef veel sterke romans, waarin je indirect veel te weten komt over legenden en tradities van de Balkan en over de mechanismen van dictatoriale regimes, waarbij hij om censuur te omzeilen vaak naar het Ottomaanse rijk verwijst. ‘Kroniek van een stenen stad’ is nog altijd één van de mooiste boeken die ik ooit gelezen heb. Lees ook "Leven, spel en dood van Florian Mazrek" of "Een breuk in april" dat handelt over de traditie van bloedwraak en verfilmd werd als "Behind the sun" door de Braziliaanse regisseur Walter Salles, die o.a. succes oogstte met "The motorcycle diaries", een film over de jonge Che Guevara.