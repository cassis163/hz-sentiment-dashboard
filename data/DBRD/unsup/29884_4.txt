Nina heeft een intens warme band met haar oma Emma. Dit komt omdat haar moeder al jong is overleden en vader Boudewijn een ambitieus politicus is die zijn spaarzame tijd aan zijn tweede vrouw en halfzusje van Nina heeft besteed. Er is dus weinig contact terwijl Nina het echt wel probeert. Maar ja, zoiets moet wel van twee kanten komen natuurlijk. Met de vrouw van haar vader heeft ze geen echte klik en haar halfzusje is een verwend nest. Emma is dus eigenlijk de enige vaste factor in haar leven. De schrik slaat haar dan ook om het hart wanneer ze bij haar geliefde oma binnenkomt en haar ziet liggen op de grond. De oude vrouw is dood. Nina raakt in paniek maar weet intu√Øtief dat de verdenkingen die worden geuit niet de juiste kunnen zijn. Ze gaat op zoek naar de dader en krijgt daarbij onverwacht hulp.

'In de familie' is een verrassende thriller, dat mag gezegd worden. Spannend, vlot en de schrijfstijl is heerlijk. Spijker heeft dit allemaal weten te combineren met een aannemelijke verhaallijn en sterke personages. Het verhaal is geloofwaardig genoeg om je de kriebels te bezorgen. In grote lijnen gaat het vooral om vertrouwen, (misplaatste) ambities en macht.

Het boek leest snel, de auteur heeft een lekkere schrijfstijl. Ze gebruikt korte hoofdstukken waardoor er een snelle opvolging is van de verhaallijn. Daardoor blijf je getriggerd om te blijven lezen. De spanningsopbouw is heel erg goed en zelfs misleidend. Je meent te denken hoe de vork in de steel zit maar dat is dus niet zo. De plot is dan ook behoorlijk verrassend te noemen. Ondanks dat het verhaal zich afspeelt in de 'upper class' van onze samenleving en dat het politiek getint is doet het verre van saai aan. De politieke lading is niet overdreven maar net genoeg om de lading te dekken. Het gaat vooral om het gevoel van rechtvaardigheid dat de boventoon voert. De kans is dan ook groot dat er een gevoel van sympathie ontstaat voor Nina. Zelfs Marsala en Lars weten te verrassen.

Wat ook zorgt dat je blijft lezen is de intrigerende samenstelling van de familie Satijn. Er speelt van alles, iedereen heeft wel een reden om iets te doen dat niet door de beugel kan. Zo is Nina's stiefmoeder Marsala allesbehalve gelukkig en zoekt manieren om weer de erkenning te krijgen waar ze naar hunkert. Boudewijn heeft zijn pijlen gericht op het ministerschap en vergeet hierbij alles en iedereen. De assistent van Boudewijn, Lars, is een ambitieus mannetje en hij bewondert zijn baas. Hij leert Nina kennen en dan komt alles in een totaal anders perspectief te staan. En dan is daar tot slot Valentijn. Stuk voor stuk zijn het fascinerende personages die allemaal een motief lijken te hebben. Spijker weet tot het uiterste einde de spanning hoog te houden en geeft niets prijs. Ze triggert alleen maar.

'In de familie' heeft aangenaam verrast. Helaas was het dan ook zo uit. Dat is altijd zo jammer van een lekker boek. De plot blijft best lang bij je, die heeft dus indruk achtergelaten. Nu is het wachten waar Joyce Spijker na dit thrillerdebuut nog meer mee op de proppen gaat komen.

4 dikke sterren voor "In de familie"