Het omslag valt met de deur in huis: de abstracte vagina maakt al snel duidelijk dat dit boek over vrouwen en hun lichaam gaat. De duidelijk aanwezige titel vertelt ons dat ze vreemdgaan. Wie begint aan dit boek maakt kennis met Bibi die een one night stand heeft in een hotel. Dat ze getrouwd is met een zorgzame man en twee kinderen heeft, houdt haar hierin niet tegen. Een tijdje later bekent een vriendin dat ze vreemdgaat en ook de rest van het viertal geeft toe met een andere man het bed te (willen) delen. Volgens de vrouwen ligt dit niet zozeer aan henzelf, maar aan de hormoonveranderingen van de naderende overgang. Naar aanleiding hiervan richten ze de club op van vrouwen die vreemdgaan. Ze stellen vier regels op: niet vertellen, niet met bekenden, niet bij je man weggaan en niet verliefd worden. Maar kunnen deze vrouwen overspel plegen en zich aan deze regels houden?

Wieke van Oordt (1967) is neerlandica en kinderboekenschrijfster. Met Vrouwen die vreemdgaan maakt ze een enorme sprong door een boek voor volwassenen te schrijven met een seksueel thema, namelijk het hoge libido dat vrouwen krijgen in de periode rond hun overgang. In toegankelijk taal, met herkenbare personages en een vleug humor kaart ze dit taboe aan. Zo zijn de meeste vrouwen in deze roman gewoon gelukkig getrouwd, hebben een gezin en maken ze carri√®re. Maar bovenal zitten ze in een sleur van vijftigste verjaardagsfeestjes en huwelijksjubilea, terwijl ze Sarah zelf ook zien naderen.

Ondanks dat deze roman vermakelijk is geschreven, blijft het verhaal oppervlakkig. De vriendinnen hebben stuk voor stuk een ander karakter, maar ze zouden zo je buurvrouw kunnen zijn. Daarnaast wordt er in het boek vooral gesproken over het vreemdgaan. Hierbij komen weinig details aan bod. Het draait meer om of het is gebeurd, met wat voor een soort man en waar. Alleen Bibi geeft zich als ik-personage meer bloot dan de rest. Toch lijkt het ook bij haar alsof er bepaalde geheimen moeten blijven voor de buitenwereld en de lezer, waardoor de diepgang regelmatig ontbreekt.

Vrouwen die vreemdgaan is een roman met een interessant thema dat helaas aan de oppervlakte blijft. Het verhaal bestaat vooral uit de persoonlijke ervaringen van Bibi en daarnaast de samenvattingen van het vreemdgaan die de vriendinnen met elkaar bespreken. Hierdoor draait het boek uiteindelijk meer om het doorbreken van sleur in zijn algemeen dan om het doorbreken van het taboe rondom vrouwen die vreemdgaan. Dat is jammer, maar door de grappige momenten zorgt dit boek toch voor een aantal uren vermaak.