Het eerste wat opvalt bij het openslaan van Suikervrij is de vormgeving. Op de linker bladzijde staat een foto van alle ingrediënten en daaronder een lijstje met die ingrediënten. Rechts is een foto te zien van het resultaat en daaronder staat de bereidingswijze. Het servies is wit of transparant, de styling zonder verdere opsmuk. Prachtig! Deze vormgeving is niet uniek voor dit kookboek. Bij uitgeverij Becht Lifestyle verschenen eerder al Groene sapjes, Meer groene sapjes, Eiwitrijk en Salad in a jar in ditzelfde mooie jasje gestoken.  

Het kookboek belooft 65 recepten zonder suiker. In de inleiding legt Sue Quinn uit waarom suiker slecht is voor de gezondheid, noemt ze zo’n 60 benamingen voor suiker die op voedingsetiketten staan en vertelt ze welke voedingsmiddelen het beste vermeden kunnen worden. Ook geeft ze tips hoe geraffineerde suiker in de keuken te vervangen is. Daarna volgen de recepten. Van basisrecepten voor tomatenketchup en mayonaise tot ontbijtrecepten voor wentelteefjes. Bij de tussendoortjes staan recepten voor onder meer energierepen en appelchips. Ook geeft Quinn recepten voor gebak zonder suiker zoals verschillende soorten muffins, koekjes en scones.  

De recepten zijn eenvoudig te maken. Minder ervaren koks zullen goed uit de voeten kunnen met Suikervrij. De ervaren kok zal het boek waarschijnlijk vooral ter inspiratie gebruiken en bekijken hoe Quinn het suikervrij koken en bakken aanpakt. Quinn maakt gebruik van gewone ingrediënten, die iedereen in huis heeft, dan wel in de gemiddelde supermarkt kan kopen. En dat is een verademing, een boek zonder superfoods. Niet eerst langs verschillende biologische winkels om ingrediënten in huis te halen die na het maken van dat ene gerecht verder ongebruikt in de kast blijven staan.  

De afgelopen maanden was er een grote hausse aan kookboeken die allemaal suikervrij koken dan wel bakken beloofden. Over het algemeen wordt met suikervrij bakken en koken bedoeld dat de recepten zonder geraffineerde suiker zijn bereid. De gewenste zoete smaak wordt dan bereikt door dadels, agavesiroop, honing, palmsuiker en andere ‘gezonde’ suikervervangers toe te voegen. In de praktijk bevatten deze suikervervangers ook veel suiker. Het ‘gezonde’ zit ‘m in de aanwezigheid van vezels, vitamines en mineralen. Sue Quinn heeft in Suikervrij uit deze groep suikervervangers enkel de dadels opgenomen. Daarnaast maakt ze gebruik van onder meer ongezoete appelmoes, geprakte banaan, kaneel en vanille.  

Cheesecake
voor 4 personen
bereidingstijd 20 minuten, plus 2 uur rusttijd

Ingrediënten
80 g havervlokken
60 g verse dadels, zonder pit
80 g gemalen amandelen
3 eetlepels gesmolten kokosvet
1 snufje zout
280 g roomkaas
2 theelepels vanille-extract
250 ml crème fraîche
280 g ongezoete bessenjam (blz. 28) of een andere jam
1 handje blauwe bessen of bosbessen

Doe de havervlokken in de keukenmachine en laat de keukenmachine draaien totdat je een poederachtige substantie hebt gekregen. Voeg de dadels, de amandelen, het kokosvet en het zout toe en laat de machine weer draaien totdat alle ingrediënten een goed gemengd geheel vormen. Verdeel het mengsel over 4 cheesecakevormpjes van 10 cm doorsnede (of een springvorm van 20 cm doorsnede) en strijk ze glad met de bolle kant van een lepel. Zet ze in de koelkast. Klop intussen de roomkaas, het vanille-extract en de crème fraîche tot een dikke room. Spreid deze uit op de onderkant van de cheesecake en laat 2 uur in de koelkast opstijven. Garneer de cheesecake vlak voor het serveren met de bessenjam en leg de blauwe bessen daarop. Haal ze uit de vorm(pjes) en serveer meteen.  

Een simpeler recept voor cheesecake kan er bijna niet bestaan. Over het algemeen krijgt de vulling van een cheesecake stevigheid door of gelatine te gebruiken als de cheesecake niet gebakken wordt en eieren als deze wel gebakken wordt. Dit recept is zowel zonder gelatine als eieren.  

Hier ging het mis: toen de cheesecake uit de vorm werd gehaald en aangesneden. Een lawine van de vulling was het gevolg. De smaak was er overigens niet minder om. De volgende keer wordt de cheesecake gewoon weer gebakken (met eieren door de vulling geklopt) zoals een echte traditionele New York cheesecake, maar dan zonder suiker. De amandelen waren een goede toevoeging aan de bodem, die gewoonlijk van koekkruimels wordt gemaakt. Zij gaven een knapperige beet en een lichtzoete smaak.  

Het boek maakt de belofte van het omslag waar: 65 recepten zonder suiker. De recepten zijn goed maakbaar, met ingrediënten die goed verkrijgbaar zijn. Alles ziet er mooi en lekker uit. Suikervrij is een goede toevoeging aan de plank ‘koken zonder suiker’-boeken, omdat de recepten echt zonder toegevoegde suiker zijn.  

Het is echter jammer dat Quinn hier stopt. Niet alleen toegevoegde suikers kunnen een slechte invloed hebben op de gezondheid. Ook van andere ‘snelle suikers’, zoals witte tarwebloem, witte rijst, witte pasta, aardappelen en mais wordt dit gezegd. Sue Quinn laat dit geheel buiten beschouwing. Redelijk wat recepten bevatten witte (geraffineerde) bloem. Daarnaast geeft ze recepten die ingrediënten bevatten waarvan het volgens haar beter is om die niet zo vaak te eten of drinken. Zo zegt ze in de inleiding dat het beter is om de inname van vruchtensap te beperken vanwege het hoge (fruit)suikergehalte. Toch staan er recepten voor smoothies in het boek waarbij het fruit tot sap wordt gepureerd. Ook bevat de jam een grote hoeveelheid vruchtensap.  

Desondanks is Suikervrij zeker de moeite van het aanschaffen waard als je overweegt om voor korte of langere tijd minder of geen suiker te gebruiken. Al was het maar omdat alles er zo lekker uitziet!