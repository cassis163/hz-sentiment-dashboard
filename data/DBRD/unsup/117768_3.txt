Catherine Ravenscroft ontvangt op een dag een boek met een wel heel herkenbaar verhaal. Een geheim dat zij al jaren met zich meedraagt wordt hierin beschreven. Maar niemand wist hiervan, dacht ze. Catherine krijgt het heel moeilijk en vindt het moeilijk om met haar echtgenoot en zoon –probleemkind- hierover te praten. Wanneer ze te weten komt dat het personage in het boek, gebaseerd op haar, zal sterven slaat de paniek toe.

Zowel de titel “Het boek over jou” als de korte inhoud geven de lezer de indruk dat het boek over hoofdpersonage Catherine een grote rol zal spelen in dit verhaal. Tijdens het lezen blijkt dit boek echter niet zo vaak aan bod te komen. Het is eerder een inleiding tot de rest van het verhaal, maar speelt niet zo’n belangrijke rol.

Spijtig genoeg maken verkeerde verwachtingen dit boek op sommige punten teleurstellend. Na het lezen van de korte inhoud denk je dat Catherine achtervolgd zal worden door de gestoorde auteur, die het boek over haar schreef. Maar deze spanning is niet in het boek terug te vinden.

Het boek over jou is wel een origineel verhaal dat de lezer, soms tot vervelens toe, op het verkeerde spoor zet. In de eerste hoofdstukken denk je steeds dat je ongeveer begrijpt wie de personages zijn en wat er kan gebeurd zijn. Maar de auteur blijkt andere plannen te hebben en laat de lezer nog even in het ongewisse. In dit stuk is het soms even doorbijten en vooral doorlezen, om meer te weten te komen over het grote geheim van Catherine.

Pas in de laatste hoofdstukken kom je echt te weten wat er vroeger gebeurd is en waarom Catherine hierover nooit heeft willen praten. Op dit moment voelt het dan ook aan alsof de lezer alle informatie snel moet krijgen en verwerken, en werd de climax niet grondig uitgewerkt .

Toch brengt Het boek over jou een origineel verhaal dat de lezer vaak op het verkeerde spoor zet. Een echte thriller met veel spannende momenten is dit niet. Wel een vlot geschreven verhaal met vele geheimen. Lees het boek echter zonder specifieke verwachtingen en ga niet af op de korte inhoud, want die kan je een verkeerd beeld geven.