Wanneer de ziekelijke dochter van vooraanstaand psychiater Viktor Larenz vermist raakt is hij de wanhoop nabij. Hij stelt alles in het werk om er achter te komen wat er gebeurd is, maar het leidt allemaal tot niets. Hij trekt zich terug in zijn vakantiehuisje op Parkum. Hier komt een vrouw bij hem aankloppen die zich als patiënte opdringt. In eerste instantie weigert hij maar alles wat zij verteld lijkt griezelig veel op Josy's verhaal en hij raakt geïntrigeerd. Heeft hij eindelijk de ontknoping van Josy's verdwijning in handen, of is de waarheid toch anders dan hij in zijn stoutste dromen ooit had kunnen vermoeden?

Dit boek heb ik bijna in een adem uitgelezen. Eerst had ik wat mijn twijfels maar toen het boek me eenmaal pakte werd ik er helemaal in meegezogen. Heel leesbaar met prettig korte hoofdstukken waarbij je je al snel afvraagt waar de grens tussen zin en waanzin ligt, en een plot dat prachtig in elkaar zit, maar je ook wel een beetje weemoedig maakt. Een boek dat je nog lang bij zal blijven.