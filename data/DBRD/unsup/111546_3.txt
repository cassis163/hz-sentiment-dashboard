Als je van een boek houdt, waarin een held van de oude stempel voorkomt, die problemen moeiteloos schijnt op te lossen (met een prima humeur), die tegenstanders even moeiteloos uit de weg ruimt, die puzzels oplost, die niemand anders kan oplossen, die vrouwen ziet als voorwerpen voor in bed - ze moeten mooi zijn en zich op de achtergrond bewegen, liefst met zo weinig mogelijk kleren aan -, dan is dit een boek dat je zeker moet lezen.
Tot nu toe had ik altijd grote bogen gemaakt om de boeken van Clive Cussler, maar toen een kennis van me vertelde, dat ze toch echt de moeite wel waard waren, probeerde ik dit eerste deel van de Dirk Pitt serie. Mijn vooroordeel bleek niet fout: teveel testosteron naar mijn smaak.
Een atoomonderzeeër verdwijnt, Pitt vindt het logboek als hij op een strand in Hawaï ligt. Hij moet daarvoor nog wel een beetje moeite doen, maar ach: dat vult weer een aantal bladzijden.
Hij levert het logboek in bij de marine en wordt gelijk ingeschakeld bij de speurtocht naar de Starbuck, de verdwenen onderzeeër.