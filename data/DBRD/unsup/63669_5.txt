Ik was zo enthousiast over ‘Drie vrienden, een huis (en een klusjesman)‘ van Astrid Harrewijn dat ik eigenlijk gelijk door wilde met ‘Daar heb je vrienden voor’. Maar daar moest ik dus nog even op wachten. Dit boek kwam binnen en ik ben er echt bijna gelijk in begonnen, want ik kon echt niet wachten.

Eenmaal begonnen, moest ik na een paar pagina’s al hardop lachen. En dat bleef zo, het gehele boek door. Er moet echt een sticker komen voor op dit boek met daarop ‘Niet lezen in het openbaar’, want het is op momenten zo onwijs grappig. Daarnaast voelde het voor mij constant als een herkenning. Niet per se het feit dat Joost een kind wil (daar heb ik totaal geen behoefte aan!), maar meer het feit dat het in Rome en Amsterdam afspeelt, Joost is een behoorlijke nerd en daarnaast herkende ik mezelf ook wel in hem.

‘Daar heb je vrienden voor’ is eigenlijk precies Femke in boekvorm. Ik kan er niets anders van maken, het is echt een boek voor mij. Ik heb weer ontzettend genoten, hardop gelachen en ook stiekem wel even een traantje weggepinkt. Astrid Harrewijn is een zeer getalenteerde schrijfster die wat mij betreft gewoon elke maand een boek uit mag brengen, ik lees het wel!

Alleen maar lof voor ‘Daar heb je vrienden voor’ van Astrid Harrewijn. Dit is het perfecte ‘Femke-boek’, waarbij kunstgeschiedenis, de liefde voor Rome en Amsterdam, wat romantiek en humor gecombineerd worden. Enne.. niet lezen in het openbaar, want je barst gegarandeerd in lachen uit tijdens het lezen van dit boek.