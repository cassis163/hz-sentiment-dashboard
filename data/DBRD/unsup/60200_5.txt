New Orleans, 1969. De twintigjarige Thomas Fremont is ervan overtuigd dat Paul McCartney van de Beatles een paar jaar eerder bij een auto-ongeluk om het leven is gekomen. Zijn plek is ingenomen door een dubbelganger. Thomas heeft op foto’s en in de muziek aanwijzingen gevonden die deze theorie ondersteunen. Niemand gelooft hem, op zijn vriend Charlie na, maar de rest verklaart hem voor gek.

Thomas heeft het idee dat hij in de gaten wordt gehouden door mannen in zwarte auto’s, hij denkt zelf de FBI, vanwege zijn theorie. Als deze mannen voor de deur van zijn ouderlijk huis staan wil hij vluchten. Zijn bewijsmateriaal geeft hij aan zijn kleine buurmeisje, met de belangrijke boodschap dat ze de tas niet mag openen.

New Orleans, 1999. Het is dertig jaar later als de twintigjarige Syd Whitlock opgroeit met zijn moeder en halfzusje. Syd heeft zijn vader nooit gekend, want die is er vandoor gegaan toen zijn moeder nog zwanger was van hem. Zijn stiefvader is overleden, dus hij is nu de man des huizes. Als hun buurman door een tragische valpartij om het leven komt vangen hij en zijn moeder hun buurvrouw Beth op, die tijdelijk bij hun in huis komt.

Vlak voordat haar man is overleden is Beth erachter gekomen dat hij nooit eerlijk is geweest over waar hun zoon Thomas is gebleven. Al dertig jaar heeft ze niets meer van of over hem gehoord. Haar man wilde er niet over praten. Ze heeft nu documenten gevonden waarin zijn verblijfsplaats staat. Beth is vastbesloten haar zoon te willen zien.

Bronja Hoffschlag (1981) is een Nederlandse auteur. Ze schrijft al vanaf haar veertiende en vond het toen al leuk om te experimenteren met perspectieven, stijl en opbouw. Inmiddels heeft de schrijver haar eigen stijl gevonden en brengt ze als self-publisher haar eigen boeken uit.

In 2013 debuteerde Bronja met De dode kamer (Project X Trilogie #1), waarmee ze de Hebban Debuutprijs won. Vervolgens verschenen Snuff (stand alone thriller novelle) in 2014 en De Skinner Methode (Project X Trilogie #2) in 2015. Met P.I.D maakt Bronja een uitstap naar een ander genre, maar de eerste aanzet voor deze roman was al in 1999.

Met smart keek ik uit naar het laatste deel van de Project X Trilogie, toen Bronja Hoffschlag ineens aankondigde dat er een nieuw boek zou verschijnen. Maar in dit geval iets anders dan de thrillers die we van haar gewend zijn en het vervolg waar velen op wachten. Nee, eerst een roman deze keer. Ik heb tot nu toe alle boeken van de auteur gelezen en kan rustig zeggen dat ik fan ben van haar werk. Mijn nieuwsgierigheid was uiteraard gelijk gewekt.

De samenvatting van P.I.D. sprak gelijk tot mijn verbeelding. In dit boek worden feiten en fictie met elkaar verweven. Ik ben bekend met de theorieën die er zijn over de vermeende dood van Paul McCartney in 1967. Mijn muziekleraar in de brugklas heeft ons een jaar lang meegenomen in alle theorieën en aanwijzingen. Ik hing aan zijn lippen. Des te gaver dat Bronja Hoffschlag dit nu gebruikt in haar boek. Een feest van herkenning voor mij.

In dit boek brengt Bronja Hoffschlag fictieve en bestaande personen samen. Er onstaat een vriendschap met een beruchte sekteleider en seriemoordenaar. En een bandlid van de Beach Boys passeert ook de revue.

Muziek speelt een hele belangrijke rol in het leven van de personages en loopt als rode draad door het verhaal heen. Niet alleen toen, maar ook dertig jaar later in het leven van Syd, een van de andere hoofdpersonages. Muziek zorgt voor verbondenheid en ontspanning, maar in dit boek zorgt het ook voor verwijdering en eenzaamheid.

Het verhaal speelt zich wisselend tussen het verleden en het heden af. Zoals we van Bronja Hoffschlag gewend zijn, besteedt ze veel aandacht aan verdieping van de personages en hun levenslopen. De auteur schrijft beeldend en de situaties zijn uit het leven gegrepen en enorm menselijk, waardoor het makkelijk is om je in te leven. Het gevoel spat er vanaf.

P.I.D. is een perfecte mix tussen fictie en feiten. Dit boek gaat over keuzes die gemaakt worden en de gevolgen daarvan. Dit boek gaat over de kracht van vriendschappen en over zelfreflectie en kunnen vergeven. Dit boek gaat over mensen.