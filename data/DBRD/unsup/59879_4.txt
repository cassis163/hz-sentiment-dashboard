Na het lezen van Circe van Madeline Miller besloot ik om meer boeken over mythologie te gaan lezen. Noorse Goden van Neil Gaiman kwam op mijn pad. Zij zijn echt allesbehalve vergelijkbaar, want de enige gelijkenis is het woord 'mythe'. Maar het plot op de achterkant van het boek klonk uitnodigend, dus stortte ik me op het boek. Vol passie vertelt Gaiman de mythes over de Noorse Goden op zijn eigen manier.

Gaiman begint zijn verhaal door de verschillende Goden op te sommen en dit maakt het wat saai om te lezen. Toch is het een aanwinst in het boek, want na dit informatieve stuk, beginnen de echte verhalen, verteld door Gaiman. En omdat je deze enigszins droge informatie al hebt gelezen, zijn de Goden beter te plaatsen. Hierdoor wordt het een boek dat voor iedereen geschikt is, of je nou wel of geen kennis van de Noorse Mythologie hebt.

Alhoewel vele bekende namen voorbij komen, stelen Odin, Thor en Loki de show. Gaiman vertelt zijn visie met bijzonder veel humor en dit werkt in op de lachspieren. De portretten worden voor je neus geschilderd en je zíét ze gewoon de dingen ondernemen waarover wordt vertelt. En de Goden ondernemen nogal wat! Ze maken ook veel mee en daardoor krijgen we ook genoeg actie voorgeschoteld. Gelukkig nog steeds met een flinke dosis humor. Ze zijn een kei in het bedenken van oplossingen, maar uiteraard wel in hun eigen voordeel. De legendes worden eigentijds verteld, maar houden toch hun tijdloze stijl. Bijzonder goed werk van Gaiman.

Eigenlijk is het enige wat nog mist een geïllustreerde uitvoering, waarin de tekenaar de beelden van Gaiman op papier zet. Als die ooit uit zou komen, zou ik meteen naar de winkel rennen! Het luisterboek is ingesproken door Neil Gaiman zelf, wellicht dat ik deze ooit nog eens probeer. Want wie kan een verhaal beter vertellen dan de auteur zelf? Het ebook van Noorse Goden krijgt alvast 4*. Het was smullen geblazen!