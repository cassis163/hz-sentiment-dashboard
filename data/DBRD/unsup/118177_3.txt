Het gebeurt niet zo vaak dat je als thrillerlezer op een moordlocatie staat die in het verhaal een prominente plaats heeft gekregen. Toch was het op 21 september 2014 niet anders. Met enkele tientallen lezers waren we op “het pontje over het IJ” in Amsterdam gestapt om ons over te laten varen naar Café De Pont. De locatie voor een paar uurtjes gezelligheid in het prettige gezelschap van Isa Maron. Hier ontmoette ze deelnemers van de leesclub Galgenveld, het eerste deel van De Noordzeemoorden.
Daar, boven in een heuse lantaarnpaal, hing het lichaam van kunstdocent Marc Gaullier, 39 jaar oud, met de broek op zijn hielen te bengelen.

Rechercheur Maud Mertens is samen met haar collega Niels Bingsten, belast met het onderzoek. Maar op de plaats delict is ook Kyra Slagter, die door haar broer Jarno is gewaarschuwd. Marc Gaullier was de docent van Kyra en het meisje heeft wel een idee wat de oorzaak kan zijn geweest voor de gewelddadige dood van hem.

Ze begint haar eigen onderzoek en loopt daar voortdurend het rechercheonderzoek te frustreren. Maar daarnaast geeft ze Maud Mertens ook informatie waar zij weer mee verder kan. Dat wil echter nog niet zeggen dat de dader snel wordt opgepakt. De ijver van Kyra komt ook voort uit de plotselinge verdwijning van haar zus Sarina, vier jaar eerder. Onverdroten zet ze haar onderzoek voort, vastbesloten dat een oplossing gezocht moet worden bij de praktijken die haar docent, buiten schooltijd nog ontwikkelde…

Met Galgenveld heeft Isa Maron een thriller op de wereld gezet die anders van opzet is dan haar eerdere werk. Met stevige karakters in een even robuust verhaal weet zij een juiste balans tussen snelheid en spanning te creëren. Waarin de rol van Kyra een niet alledaagse is. Een jong meisje, met weinig tot geen kennis van rechercheren, die louter op haar gevoel en de kennis die ze van het slachtoffer heeft, een oplossing probeert te vinden. Heel origineel gevonden en goed uitgewerkt waarbij aan het einde van dit verhaal voldoende ruimte is voor nieuwsgierig te worden naar het vervolg….Mijn verwachting is ook dat de waardering van de volledige verhaallijn de losse delen nog zal overstijgen.


Eindoordeel: 3 sterren

Spanning: 3 sterren
Plot: 4 sterren
Leesplezier: 3 sterren
Schrijfstijl: 3 sterren
Originaliteit: 3 sterren
Psychologie: 3 sterren