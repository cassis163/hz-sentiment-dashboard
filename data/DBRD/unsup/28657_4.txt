"Wie zit daar verstopt," is een leuk peuterboek van Lego Duplo. Figuren en blokjes die je kent uit de dozen lego die bij je thuis rondslingeren en waar je kind urenlang mee kan spelen, zijn er natuurlijk ook in boekvorm.

Het leuke van het boek is dat je in zes verschillende werelden een kijkje gaat nemen. Welke dieren zitten er verstopt in het oerwoud en welke dieren leven in de oceaan? Op deze manier leer veel over de natuur en vergroot je je woordenschat. Daarnaast moet je dus zoeken. In de afbeelding zitten verschillende flapjes waarachter een dier zit verstopt: lekker spannend.

De zoekopdrachten zijn duidelijk omschreven. Dat lijkt simpel maar gek genoeg gaat het daar bij 90% van de zoekboeken mis. Wat moet je nou precies zoeken?

Achter de flapjes zitten meer dieren dan je zou denken: dus je kunt dit boek ook gebruiken bij het leren tellen tot 10.
Snel vervelen zal dit boek zeker niet want je kunt ook nog op zoek gaan naar de legoblokjes in de tekening. Zoek ze erbij en bouw ze na!

Al met al is er heel veel te beleven in en met dit boek!

Het is een heel interactief boek dat goed aansluit op de belevingswereld van je kind. Als je kind van Lego houdt zal het genieten van dit spannende zoekboek. Leuke aanrader.

Zijn de tekeningen van grote klasse? Als je op zoek gaat naar kunst in dit grappige boek dan zul je verdwalen. Nee, het zijn gewoon hele heldere en vrolijke dieren die door de savanne, op de boerderij, tussen de ijsschotsen of in het oerwoud lopen. Dit is een leuk voorleesmoment met je peuter op schoot. Zo maak je je eerste leeskilometers. Heerlijk toch?!

Voor KinderBoeken is dit zeker een Tipboek. We zoeken constant naar laagdrempelige en andersoortige boeken. Dus niet alleen lappen tekst maar ook actief met een verhaal bezig zijn.