Recensie ‘Volg mij’ van Angela Clarke

Het zou zomaar eens snel afgelopen kunnen zijn met de onbekendheid van de Engelse thrillerauteur Angela Clarke. In haar vaderland heeft ze in 2015 al een aanmoedigingsprijs voor aanstormend talent ontvangen. In dat jaar verscheen in dat land haar thrillerdebuut ‘Follow me’.
Onlangs is dit boek door Uitgeverij The House of Books aan het Nederlandstalige lezend publiek gepresenteerd onder de titel ‘Volg mij’.

De naam, Freddie Venton, lijkt bij een jongen te horen maar is toch echt de naam van een jonge vrouw. Haar droom is journaliste worden maar haar artikelen worden geplaatst zonder ze daar een financiële vergoeding voor ontvangt. Voor haar levensonderhoud werkt ze in een koffiebar. Door haar drive om nieuws te vergaren, komt ze op een plaats delict terecht waar ze zich in een overall hijst en als forensisch specialist toegang krijgt tot de moordplek van Alun Mardling. Zitten voor zijn pc met doorgesneden keel, hand op de muis en de andere hand in zijn broek…
Het toeval wil dat ze daar een voormalige vriendin ontmoet, Nasreen Cudmore, die een carrière bij de politie aan het opbouwen is. Freddie verteld dat zij het spoor heeft opgepikt op de social-media-site Twitter. Berichten analyserend is ze ervan overtuigd dat het niet tot deze ene moord zal blijven. Door inspecteur Edwin Moast, wordt ze tijdelijk aan het team toegevoegd als social-mediadeskundige.
Al snel volgt een spoor op Twitter naar een tweede moord en Freddie is overtuigd dat er een seriemoordenaar actief is. Het is niet makkelijk om als leek in een politieteam geaccepteerd te worden dus gaat ze af en toe zelf op speurderspad. Iets wat de moordenaar ook kan appreciëren……

Jeffery Deaver wist het een aantal jaren geleden al, internet is een ideaal medium om als achtergrond voor een thriller te gebruiken. Voor hem was het de e-mail die inspiratie gaf tot het schrijven van ‘Cyber killer’. Nu een aantal jaren later en het begrip social media een geaccepteerd medium is geworden, heeft Angela Clarke de oneindige eigenschappen van Twitter gebruikt voor een spannend verhaal. Rechercheren zonder kennis van dit medium is een onbegonnen zaak en daar is de recalcitrante Freddie Venton dan de juiste persoonlijkheid voor. In een soms ijzingwekkend en voortdurend spannend verhaal, neemt Clarke haar lezers aan de hand van Venton mee het onderzoek in. Extra lading wordt gegeven door een gebeurtenis uit het verleden tussen Cudmore en Venton. Hierdoor hangt er een haat-liefde verhouding tussen de twee die weer niet bevorderlijk lijkt voor een snelle oplossing van de moordpartijen. Het ideale scenario voor een spannend avontuur zoals een thriller dat behoort te zijn!
Zeer goed debuut dat met hooggespannen verwachting doet uitkijken naar een vervolg…

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren