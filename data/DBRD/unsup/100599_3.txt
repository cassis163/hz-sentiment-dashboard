James Patterson behoeft natuurlijk geen nadere introductie. Met zijn honderden miljoenen wereldwijd verkochte boeken behoort hij nog steeds tot de absolute Top of the World. Natuurlijk is zijn grote succes de reeks met Alex Cross in de hoofdrol. Daarnaast heeft hij de uiterst succesvolle boekenreeks over de dames van de Womens Murder Club. Hij schroomt ook niet om er een op zich zelf staand verhaal tussendoor op de markt te brengen. De affaire is zon verhaal.
Lauren Stillwell, een rechercheur in operationele dienst, betrapt haar man Paul wanneer hij met een knappe blondine een hotel binnenwandelt, terwijl hij volgens zijn eigen informatie ergens anders zou moeten zijn. Omdat Lauren al langer twijfels heeft over de kwaliteit van hun relatie, besluit ze Paul met gelijke munt terug te betalen. Ze gaat in op de avances van een collega, de knappe en aantrekkelijke Scott Tayer. Na een onstuimig rendez-vous in het huis van Scott, stelt hij voor om snel iets te eten te halen. Lauren kijkt gepassioneerd toe als hij op zijn motor snel naar een buurtwinkel wil rijden. Maar even geschokt als ze gepassioneerd was ziet ze dat Scott wordt aangesproken door niemand minder dan haar eigen Paul. Ze achtervolgt haar echtgenoot en komt op een plaats terecht waar het lichaam is gevonden van..Scott Tayer.
Rechercheur Lauren Stillwell krijgt de leiding van het onderzoek naar de moordenaar van undercover agent Scott Tayer, een moord die ze door haar eigen man heeft zien plegen.
Ze staat voor een levensgroot dilemma, haar man aanhouden of al haar collegas op een dwaalspoor zetten. Hoe lang gaat Lauren dit volhouden?
Kenmerkend voor James Patterson zijn de korte hoofdstukken en de directe wijze van schrijven. Weinig woorden waarin toch veel wordt verteld. Een meester in wendingen van het verhaal waardoor het steeds weer anders blijkt te zijn als in eerste instantie door hem wordt gesuggereerd. Dit verhaal is niet anders.
Jammer genoeg blijkt het verhaal erg weinig diepte te bezitten. Geen moeilijke karakters en ook geen ingewikkelde problemen. Het blijkt een alledaagse gebeurtenis te zijn die weinig energie van de lezer zal vragen, maar die wel degelijk een paar aangename uurtjes leesplezier oplevert.
Als dat hetgeen is waar de lezer naar op zoek is, dan is de keuze snel bepaald, Het uitgangspunt van De affaire is origineel, de uitwerking vakkundig maar vlak. Al met al niet meer dan een aangenaam leesavontuur.