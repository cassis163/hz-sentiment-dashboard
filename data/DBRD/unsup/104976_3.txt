'Rood, blauw, geel of bruin
Paars, oranje, wit of zwart
Achter iedere kleur
Klopt hetzelfde hart
… vol verwachting…'

Met De pieten maken het bont, een vrolijk verhaal over Scrabadoelie, Regenboogpieten en Scrabadobbels proberen Pimm van Hest en Nynke Talsma het sinterklaasfeest te vernieuwen. Vooral de Pietendiscussie was aanleiding voor Pimm van Hest om een boek te maken waarin het niet gaat om de vraag wat de achtergrond is van Zwarte Piet, maar waarin hij zoekt naar een manier om Sinterklaas zo te vieren dat iedereen in Nederland zich erin herkent.

Sinterklaas gaat er een paar daagjes tussen uit. Hij draagt de leiding over de pieten over aan Piet Scrabadoelie. En dat is best moeilijk, want de bakpieten hebben hele leuke ideeën, maar ze zijn niet altijd slim, en de rijmpieten bedenken soms erg ondeugende gedichtjes. De inpakpieten vinden cadeautjes zo leuk, dat ze er zelf graag mee spelen en de waspieten willen wel een paar dagen weg op de stoomboot. Hoe moet Scrabadoelie er voor zorgen dat alle pakjes worden ingepakt, alle pepernoten gebakken, alle was gedaan, en dat alle gedichtjes goed zijn? De problemen stapelen zich op en tot overmaat van ramp blijken de kolen voor de stoomboot ook nog eens op.

Gelukkig heeft Sinterklaas een blauw boek achter gelaten voor als er grote problemen zijn.  Als alles dreigt te mislukken pakt Scrabadoelie het boek. Daarin staat het telefoonnummer van de Regenboogpieten. Zouden zij er voor kunnen zorgen dat al het werk af is, voor Sinterklaas terugkomt?

Het is een vrolijk en humoristisch geschreven verhaal. Kleuren zijn een belangrijk thema: iedere spread is in een andere kleurstelling, zodat het boek op zich al kleurrijk oogt. Maar het komt ook terug in grappige krachttermen van Scrabadoelie als ‘Pimpelpaarse pepernoten!’.  Het is jammer dat in dit verhaal juist de Zwarte Pieten er een rommeltje van maken, want dat is precies het beeld waar de tegenstanders van Zwarte Piet bezwaar tegen hebben. Het geeft ook aan hoe lastig het is om een nieuwe invalshoek te vinden, waarin Zwarte Pieten een andere, meer gelijkwaardige rol hebben.

Pimm van Hest (Veldhoven, 1975) is onder andere bekend van Rosita een prentenboek over adoptie, een boek dat hij schreef omdat hij zelf een dochter adopteerde en merkte dat er over dit onderwerp nog nauwelijks prentenboeken waren. Veel van zijn boeken hebben hun oorsprong in wat hij zelf in zijn gezin meemaakt.

Voor Nynke Talsma (Delfzijl, 1975) is dit het tweede sinterklaasboek dat ze heeft geïllustreerd dit jaar. Ook de tekeningen in het boek met nieuwe sinterklaasliedjes, Sinterklaasje kom maar binnen met je Piet, zijn van haar afkomstig.