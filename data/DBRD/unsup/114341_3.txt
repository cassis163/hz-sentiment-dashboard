In Het meisje dat God ontmoette vertelt Christy Beam het verhaal van hun zieke dochter Annabel. Zij is chronisch ziek en ligt vaak in het ziekenhuis. Tot het moment dat ze tijdens het buitenspelen een ernstige val maakt van negen meter hoogte. Als door een wonder is ze ongedeerd en heeft ze zelfs geen schrammetje. Als ze na haar coma in het ziekenhuis ontwaakt, vertelt ze dat ze even in de hemel is geweest, bij God. Daar wilde ze graag blijven. Maar God stuurde haar terug en beloofde haar dat ze genezen is van haar ziekte. Twee wonderen dus in het waargebeurde verhaal van Annabel Beam: ongedeerd na de val én genezen van haar chronische aandoeningen.

Het bijzondere verhaal wordt verteld door moeder Christy. Zij en haar man Kevin zijn kerkgangers en gelovige mensen waardoor God een belangrijke rol speelt in dit verhaal. Kevin is veearts en het gezin woont op het platteland. Ze hebben drie dochters: Abigail, Ann(abel) en Adelynn. Anna heeft een stofwisselingsziekte en is hun zorgenkind. Zij moet vrijwel continu opgenomen worden in het ziekenhuis voor onderzoeken en zware behandelingen. Als Anna negen jaar is belandt ze, tijdens het klimmen in de dertig meter hoge populier in hun achtertuin, op de bodem van de holle boom. Daar hebben ze haar niet zomaar uit en de brandweer en een traumateam komen ter plaatse. Anna wordt gered en vertelt dat zij bij God is geweest. Ook blijkt later dat zij genezen is van haar ziekte.

Christy vond het verhaal zo bijzonder dat zij het wilde publiceren. Het 192 pagina’s tellende verhaal heeft hoofdstukken die met een Bijbeltekst beginnen. Het is een erg Amerikaans verhaal. Aangrijpend maar ook bijzonder mooi in de setting van een liefdevol gezin. Het boek leest makkelijk en ik ben blij dat Christy dit heeft willen delen.

In het voorjaar 2016 wordt ‘Miracles from heaven’ verfilmd door hetzelfde filmteam dat ook Heaven is for real heeft verfilmd. Jennifer Garner gaat de rol van Christy spelen.