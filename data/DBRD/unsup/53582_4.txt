Humor en ontroering, daar staat Kristan Higgins om bekend. Ondertussen heeft ze meer boeken geschreven dan op twee handen te tellen is. Haar werk werd bekroond met diverse prijzen en ook staat ze bekend om de lovende recensies die haar boeken krijgen. Voordat Kristan begon met schrijven was ze werkzaam in de reclamewereld. Ze houdt van dieren (en dan voornamelijk van honden), kinderen, de New York Yankees en toetjes. Op dit moment woont ze samen met haar man en twee kinderen in Connecticut.

In Droom van een man is Callie Grey al sinds haar veertiende heimelijk verliefd op Mark, van wie ze haar eerste zoen kreeg in de bezemkast op een feestje. Nu is ze bijna dertig en nog steeds is haar gevoel voor Mark niet verdwenen. Inmiddels is Mark Callie’s baas bij een goedlopend marketingcommunicatiebureau. Callie blijft na een aantal spannende nachten met haar grote liefde hopen dat hij uiteindelijk zal inzien dat zij bij elkaar horen. Dan kondigt Mark aan dat hij gaat trouwen met haar nieuwe collega. Callie besluit te gaan daten via het internet, maar vreemde types reageren op haar oproep. Tot ze uiteindelijk de nieuwe dierenarts leert kennen, wat een leuke man… Maar hij is stug en moet niets van haar weten. En ook Mark is ze nog niet vergeten..  

Je valt direct in het verhaal vanwege de enthousiaste, positieve schrijfstijl. De goede humor, met volop zelfspot, doet denken aan Bridget Jones. Door het boek heen vergelijkt de hoofdpersoon zich enerzijds met Michelle Obama, de serieuze versie van zichzelf en anderzijds met Betty Boop, de wat dommige klunzige versie van zichzelf. Dit levert ontzettend grappige situaties op, die er zeker voor zorgen dat je hardop moet lachen bij het lezen van dit boek.  

Een negatief puntje is het grote aantal Engelse woorden dat niet vertaald is. Ook de lange zinsconstructies doen een behoorlijk beroep op het concentratievermogen van de lezer. Maar toch hoort dit ook bij de hoofdpersoon Callie, die af en toe van de hak op de tak kan springen, en dit geeft ook juist charme aan het verhaal. Callie is een karakter waar je echt om moet lachen maar waar je ook van gaat houden. Haar klunzigheid is grappig en geeft je het gevoel dat Callie menselijk is, ook haar verdriet om de afwijzing van Mark is erg pijnlijk en die heeft Kristan Higgins haast voelbaar verwoord.  

Verwacht bij Droom van een man geen ingewikkeld boek, maar een gemakkelijk, redelijk voorspelbaar verhaal dat je zeker de nodige ontspanning zal opleveren. Heb je een minder goede dag, lees dan dit boek en je dag is gelijk goed. Een heerlijke roman die je zeker vaker uit je boekenkast zal trekken om nog eens in de vrolijkheid van Callie te kunnen duiken. Een echt vrolijke pageturner die je een lach op je gezicht bezorgt.