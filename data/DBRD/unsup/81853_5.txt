Wauw, wat een heerlijk mysterieus en duister boek. Voordat ik in dit boek begon was ik wel nieuwsgierig naar het verhaal, maar ik verwachtte dat ik het boek niet heel erg bijzonder zou vinden. Wat heb ik me daar in vergist! Ik had dus echt niet verwacht dat ik het boek zo goed zou vinden! Ik heb echt genoten en wilde steeds maar verder en verder lezen.

Dus. Een boek over heksen. Ik wist niet precies wat ik moest verwachten. Ik had denk ik meer verwacht over het heksen gedeelte, maar dit komt juist helemaal niet zoveel naar voren. Het ligt duidelijk op de achtergrond maar de nadruk ligt niet op het feit dat de Graces heksen (zouden) zijn, maar juist dat ze eigenlijk best normaal zijn. Tijdens het interview met Laure Eve op Yalfoort vertelde ze ook dat het verhaal ook draait om de zoektocht naar jezelf. Hier kan ik het alleen maar mee eens. In het boek is River zo op zoek naar zichzelf dat ze zichzelf soms niet meer herkend.

Het verhaal is een mysterie op zich. Er gebeuren zoveel dingen en je weet bijna nooit wat er nu werkelijk aan de hand is. Laure Eve heeft dit zo knap beschreven, echt onwijs goed. Je wordt constant op het verkeerde been gezet en tijdens het lezen ervaar je zoveel verwarring dat je af en toe niet eens meer weet wat er aan de hand is en je met open mond achterblijft.

Laure Eve had dit boek geschreven als een standalone, maar gelukkig komt er nog een volgende deel. Dit boek kan zo echt niet eindigen, je moet gewoon weten hoe het verder gaat. Deel 2 wordt geschreven vanuit het perspectief van Summer. Ik ben benieuwd!