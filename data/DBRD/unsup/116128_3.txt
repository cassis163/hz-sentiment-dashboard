Auto’s die massaal op z’n Engels links beginnen te rijden en ook nog eens achteruit. Mensen die spontaan alleen nog achterstevoren praten. Een kok die zich laat bedienen door zijn klanten. Bibliothecaressen die de boeken uit de handen van lezertjes rukken om ze terug te zetten in de kast. Schoolkinderen die beteuterd moeten toe kijken hoe hun meesters en juffen de speelplaats hebben ingenomen. Chaos! Die ontstaan is na het eten van de “Draai-om-binnenstebuiten-ondersteboven-taart “. Een magische taart naar recept van oudoom Albatros die juist alle ellende die al gebeurd wás had moeten terugdraaien…

Roos en haar broertjes en zusje van Bakkerij Bliss zijn een weekje met de oppas alleen gelaten door hun ouders. Ondanks hun uitdrukkelijk verzoek het geheime, in de koelruimte verborgen magische receptenboek te beschermen, kan Roos de verleiding niet weerstaan. Ze wil zó graag een goede bakker worden en eindelijk eens ergens in uitblinken. Maar magische recepten uitvoeren is wel andere koek. Tranen van kabouters, de adem van iemand die nog nooit heeft gelogen, eieren van een zwarte papegaai… Een greep uit de ingrediënten. Het bakken valt alleen wat tegen en de uitwerking van de baksels al helemaal. Liefdeskoekjes, waarheidscakejes: hoe goed bedoeld ook, het pakt niet helemaal uit zoals verwacht. Roos en haar broer Tijm proberen de boel te redden, maar hun zogenaamde tante Lilian, die volgens Roos overduidelijk op het Bliss Kookboek aast- werkt zij nou mee of tegen?

Heerlijk boek dat er aantrekkelijk uitziet en waar je smakelijk om kunt lachen. Een (wél) goed geslaagde mix van magie en vrolijke kolder waar je blij van wordt. De boodschap (je bent goed zoals je bent, en familie is het belangrijkste wat er is) ligt weliswaar als een dikke suikerlaag over het verhaal, maar net niet zó zoet dat het glazuur van je tanden springt. Dit smaakt naar meer en dat is er gelukkig ook.