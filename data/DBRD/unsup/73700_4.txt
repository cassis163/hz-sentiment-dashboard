De serie heb ik niet gevolgd op tv of dvd en ik had het idee dat het een hard, bloederig verhaal zou zijn door de beelden die ik ervan gezien had. Ondanks dat ik vaak met veel plezier boeken voor adolescenten lees trok deze serie mij niet aan. Uiteindelijk toch eens de boeken erbij gepakt, om een oordeel te kunnen vellen voor mezelf over het verhaal.

Ik moet heel eerlijk zeggen: het is een sterk verhaal, wat mij meteen greep en waardoor ik de drie boeken achter elkaar uitgelezen heb. Wegleggen was heel moeilijk.

De personages worden goed neergezet, ieder met de eigen karaktereigenschappen en goede en slechte kanten. De opbouw is sterk en vaak heel verrassend, en het geheel is origineel maar geeft af en toe toch reden om na te denken over de huidige maatschappij en de risico's die er wellicht ooit zullen zijn aan onze levensstijl en regelmatige verkwistingen.

Overigens dit alles zonder dat het boek hiertoe direct aanleiding geeft, het is gewoon een pakkende, spannende, boeiende serie.

Ik heb echter wel nog steeds het vermoeden (in ieder geval voor mij) dat deze boeken zien op doek of tv te bloederig of hard zou kunnen overkomen. Het is zeker geen soft verhaal, het gaat er af en toe hard aan toe, maar op zo'n manier beschreven dat het beeldend is zonder te schokken.