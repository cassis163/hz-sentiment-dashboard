Het is knap om na zes boeken van een serie te hebben geschreven een zevende te schrijven op zo'n stijlvaste manier. De spanning zat er na de eerste paar bladzijden alweer in.
Het is knap personages in zo'n zevende deel zo herkenbaar te beschrijven, dat het is, alsof je als lezer het zesde deel pas gisteren hebt uitgelezen.
Het is knap opnieuw een boek met een open einde te schrijven, waarbij de lezer opnieuw benieuwd is naar het volgende, en in dit geval laatste deel.
Het begint in dit deel wel duidelijk te worden voor iedereen, dat Dean Reeve nog altijd leeft en dat Frieda zich dat niet heeft ingebeeld. Zelfs commissaris Crawford moet zijn ongelijk erkennen. De pers duikt ook op het verhaal, Frieda ziet zich genoodzaakt persconferenties en interviews te geven. Daarbij komt ze telkens dezelfde opdringerige misdaadjournalisten tegen. Het zoeken naar publiciteit staat Frieda tegen, maar ze ziet geen andere oplossing. Deze beslissing heeft grote gevolgen voor haar en haar vrienden.