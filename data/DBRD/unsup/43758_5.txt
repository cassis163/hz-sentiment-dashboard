Wat als eerste opvalt aan dit jeugdboek is de prachtige vrolijke en frisse cover, die spot je meteen in de boekhandel! En als je dan de korte inhoud leest kom je erachter dat dit een heel bijzonder jeugdboek is, het gaat namelijk over een jongetje van tien, George, die zelf weet dat ze een meisje is. Ze is dus geboren in het verkeerde lichaam.
Hoe ga je dat je moeder, je stoere grote broer, je beste vriendin en je klasgenoten duidelijk maken? En zal het geaccepteerd worden?

Laat ik als eerste zeggen dat ik het zo onwijs goed vind dat dit boek bestaat! Niets beter, naar mijn mening, dan kinderen al vroeg duidelijk te maken dat er zoveel verschillende mensen bestaan en dat iedereen gewoon mag zijn wie hij of zij is. Openheid en duidelijkheid zullen hopelijk leiden tot veel meer acceptatie en minder discriminatie.

In dit boek krijg je een kijkje in het hoofd van George. Je leert daardoor hoe het is voor een kind om “anders” te zijn, niet jezelf te kunnen zijn, en hoe moeilijk het kan zijn en hoeveel moed het kost om de wereld om je heen te laten zien dat je bent hoe je bent. Wat heb ik een bewondering voor de kleine George! En wat mag ze zich rijk prijzen met een vriendin als Kelly, die haar meteen accepteert en omarmd. Samen met haar lukt het George om langzaamaan zichzelf te kunnen zijn.

George is een lief en ontroerend verhaal over een moedig meisje. Je kunt niet anders dan in één adem doorlezen in dit bijzondere en ontzettend mooie verhaal. Ik heb George in mijn hart gesloten en hoop stiekem dat er een vervolg komt, wat dan wel Melissa mag heten…

Motto van dit boek: #ikmagzijnwieikben