Dit boek betreft een bundel van de eerste drie boeken die Kerr heeft geschreven over de Berlijnse privédetective Bernie Gunther, te weten EEN BERLIJNSE KWESTIE (March Violets, 1989), HET HANDWERK VAN DE BEUL (The Pale Criminal, 1990) en EEN DUITS REQUIEM (A German Requiem, 1991). Het is al snel duidelijk dat Kerr er nu wel in slaagt je mee te nemen in een zeer meeslepend verhaal.
Dat komt met name door de interessante setting: het Nazi-Duitsland vlak voor en -in het geval van het derde boek- vlak na de oorlog. We lezen over hoe Bernie Gunther zich in deze zware tijden staande probeert te houden. Kerr zet het personage van zijn hoofdpersoon prachtig neer. Gunther is een no-nonsens doordouwer, een zelfverzekerde womanizer, maar ook einzelgänger. En vooral iemand die zich niet de les laat lezen en al evenmin iemand die veel op heeft met het nazisme. Zijn personage vormt een mooi contrast met zijn omgeving, waarin veel mensen of te bang zijn om iets te zeggen, of zich laten meeslepen in het fanatisme van de Führer.
Tegen de achtergrond van Hitler-Duitsland moet Bernie Gunther in de drie boeken een aantal zaken oplossen. Kerr houdt er de vaart goed in en zorgt ervoor dat je als lezer aan het boek gekluisterd bent. Leuk is ook dat je Kerr zijn hoofdpersoon met allerlei historische personen in contact laat komen, zoals Athur Nebe, Heinrich Müller, Hermann Goering, Heinrich Himmler en Reinhard Heydrich. Zelfs tegen deze personen neemt Gunther maar al te vaak geen blad voor mond, of maakt hij één van de geestige ironische commentaren waar het boek van doorspekt is.
Minpuntje is misschien dat de plots soms wel erg ingewikkeld zijn, hoe vernuftig misschien ook. Met name boek 2 vergt wat dat betreft wel wat veel van de lezer.
Maar al met al kun je zeker spreken van drie geweldige boeken, die absoluut het lezen waard zijn en ook nog het begin van een geweldige boekenserie rond Bernie Gunther!