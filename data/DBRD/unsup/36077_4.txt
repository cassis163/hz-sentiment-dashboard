Felix de Jong zal nooit oud worden. De drieëntwintigjarige student wordt immers in de Amsterdamse Pijp het slachtoffer van een dodelijke val van de tweede etage. Hij is verkleed als jazzicoon Chet Baker. Opvallend feit: Felix’ maskerade vertoont wel wat onjuistheden. Rechercheur Duchamp en zijn rechterhand Julius Floret worden belast met deze zaak; het begin van een mysterieuze intrige. Is het een ongeval, of een moord zonder uitgesproken motief? De vrienden van de overleden jongen reageren erg apathisch, toch zijn ze allen potentiële moordenaars. Het vuile werk laat Duchamp braafjes over aan zijn assistent. De rechercheur wil immers geen besmeurde handen. Het onderzoek wijst steeds duidelijker uit, dat het niet alleen gaat blijven bij een dode jonge student.
Eerst en vooral wil hij de moord oplossen, toch moeten ook alle details over het hoe en het waarom worden ontdekt en geanalyseerd. Duchamp gaat chic gekleed en loopt exquis geparfumeerd rond. De bizarre passages en de stevige plot verrijken deze spannende en mysterieuze roman. De rechercheur heeft heel wat katjes te geselen: de verdachten, de heersende bureaucratie bij de politie; hij moet zelfs ten strijde trekken tegen zijn eigen adjunct Floret! Samen met deze laatste belandt hij in het epicentrum van het Amsterdamse nachtleven.

Berend Sommer (1990) is online redacteur bij Elsevier Weekblad. Met Duchamp. Een detective schreef de jonge auteur zijn debuutroman. Het boek is een komische nabootsing van een klassieke thriller, waarbij de schrijver op een schertsende wijze tracht uit te zoeken hoe ver hij kan gaan. Het is maar hoe je dit debuutboek bekijkt en analyseert: neem je de literatuur als perspectief, dan is deze roman eerder een literaire parodie op een traditioneel detectiveverhaal. Vanuit het oogpunt van de thriller zou het wel eens een vernieuwing van het spannende genre kunnen zijn.

Er valt niet te ontkennen dat Berend Sommer erg opvallende karakters uittekent. Zijn verhaal voorziet hij van leuke maar speciale wendingen. Zijn zin voor – soms wel sarcastische - humor is een extra pluspunt. Tevens schrijft de auteur op een heel vernuftige wijze; zijn taal is sierlijk en hedendaags fris. Erg fraai brengt hij het hedendaagse leven van jonge volwassen Amsterdammers in beeld. Thriller of roman? Wellicht is Duchamp. Een detective het eerste deel van een nieuwe en succesvolle reeks met een chique rechercheur in een glansrol.