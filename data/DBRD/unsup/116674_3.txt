ware liefdes en luxe,Gescheiden, moeder van twee pubers, eigenwijs, koppig, onafhankelijk en sterk: dit is Susa. Zij is na haar scheiding met haar twee kinderen verhuisd naar Montpellier. Het huis waarin ze wonen is prachtig, het heeft twaalf kamers, een zwembad, een tuin vol met verschillende bloemen en planten die aangelegd is door de tuinman. s Ochtends rent Susa met haar hond Kasimir en trekt erna wat baantjes in het zwembad voordat ze naar haar galerie gaat. Wanneer ze na een lange werkdag weer thuis komt, ruikt ze de kruiden en aromas van het eten al: Michèle heeft gekookt. Susa heeft een hechte vriendinnengroep: haar zus Andrea, Claudia en Barbara. Zij wonen allemaal nog in Klein-Vernich in Duitsland. Alle vier zijn sterke, onafhankelijke vrouwen die lief en leed met elkaar delen. Ze bellen elkaar bijna dagelijks en vliegen vaak over om elkaar te zien. Ze leiden een luxe-leventje.
In het boek wordt een moord gepleegd, maar er wordt niet veel aandacht aan besteed. Het onderwerp komt zo nu en dan wel terug wanneer de vriendinnen met elkaar bellen, maar het heeft geen prioriteit. Het onderwerp dat de boventoon voert in het boek zijn de mannen in Susas leven. Ze kan haar draai niet in vinden en weet niet voor wie ze moet kiezen: Max (haar eeuwige vlam), Henri (de Franse rechercheur) of haar ex die opeens veranderd is. Echte problemen hebben de vier vrouwen niet. Ze zoeken elkaar op wanneer ze willen, gaan continu op vakantie en krijgen genoeg liefde en sex. Met de kinderen lijkt het altijd goed te gaan, behalve dat ze net als ander 14-jarigen goed aan het puberen zijn.
Het boek is heel vlot geschreven, je leest het vrijwel in een adem uit. Door de beschrijving van de gezellige etentjes krijg je zelf zin om een glas rode wijn voor jezelf in te schenken en wat lekkers te pakken. Het geeft een beetje een Sex and the City-gevoel: vier vriendinnen die het voor elkaar hebben, alles met elkaar delen en van alleen het beste van het beste houden. Ze hebben een levensstijl waar je als lezer van kan genieten. Susa is een vrouw van in de veertig die van mannen houdt, veel sex heeft, veel reist en ook nog eens het huishouden onderhoudt. Xenia Kasper zet vier ongelooflijk sterke vrouwen neer die zelf de touwtjes in handen hebben en in de spotlight staan. Voor vrouwen die van chicklit houden is dit zeker een aanrader.
Het boek is prima om op een lekker zomerdag aan het strand uit te lezen, maar geen superspannende thriller of literair hoogstandje. Het is chicklit met een vleugje spanning.
Leuk, vlot en vluchtig.