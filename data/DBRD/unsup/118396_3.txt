We moeten allemaal feminist zijn, omdat we onze cultuur alleen dan kunnen veranderen in de richting van een maatschappij waarin iedereen écht gelijk is. Adichie reikt jou met We moeten allemaal feminist zijn haar hand, elegant en krachtig. Het is aan jou om het gebaar te beantwoorden.

We moeten allemaal feminist zijn

In 2013 gaf Chimamanda Ngozi Adichie een TEDx-lezing over wat het betekent om vandaag de dag feminist te zijn. Het filmpje werd bijna drie miljoen keer bekeken en gedeeld, Beyoncé gebruikte een sample in haar nummer Flawless. Ook in boekvorm is haar pleidooi een grote bestseller in Amerika en Engeland. We moeten allemaal feminist zijn is een inspirerend pamflet dat je laat nadenken over structuren in de maatschappij. Na het lezen van dit pamflet kun je er niet langer onderuit.

Toegankelijk instapfeminisme

Marja Pruis noemt het feminisme van Chimamanda Ngozi Adichie in De Groene Amsterdammer ‘instapfeminisme’. Daarmee slaat ze de spijker op de kop. In We moeten allemaal feminist zijn vertelt Adichie op toegankelijk en persoonlijke manier over de problemen die vrouwen zelfs vandaag nog ervaren. Ze prikkelt de lezer na te denken over de eigen rol in de maatschappij. Het genderdebat is erg actueel en steeds meer mensen noemen zich feminist, maar er zijn nog veel mensen die genoegen nemen met de huidige normen.

De auteur haalt verschillende alledaagse voorbeelden aan die te bizar klinken om waar te zijn. Zo was Adichie, die afwisselend in de Verenigde Staten en Nigeria woont, uit met een goede vriend in een grote Nigeriaanse stad . Ze gaf de man die hun auto had geparkeerd een fooi, waarop hij zich richtte tot Adichies vriend en hem bedankte. Waarom? Hij ging ervanuit dat het geld van hem vandaan kwam. Dit is wat extreem, maar er zijn ook andere voorbeelden die dichter bij huis zijn. Het probleem is echter dat vrouwen nog altijd niet als gelijk worden behandeld. Dat zie je terug in veelzeggende alledaagse situaties waarin de vrouw moet bewijzen waardig te zijn.

“Cultuur wordt gevormd door mensen. Als het waar is dat het niet in onze cultuur ligt dat vrouwen volledig mens zijn, dan moeten we dat tot onze cultuur maken.” – Chimamanda Ngozi Adichie

We moeten allemaal feminist zijn, omdat we onze cultuur alleen dan kunnen veranderen in de richting van een maatschappij waarin iedereen écht gelijk is. Vrouwen zijn in de ogen van velen nog niet gelijk aan mannen, bewust of onbewust. Als je niet vóór het feminisme bent, houd je een cultuur van ongelijkheid in stand. Feminisme gaat namelijk niet alleen over gender. De manier van denken is toepasbaar op veel verschillende gebieden. Het pamflet nodigt je uit om na te denken over problemen als racisme.

Voor wie nog onbekend is met het feminisme zal er een wereld opengaan. Door de herkenbare voorbeelden en soepele schrijfstijl is de theorie voor iedereen te begrijpen. Het is dan ook gericht op erkenning van het probleem. Daarbij zegt Adichie ook dat het in de opvoeding al fout gaat: jongens worden afgesloten van hun gevoeligheid en vrouwen worden opgevoed als dienstbaar aan de man. Verdere verdieping van het feministische perspectief vind je in dit pamflet niet terug, simpelweg omdat het er te compact voor is. Adichie reikt jou met We moeten allemaal feminist zijn haar hand, elegant en krachtig. Het is aan jou om het gebaar te beantwoorden.

(Deze recensie verscheen eerder op www.alexhoogendoorn.nl)