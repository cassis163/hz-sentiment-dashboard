In het programma van Wim Brands zag ik Suzanne van der Schot met dit boek en het wekte mijn nieuwsgierigheid. Ik vind het een mooi boek, dat niet zomaar allerlei antwoorden geeft, maar juist vragen stelt. Suzanne pakt systematisch allerlei basisvragen over het christelijk geloof en de persoon Jezus aan. Ze doet dat op een heldere en logische manier. Daarnaast beschrijft ze haar eigen invulling van haar geloof, die duidelijk afwijkt van de formuleringen die in de kerken eeuwenlang gemeengoed waren, ondanks de verschillen die er ook waren. Ze onderbouwt het en het is voor haar ook niet zo dat ze slechts naar believen dingen er uit pakt die haar wel aantrekken en laat vallen wat haar niet past. Ze geeft er blijk van de Bijbel goed te kennen en tevens weet te hebben van de tijd en cultuur waarin het Oude en Nieuwe Testament geschreven zijn. Wat zij schrijft staat enerzijds dicht bij me, anderzijds is het me niet voldoende. Ik wil toch veel meer duidelijkheid als zij. Het blijft me wat te vaag. Soms vind ik haar aannames evengoed een dunne basis hebben. Soms lijken ze niet veel meer als filosofisch beredeneerd te zijn; dan weer zijn sommige zaken toch ook niet meer dan een krachtig gevoel. Mijn sympathie heeft ze zeker, met haar open en eerlijke schrijven over zichzelf en haar beleving en met haar integere manier van kijken naar en willen omgaan met de wereld en de ander, haar wars zijn van regels en elkaar de maat willen nemen. Ik zal er af en toe nog wel even mee bezig zijn.