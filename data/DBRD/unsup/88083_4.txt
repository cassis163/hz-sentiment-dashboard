Een cultuurgeschiedenis van het restaurant in vier gangen.

De eerste gang beschrijft op een vlotte manier het ontstaan van het concept restaurant. Hoe het tot stand gekomen is en hoe verschillend het was in bijvoorbeeld Parijs, Amerika, Groot-Brittannië en Azië.

De tweede gang kenmerkt meer de ontwikkeling van het beroep kelner. Hoe behoort hij zich te gedragen, wat voor rol speelt hij/zij, hoe zijn de verhoudingen tussen de kelner en het keukenpersoneel en hoe gedraagt hij/zij zich ten opzichte van de gasten.

De derde gang gaat meer in op verschillende zeer uitzonderlijke restaurants en hoe deze zijn ontstaan zoals bijvoorbeeld het El Bulli restaurant vlak bij Barcelona, the Fat Duck, Fäviken en Windows on the World in het voormalige World Trade Centre in New York.

In de vierde gang interpreteert de schrijver het concept restaurant van nu en van vroeger en hoe dit in de loop der tijd veranderd is. Daarnaast laat de schrijver zien dat restaurants aan de ene kant in positieve zin hebben bij gedragen aan een multiculturele samenleving maar aan de andere kant blijkt racisme in de horeca een hardnekkig probleem.

Ribbat heeft duidelijk de twee gezichten van de horeca laten zien in deze docu-roman. Toch zou ik het niet als roman bestempelen, het is duidelijk een non-fictie boek met veel korte beschrijvingen en anekdotes uit het restaurantwezen. Het leest dus ook niet als een roman ondanks dat het wel heel toegankelijk geschreven is. Het is een interessant boek over het ontstaan en de ontwikkeling van het fenomeen restaurant met hier en daar een leuke twist die er voor zorgen dat het lekker leest. Want hoe Orwell, Sartre en Elvis in een boek over restaurants belanden of hoe de DDR in het “Fachbuch für Kellner” terecht komt dat lees je in “In het restaurant” van Christoph Ribbat.