Inspecteur Malcolm Fox is hoofd van de afdeling Normen Beroepsuitoefening. Het is zijn taak te onderzoeken of zijn collega's wel volgens het boekje werken en als daar klachten over zijn deze onder de loep te nemen. Je kunt je voorstellen dat hij bij velen van hen nou niet bepaald geliefd is. Met zijn collega's Joe Naysmith en Tony Kaye onderzoekt hij de zaak van Paul Carter. Deze politieman heeft een ambtsmisdrijf gepleegd maar het vermoeden bestaat dat drie collega's hem de hand boven het hoofd hebben gehouden.

Het merkwaardige aan de zaak is dat de aangifte van het ontoelaatbare gedrag is gedaan door Alan Carter, de oom van Paul. De twee hebben een slechte relatie. Alan Carter pleegt zelfmoord en het lijkt er op dat de zaak zal worden gesloten. Malcolm Fox denkt echter dat het een in scene gezette moord is. Eigengereid als hij is gaat hij tegen de regels in zelf op onderzoek uit. Hij komt terecht in een wereld van Schots nationalisme, terrorisme, mensen van aanzien die fout zijn en anderen die alles wat fout is willen toedekken.

Met de misdaadromans over inspecteur John Rebus heeft Ian Rankin bewezen een deskundig schrijver te zijn en met dit boek over de afdeling Normen Beroepsuitoefening is het niet anders. Het verhaal is goed geconstrueerd, heeft scherpe dialogen, de nodige humor en een redelijk spannende ontknoping. Moeiteloos weeft Ian Rankin de realiteit van midden jaren 80 in het verhaal. Schotse seperatistische bewegingen vroegen in die jaren op geweldadige manier aandacht voor de wens van een onafhankelijk Schotland. Rankin heeft dat inweven heel geraffineerd gedaan. Schijnbaar onbelangrijke zaken en gebeurtenissen en mensen die terloops worden genoemd, worden in de loop van het verhaal bepalend voor het plot. Het op zich eenvoudige onderzoek naar het ambtsmisdrijf van Paul Carter mondt uit in de ontrafeling van een zaak die wijd vertakt is in de politiek en het politieapparaat van Schotland.

Daarnaast krijgen ook de priveomstandigheden van Malcolm Fox de nodige aandacht. Zijn vader die in een tehuis de eerste stadia van Alzheimer doormaakt wordt getroffen door een beroerte en Fox en zijn zus Jude besluiten dat hun vader hiervan zal moeten herstellen in Fox's huis.

De inmogelijke dood is een deskundig geschreven boek dat van begin tot einde boeit. Een boek waard om gelezen te worden, zoals je dat van Ian Rankin mag verwachten.