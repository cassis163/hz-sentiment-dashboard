Criminoloog Joost van Bronckhorst wordt na de moord op Wim Paardenkoper, staatssecretaris van Veiligheid en Justitie, benoemd als zijn opvolger. Nog voor hij goed en wel gestart is, wordt hij geconfronteerd met een cyberaanval die langzaam maar zeker het hele land plat legt. Hij krijgt onverwachte hulp van de mysterieuze Ann-Charlotte die ondergronds werkt voor de Foundation Fight Crime Against Children (FFCAC). Maar wat hebben kindermisbruik en de cyberaanval waar Nederland mee geconfronteerd wordt met elkaar te maken? En wie is er verantwoordelijk voor deze noodtoestand. Vragen waarop langzaam maar zeker het antwoord duidelijk wordt. Ellen den Hollander heeft met Noodtoestand een lekker makkelijk weg te lezen thriller geschreven. Niet bloedstollend, maar wel beangstigend omdat pijnlijk duidelijk gemaakt wordt dat als er één gevaar onschadelijk is gemaakt de volgende (digitale) gevaren al weer op de loer liggen met zo mogelijk nog grotere gevolgen. Hierdoor wordt de spanning toch aardig opgebouwd, zodat je gewoon wil weten hoe het verhaal eindigt. Laten we hopen dat dit nooit werkelijkheid wordt.