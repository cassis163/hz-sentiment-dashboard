Over dit boek van Andrew Taylor moet ik eigenlijk geen recensie schrijven maar een heel essay. Dat voert echter een beetje ver voor deze rubriek maar jullie houden het te goed. Een onvergeeflijke misdaad is  gedeeltelijk  een verhaal over de jaren dat Edgar Allen Poe in Engeland woonde. Hij is in dit verhaal de Amerikaanse jongen die liefdevol door de familie Allen wordt opgenomen. Hij raakt bevriend met Charlie Frant, en samen worden ze aangenomen als leerling op de school waar de hoofdpersoon, Thomas Shield, leraar is. Het verhaal speelt zich grotendeels af in 1819 maar het laat nog sporen na tot ver in die eeuw.

Tom Shield heeft gevochten bij Waterloo (Slag bij Waterloo, 18 juni 1815) maar hij is daar, zoals we nu zouden zeggen, uitgekomen met een post traumatic stress disorder. Een oude tante neemt hem onder haar hoede, en als hij enige jaren later weer min of meer de oude is, en zijn tantes gezondheid steeds slechter wordt, zal hij toch een baan moeten vinden. Mr Bransby geeft hem de kans om leraar te worden. Al snel raakt Shield echter betrokken bij de lotgevallen van de familie van Charles Frant, en vooral bij het lot van zijn vader en later van zijn beeldschone moeder.

Dit boek kreeg zeer verdiend in 2003 de CWA Historical Dagger for Fiction. Andrew Taylor schreef met dit boek een moderne thriller, die zich toevallig bijna tweehonderd jaar geleden afspeelt. Nou ben ik toevallig een groot liefhebber van Engelse auteurs uit die periode, zoals daar zijn Charles Dickens en Wilkie Collins. Ik heb veel van hen gelezen. Het boek The Woman in White van Collins wordt wel eens de eerste echte detectiveroman genoemd. Als je toevallig ook van deze schrijvers houdt, zul je een enorm plezier beleven aan het boek van Taylor. Wat ik buitengewoon knap vind, is dat Taylor kans heeft gezien dit spannende verhaal neer te zetten met behoud van alle originele details die je ook in de boeken van voornoemde schrijvers vindt, maar met weglating van de soms lange  en ik moet toegeven: soms saaie  stukken die nu eenmaal eigen zijn aan een boek uit die tijd. 

Een onvergeeflijke misdaad is een boek dat mijns inziens het beste uit twee werelden biedt. Het verhaal is geschreven vanuit de hoofdpersoon, Tom Shield, die heel veel dingen meemaakt en ze daarom, zo zegt hij zelf, op een dag maar eens opschrijft. Waarom, dat weet hij eigenlijk zelf niet. Shield is een tamelijk goed onderlegd man maar ook een jonge man, met alle gevoelens en onzekerheden die daarbij horen. Dat komt prachtig tot uiting in de manier waarop hij zijn gevoelens voor Flora en Sophie beschrijft. Sophie is de moeder van Charlie Frant en Flora is haar nichtje, dat op nogal eigenaardige wijze in het bezit komt van een landgoed dat eigenlijk rechtens aan Sophie toebehoort. Aangezien Tom Shield hiervoor een handtekening heeft moeten zetten, is dit eigenlijk het begin van het intrigerende verhaal.

Dit boek heeft een heleboel extras: een uitgebreid verhaal over Andrew Taylor en hoe het boek tot stand gekomen is, informatie over Edgar Allen Poe en nog veel meer. Andrew Taylor heeft al twintig boeken geschreven en ik heb hem toegevoegd aan mijn lijstje: auteurs van wie ik alles wil hebben.