Het land van de zon is een historische roman. Gebaseerd op het leven van Giovanni Battista Belzoni en Sarah Banne. Het boek neemt je mee op een reis die veel ontberingen kende, zeker voor een vrouw in die tijd. Velen van ons zouden zelf nu er niet aan moeten denken laat staan onder de omstandigheden in die tijd. Sarah leefde van 1783-1870, zij is duidelijk een sterke vrouw die weet wat ze wil en met Giovanni aan haar zij krijgt ze heel veel dingen gedaan. Het geeft een inkijk in een huwelijk zoals dat toen nog niet vaak voorkwam. Zeker als je het plaatst in die tijd. Het boek is de debuutroman van Machteld Kruijsen en zij heeft met kennis van zaken geschreven. Af en toe heb je het idee dat de zandkorrels en het stof tussen je eigen tanden knarsen. Het boek beslaat een tijdspanne van ongeveer 20 jaar. Het voelt alsof je het dagboek van Sarah aan het lezen bent. Je zit heel dicht bij haar en voelt alles wat zij meemaakt. Het geeft een mooi tijdsbeeld van de Egyptische beschaving en, niet onbelangrijk, door Sarah's notities ook van de vrouwen en meisjes aldaar. "Het meisje schuifelde voorzichtig naar voren, en haar ogen werden groot toen Sarah een handje rode kralen pakte. Ze leek een beslissing te nemen, en kwam toen geboeid naast haar op de mat zitten". Communicatie was er door gebaren en een paar woorden Arabisch. Toch wist Sarah met dit meisje maar ook met de vrouwen aldaar te communiceren.
Haar man Giovanni was bezig met zijn werk en Sarah deed wat haar hart haar ingaf, namelijk contact maken met de bevolking en tekende dat zeer nauwkeurig op. Bijzonder voor die tijd is dat een deel van haar notities ook daadwerkelijk uit gegeven zijn.