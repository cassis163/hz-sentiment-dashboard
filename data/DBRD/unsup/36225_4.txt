Jack is negen en woont grotendeels bij zijn moeder en broer Tim. Hij ziet zijn vader veel minder dan hij eigenlijk zou willen (door de scheiding van zijn ouders) en dat maakt hem soms boos. Deze boosheid komt deels voort uit verdriet. Maar soms is Jack ook boos om andere dingen. Volgens de juf op school heeft Jack ‘een kort lontje’ en zou ze graag zien dat Jack wat minder vaak boos zou zijn. Maar ja hoe pak je dat aan?

Jack leert Fir kennen en samen gaan ze bedenken hoe ze het probleem van Jack kunnen aanpakken. Zo leert Jack onder andere met de Toverstaf van Taal hoe hij weer kalm kan worden. Hij praat met zijn papa en mama over zijn verdriet en ook op school heeft hij een gesprek met juf Loes en meester Frits. En met hard werken komt Jack een heel eind.
Jack is er klaar voor om met Fir op ruimtereis te gaan en hij voelt zich helemaal ‘Pimelipoepa’.

De schrijfstijl van Martine is goed toegankelijk voor de doelgroep en grappig op zijn tijd door Fir zijn eigen ‘Berio-taaltje’ te geven. Ik weet zeker dat de kinderen hierom moeten lachen.

Jack de ruimteridder is opgedeeld in een aantal hoofdstukken die enkele bladzijden beslaan maar waarbij tekst en illustraties afwisselen. Een mooi evenwichtig geheel. Alle illustraties passen bij het verhaal, zowel de grote van Wilma als de kleine toegevoegde van Mick en Olivia.

De trefwoorden die worden vermeld in het boek zijn: opvliegendheid, ruzie en oplossingen. Deze drie zijn een rode draad door het gehele verhaal. Ik denk dat vriendschap er nog wel bij kan.

De cover van het boek is kleurrijk, vrolijk en past bij de titel.

Jack de ruimteridder is geschikt voor kinderen vanaf een jaar of acht om zelf te lezen maar is ook prima geschikt om voor te lezen.
Kinderen kunnen zich herkennen in de jonge Jack want wie heeft er nooit last van boosheid? Het is alleen zaak om die boosheid onder controle te hebben (en te houden). Ook een ‘denkbeeldig’ vriendje is voor de leeftijdsgroep iets herkenbaars.

Jack en Fir lieten mij glimlachen van oor tot oor en dat is altijd een fijne bijkomstigheid bij het lezen van een boek.

Een naar boven afgeronde 4 sterren omdat ik zelf geen halve sterren kan uitdelen. Deze review verscheen als origineel via mijn boekenblog.