Het eerste deel uit een zesdelige serie waar in de Mitford zussen een rol spelen heet de Mitford moorden. Het is heel apart dat er voor deze titel is gekozen en er geen ondertitel is gegeven, aangezien een volgend deel ook onder Mitford moorden zal vallen en er in dit boek niemand sterft binnen de Mitford familie.

We maken kennis met Louisa. Ze woont samen met haar moeder en haar oom Stephen die ongevraagd ingetrokken is na het overlijden van Louisa haar vader. Oom Stephen is een klaploper en maakt constant schulden. Hij ziet zijn kans schoon om Louisa in te zetten om geld te verdienen. Eerst als zakkenroller, maar als ze groter wordt ziet hij ook andere mogelijkheden. Louisa vlucht en wordt kindermeisje bij de familie Mitford. De oudste zus Nancy wordt haar vriendin en samen storten ze zich op onderzoek naar de moord op een verpleegster in de trein.
Guy Sullivan is spoorwegagent en krijgt te maken met Louisa, wanneer die ontsnapt aan haar oom en met de moord als die wordt ontdekt in een trein op het station waar hij werkt. Hij wil graag hogerop en speurt in zijn vrije tijd naar de dader. Dat hij daarbij weer Louisa treft is een fijne bijkomstigheid.

Het is een detective die zich afspeelt in de jaren 20 van de vorige eeuw. De schrijfster heeft de sfeer van die tijd goed verwerkt in haar boek, maar het tempo ligt stukken hoger dan je erbij zou verwachten. Dat maakt het een eigentijdse detective roman. De hoofdstukken zijn kort en wisselen regelmatig tussen Lousia en Guy en zo vallen gedurende het boek de stukjes op z'n plek. De doorgewinterde detective lezer zal snel de dader in het vizier hebben hoewel Fellowes er alles aandoet om de lezer op een dwaalspoor te zetten met een parallelle verhaallijn.

In het nawoord legt de schrijfster nog uit wat waargebeurd is en waar ze haar fantasie heeft losgelaten. Het resultaat is een bijzondere combinatie van feiten en fictie.

De Mitford moorden is absoluut een cozy crime met een herkenbare opbouw van moord, speurtocht en ontknoping. De opbouw zorgt ervoor dat het prettig en vlot leest en de ontknoping is geen verrassing maar toch origineel. In de volgende delen zal een andere zus centraal staan wat zeker iets is om naar uit te kijken.