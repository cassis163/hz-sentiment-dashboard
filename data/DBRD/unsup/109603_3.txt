Er zijn 2 verhaallijnen in dit boek. De ene is een zaak die rechercheur Jessy Haider moet oplossen en de andere haar zoektocht naar de moordenaar van haar zoon. Jessy Haider is een goed hoofdpersonage. Voor mij stoort het zeker niet dat ze wat onconventioneel is, integendeel. Niemand is perfect en iemand die tijdens haar leven al veel heeft meegemaakt, heeft haar fouten. Dat maakt een personage menselijk. Alhoewel ik liever wat meer evenwicht in haar personage had gehad door ook haar positieve kanten wat meer te belichten.
In het begin had ik het moeilijk om echt in het verhaal te komen. Je wordt in de wereld van deze reeks gesmeten zonder duidelijke voorbereiding. Daarom vroeg ik me soms af wie elk nieuw personage was zonder dat dat duidelijk werd aangeduid. Maar het tweede deel van het boek maakte veel goed. Daar begon de spanning en werd het tempo opgedreven.
Het boek bestaat uit korte hoofdstukken die uitnodigen om te blijven lezen en ook al miste het boek in het begin wat spanning toch las het in zijn geheel heel vlot.
Sommige dingen kon ik voorspellen, maar er zat zeker genoeg in om me te verrassen in beide verhaallijnen. Vooral in het laatste hoofdstuk is er een onthulling waardoor je reikhalzend uitkijkt naar het volgende deel.