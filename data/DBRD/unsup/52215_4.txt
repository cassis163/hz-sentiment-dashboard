Eindspel – Isa Maron
Over de schrijfster:
Isa Maron (Utrecht, 1965) is een Nederlandse auteur van misdaadromans. Ze studeerde economische wetenschappen en psychologie in Amsterdam. Na haar studie werkte ze als marketeer bij onder andere Wolters Kluwer en Ahold. Sinds 2002 is ze met haar eigen bedrijf actief op het gebied van coaching en human resources.
Maron debuteerde in 2008 met Passiespel, een thriller over een werkende moeder die in de ban raakt van haar SM-minnaar. Het boek werd lovend ontvangen en won de prijs van ‘Beste Nederlandse Vrouwenthriller 2008'. In 2010 volgden Verboden verleden en de minithriller Vrij Zwemmen. In 2011 kwam Schaduwkant uit. Verder schreef Maron een aantal kortverhalen in verhalenbundels die ook in weekbladen als Margriet verschenen.
In juli 2014 publiceerde ze Galgenveld, het eerste deel van haar vierdelige serie 'De Noordzeemoorden', met rechercheur Maud Mertens en student forensisch onderzoek Kyra Slager in de hoofdrollen. Nog in hetzelfde jaar volgde IJskoud. In 2015 verscheen het derde deel, Ritueel.
In 2016 volgt dan de ontknoping van de noordzeemoorden, Eindspel

Achterflap:
In een kleine woning in Amsterdam-Noord worden de gruwelijk toegetakelde lichamen van een hoogbejaard stel gevonden. Rechercheur Maud Mertens stort zich op de zaak, terwijl ze samen met haar collega Niels werkt aan een zaak waarbij er hoofden zijn gevonden in de tuin van de villa. Kyra Slagter vertrekt naar Londen, de seriemoordenaar die meer lijkt te weten van de verdwijning van haar zus wil praten. Ze komt steeds dichterbij, gevaarlijk dichtbij...

Mijn mening:
Het verhaal begint met de moord op een oud echtpaar. Maud Mertens wordt door collega Niels Bingsten geïnformeerd en de jacht op de moordenaar(s) is geopend. Ondertussen is Kyra Slagter nog steeds intensief op zoek naar haar verdwenen zus Sarina. Ze besluit een beroep op oud rechercheur Jan Anne Gerritsen te doen en hem bij haar zoektocht te betrekken.
Korte tijd lijkt voor mij het verhaal te verzanden in het ene na het andere onderzoek, maar al snel blijkt dat te veranderen en wordt ik getuige van een bizarre zoektocht naar Sarina. De moord op het bejaarde echtpaar is in dit laatste deel eigenlijk maar bijzaak. Het boek neemt ons mee op reis naar verschillende plaatsen die op het eind samenkomen in een bizarre ontknoping. Het is eng te lezen tot welke gruwelijkheden mensen in staat kunnen zijn en hoe dit al in hun jeugd ergens mis is gegaan waardoor ze zijn geworden tot wie ze nu zijn.
Isa is er in geslaagd een gruwelijke thriller neer te zetten die er voor heeft gezorgd dat er verschrikkelijke beelden op mijn netvlies zijn verschenen.
Zowel Maud als Kyra maken heftige trauma’s mee die beiden hun verdere leven zal blijven achtervolgen dat kan niet anders, niemand zou hier zonder kleerscheuren uit kunnen komen.

Ze voelt de paniek als een snelgroeiende bacterie bezit van haar nemen.

Eindspel is wat mij betreft de grande finale van een prachtige serie die helaas ten einde is gekomen.
Ik heb van elk deel genoten en het plaatje is nu compleet.
Een dikke pluim voor Isa Maron die erin is geslaagd de Noordzeemoorden tot een spetterend einde te brengen en ik zal Kyra en Maud echt nooit vergeten.
Spanning: ****
Schrijfstijl: ****
Originaliteit: *****
Plot: *****
Psychologie: *****

Eindspel is voor mij zeker 4,5 ster waard!

Bianca