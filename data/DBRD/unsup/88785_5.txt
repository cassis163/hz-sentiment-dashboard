Het was een onverwacht genoegen om 'Pastorale 1943' te lezen! Ik zou Vestdijk nooit zo gauw uit mezelf hebben gelezen, dus prima dat het de keuze van Classics United was. Ik verwachtte galmende zinnen over ernstige zaken, omringd door een spruitjesgeur. Waarschijnlijk was deze veronderstelling puur gebaseerd op die strenge zwart/wit foto's van Vestdijk, waardoor onwillekeurig die indruk wordt opgewekt. Vestdijk is verre van moralistisch. Hij schrijft over gewone mensen met al hun goede kanten en onhebbelijkheden in een bijzondere periode. Omdat het boek geschreven is in de laatste jaren van de Tweede Wereldoorlog, was het heel interessant om te lezen hoe gewone mensen met elkaar spraken en over de bezetting dachtten. De meeste boeken die over de bezetting gaan, zijn daarna geschreven en beschrijven meestal vreselijke gebeurtenissen en/of heldendaden en daar vind je niet gauw gewone allerdaagse gesprekken. Ik vond de toon van Pastorale veel moderner dan ik verwacht had. En Vestdijk ook heel geestig. Nu het ijs gebroken is tussen Vestdijk en mij, ga ik beslist meer van hem lezen!