Eindspel is het vierde en laatste deel in de serie De Noordzeemoorden, geschreven door Isa Maron. In dit boek wordt de moord op een bejaard echtpaar beschreven. Rechercheur Maud Mertens probeert samen met haar naaste collega Niels en het hele team deze brute moord op te lossen. Tevens houden ze zich bezig met een zaak die eerder werd beschreven en waarbij hoofden in een tuin werden gevonden.
In dit laatste deel wordt ook eindelijk het raadsel rondom de verdwijning van de zus van Kyra Slagter opgelost. Ze vertrekt naar Londen om te praten met de seriemoordenaar die meer lijkt te weten over haar zus en alleen haar wil spreken. Langzamerhand wordt steeds duidelijker wat er zich heeft afgespeeld. En zoals we gewend zijn van Isa Maron weet ze de spanning op te voeren tot op het laatst.
Het boek zit goed in elkaar. Het vertelperspectief wisselt telkens, maar is heel goed te volgen. Het is wel aan te bevelen de boeken in volgorde te lezen, omdat de rode draad, de raadselachtige verdwijning van Kyra's zus, dan het beste te volgen is. Al in de eerste drie delen wil je verder lezen, het geheim ontrafelen, maar pas in dit vierde deel wordt alles opgelost. Het is de apotheose van deze serie en eigenlijk wil je als het boek uit is, meer weten over de hoofdpersonen. Je wilt geen afscheid nemen, het voelt als een rouwproces.
De Noordzeemoorden is een geweldige serie voor iedereen die van spanning en onverwachte wendingen houdt. Bepaalde onderwerpen in deze serie berusten op waarheid en dat maakt het lezen van deze boeken extra waardevol. Ik waardeer Eindspel met vijf sterren.