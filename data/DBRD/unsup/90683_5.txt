Het is lang geleden dat ik een boek las dat zoveel met me deed als dit boek. Ten eerste zijn er de zeer goed beschreven emoties van de hoofdpersonen. Alles komt voorbij, van pure vreugde tot pure angst, woede, haat en schaamte. Door de heldere manier waarop dit alles door Ellen Lina wordt gebracht, voelde ik enorm met de hoofdpersonen mee.

Zelf had ik ook allerlei gevoelens bij het verhaal. Ik leefde mee met de hoofdpersonen, maar kon soms ook flink ge√Ørriteerd raken door wat minder handige of aardige acties van hen. Dit laat natuurlijk wel weer zien hoe levensecht de personages overkomen. Als de personages me niets zouden doen, had ik ook niet geraakt kunnen worden door hun acties.

Het boek is ook ontzettend spannend. In de eerste helft werd ik bijna gek van nieuwsgierigheid over wat er naast de crash zelf nog meer gebeurd was. Het is duidelijk dat er iets niet in de haak is, maar wat laat de schrijfster je lang in het ongewisse over wat het precies is! In de tweede helft krijg je te horen wat er gebeurd is, maar de consequenties daarvan zorgen voor nog meer spanning. Het wordt een hele tour voor Anna, Jesse en Daan om hiermee om te gaan. Door een aantal geweldige plottwists werd ik ook een paar keer enorm aan het schrikken gebracht.

Ellen Lina schrijft verhalen die over liefde gaan, maar deze liefde is nooit makkelijk. In dit boek is de liefde zowaar nog ingewikkelder voor de hoofdpersonen dan in haar vorige boeken. Ik vond het ook dit keer weer erg goed bedacht, hoewel ik het niet altijd met de gang van zaken eens was. Het thrillerachtige element dat dit keer is toegevoegd geeft dit verhaal een extra dimensie. Dit mag Ellen Lina zeker vaker doen. Ze is duidelijk goed in staat de lezer de adem te benemen met onverwachte gebeurtenissen en heftige emoties. Dit is dan ook wederom een topboek van deze schrijfster, voor wie ik veel respect heb.