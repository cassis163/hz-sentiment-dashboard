Brené Brown is onderzoeker en professor aan de Universiteit van Houston, Texas. Sinds een aantal jaar doet zij onderzoek naar de sociale vraagstukken rondom kwetsbaarheid, moed, authenticiteit en schaamte. Over deze onderwerpen heeft zij al meerdere (zelfhulp-) boeken geschreven, welke alle de bestsellerslijsten over de hele wereld bestormen. Wil je snel kennismaken met Brené Brown kijk dan naar haar TEDTalk over kwetsbaarheid; slecht 25 miljoen mensen gingen je voor!   De boeken van Brown gaan over onderwerpen waar elk mens in zijn leven mee te maken krijgt. Zij koppelt aan deze onderwerpen een doel met een krachtig vooruitzicht welke je kunt bereiken wanneer je bereid bent om aan de slag te gaan met jezelf. Zo kan kwetsbaarheid tonen je uiteindelijk moed opleveren of het leren kennen van je schaamte levert compassie voor jezelf op. In ieder geval volgens de vele onderzoeken en studies van Brown.  

In haar nieuwste boek Sterker dan ooit is het doel dat je leert op te staan na een val. Wat voor een val dan ook: klein, groot, privé, zakelijk. Ze komen allemaal voorbij. Alles onderbouwd met de vele onderzoeken, verhalen van ‘gewone’ mensen en veel persoonlijke verhalen van Brown. Veel meer persoonlijke verhalen dan in haar vorige boeken.  

Haar manier van schrijven is niet altijd even prettig. De teksten lezen gemakkelijk, geen gebruik van moeilijke woorden, maar er wordt hinderlijk veel gebruik gemaakt van hippe vergelijkingen: ‘emoties ontkennen houdt in dat we de auto nooit uit de garage halen’. Daarnaast heeft Brown behoefte om op bijna elke pagina aan te halen dat de beweringen die zij beschrijft voortkomen uit wetenschappelijk onderzoek ‘…omdat ik nu bijna vijftien jaar het emotionele landschap van de mens bestudeer.’ Je vraagt je uiteindelijk af waar haar behoefte vandaan komt om dat zo vaak te melden; haar eigen angst om te vallen?  

Niet alles wat je leest, zal je na een keer lezen begrijpen en je zult ook regelmatig moeten terugbladeren om te bedenken wat er met een term ook weer bedoeld wordt. Maar is dat erg? Nee hoor, lees gewoon verder en je pakt de draad vanzelf weer op.  

Een zelfhulpboek lees je om handvatten te krijgen over een bewust onderwerp waar je behoefte aan hebt om wellicht anders aan te pakken in je eigen leven. Je staat open voor veranderingen van je eigen gedrag. Wat wordt je precies geboden in Sterker dan ooit?  

Het gehele programma achter het sterk-weer-opstaanproces: dit gaat over rekenschap geven aan je eigen verhaal. Dat is de kern; leer je eigen verhaal kennen. Verderop ga je met dit verhaal stoeien en als laatste stap volgt de overgang van proces naar gewoonte. Klinkt dit abstract? Dat is het ook. Je moet er echt zelf mee aan de slag. Op zoek gaan naar jouw SEV (shitterige eerste versie), delta, GGG (gevoelens-gedachten-gedrag) en zelfvertrouwen; om maar een paar termen te noemen die voorbijkomen. Je moet willen stoeien! Stoeien met je rouw, gebroken hart, schaamte, perfectionisme, verwachtingen, vertrouwen en als grote overkoepeling je emoties. Heb je behoefte aan in de spiegel kijken, op hetzelfde moment kracht en angst te voelen en te leven vanuit je volle mens-zijn, dan kan dit boek je daarbij op weg helpen.  

De grote vraag bij zelfhulpboeken blijft altijd: wat pik je op wanneer je dit boek hebt gelezen? Waarschijnlijk altijd iets. Al is het iets kleins; je zal tijdens het lezen voorbeelden uit je eigen leven voorbij zien komen en die onder ogen komen. Wil je echt de gehele tactiek van Brown uit dit boek jezelf aanleren dan moet je er echt dagelijks mee aan de slag gaan en lijkt de hulp van een psycholoog geen overbodige luxe.  

Van zeer grote toegevoegde waarde is de zeer volledige bronnenlijst. Dat is natuurlijk logisch bij een wetenschappelijk onderbouwd werk is. Maar het is echt een leuke toevoeging. Het geeft je de mogelijkheid om over de onderwerpen die jou het meeste aanspreken een volgend boek te kiezen. Want aan jezelf werken, jezelf blijven ontwikkelen, blijft het doel van de boeken van Brené Brown.