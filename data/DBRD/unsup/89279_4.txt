Nathalie Pagie (1974) is een Nederlandse thrillerauteur en communicatieadviseur.
Na haar debuut De Toneelclub in 2013 schreef ze het eerste deel (Paradijsvogels) in de serie met Tara en Diego in de hoofdrol.
Daarna volgde Casa Familia en Rio Grande en nu dus het vierde deel De Trip. Casa Familia won de Thrillzone Award voor Beste Nederlandstalige Thriller 2017.
Ook schreef ze de standalone De IJsengel.
Ze woont samen met haar gezin in Breda.

De cover van De Trip past perfect in de lijn van de Tara en Diego serie. Het lijkt een vakantiekiekje maar als je beter kijkt, zie je op de achtergrond een vulkaan op het punt van uitbarsting. De ondertitel beloofd een spannend verhaal. Opvallend is dat er deze keer geen vrouw op de cover staat maar een man.

In de vierde thriller met het journalistenduo Tara en Diego wordt de lezer deze keer meegenomen naar Hawaï. Ze zijn daar voor de tv-opnames van een nieuw programma De Trip genaamd, Tara als verslaggeefster voor het dagblad De Dageraad en Diego werkt als redacteur.
Wanneer de Nederlandse mannelijke kandidaat uitvalt, springt Diego in en gaat de gevaarlijke uitdagingen aan.
Tara heeft haar eigen problemen. Op het vliegveld ontmoet ze een bijzondere vrouw die blijkbaar dingen over Tara en haar verleden weet. Ze besluit deze vrouw (Cassandra) op te zoeken op een nabij eiland. Ze ontdekt dat Cassandra aan het hoofd van een commune staat.
Wanneer de Mauna Loa vulkaan dreigt uit te barsten, moet iedereen het eiland verlaten. Cassandra blijkt verdwenen te zijn, een commune lid wordt dood aangetroffen en Tara en Diego gaan, met gevaar voor eigen leven, op onderzoek uit. Er volgt een race tegen de klok.

Vanaf de eerste letter word je het verhaal ingetrokken. Door de korte hoofdstukken, de vlotte schrijfstijl en de cliffhangers hier en daar, is het moeilijk om het boek aan de kant te leggen. Het is duidelijk dat Nathalie zelf op Hawaï is geweest. De omschrijvingen van de omgeving zijn beeldend: je bent als lezer zelf aanwezig op de eilanden en beleeft de avonturen van Tara en Diego van dichtbij mee. Ook dit verhaal is uitermate geschikt om te worden verfilmd.
Op zich is De Trip prima op zichzelf te lezen. Nathalie geeft voldoende informatie over Tara en Diego. Uiteraard is het leuker om eerst de andere delen te lezen zodat je een vollediger beeld krijgt van de hoofdpersonages en om zo de ontwikkelingen die zij doormaken op de voet te volgen.
Tara worstelt nog steeds met haar verleden en Diego herstelt langzaam van zijn drugsverslaving. De andere personages worden menselijk door de beschrijvingen en gedragingen, zodat je ze helder voor ogen ziet.
De spanning is constant aanwezig en loopt naar het einde toe nog verder op. Het open einde belooft dat de serie met Tara en Diego nog niet afgelopen is. Fijn om te weten!
Zoals we van Nathalie gewend zijn, zit het verhaal vol onverwachte wendingen en is het een feest om dit boek te lezen.
Wederom heeft Nathalie met De Trip bewezen dat ze een plaats in de top van de Nederlandse thrillerauteur dubbel en dwars heeft verdiend.
De Trip is een top thriller die zich afspeelt op een prachtige locatie met het sympathieke duo Tara en Diego. We kijken reikhalzend uit naar een volgend deel waarbij we geduld moeten hebben omdat Nathalie eerst een standalone gaat uitbrengen.