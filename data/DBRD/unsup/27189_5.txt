Marionet wist mij, met haar politieke machtsspelletjes en spannende intriges, van begin tot eind mee te voeren in haar originele verhaal. Ik was dan ook enorm blij dat Agora Books me meteen het vervolg Gevangene opstuurde, want ik moest en zou weten hoe het Kitty verder zou vergaan!

Marionet schetst een toekomstige samenleving waarin de bevolking in rangen verdeeld leeft. Iedere jongere legt op zijn/haar zeventiende verjaardag een geschiktheidsexamen af, die hen van rang I tot en met VII voorziet. Hoe slimmer je bent, hoe hoger de rang die je toegewezen krijgt – en hoe kleiner de kans dat je in armoede moet leven. Meer dan een schamele III heeft Kitty echter niet weten schoren bij haar geschiktheidsexamen, waardoor al haar toekomstdromen in duigen vallen. Dan krijgt Kitty onverwacht de kans om een VII te worden; haar leven lijkt gered. Of zit er toch een addertje onder het gras?

In Gevangene is Kitty Doe nog altijd in de macht van de familie Hart, die wil dat ze zich voordoet als Lila Hart. Haar leven is één grote leugen en zelfs de Blackcoat rebellen - die ze met gevaar voor eigen leven ondersteunt - houden dingen voor haar verborgen. Hoe moet Kitty zich staande houden in een wereld zo vol van intriges en verraad?

Allereerst wil ik zeggen dat je het beste niet de complete achterflap van Gevangene leest, voor je aan dit boek begint. Persoonlijk vond ik dat er in deze samenvatting al veel te veel wordt weggeven, waardoor sommige gebeurtenissen net wat minder spannend en minder onverwacht zijn..

Het verhaal van Gevangene is net zo'n genot om te lezen als Marionet. Het is een wervelwind van actie, waar je van begin tot eind in wordt meegesleept. Het verhaal krijgt plottwist na plottwist en geen van de personages is veilig - waardoor ik voortdurend op het puntje van mijn stoel zat. Zouden mijn favoriete personages tot het einde van dit boek weten te overleven?

De romantische relatie tussen Kitty en één van de personages was voor mij niet altijd even realistisch, maar het stoorde me niet tijdens het lezen. Al had ik haar liever met één van de andere mannen gezien! Gelukkig voor mij ging de focus van het verhaal veel meer naar de actie en de manier waarop de rebellen in opstand komen tegen minister-president Daxton. Romantiek was dus maar bijzaak. Er zit trouwens wel een seksscène in dit boek; eentje die me enorm aan het lachen gemaakt heeft..

Wat ik erg jammer vind, is dat Gevangene slechts 256 pagina's telt. Dat zijn 62 pagina's minder dan het eerste deel! Van mij had dit boek nog veel langer mogen duren.. Ik wilde een aantal van de nieuwe personages nóg beter leren kennen en ook over de wereld van Elders had ik graag nog meer gelezen.

Gevangene was zo mogelijk nog spannender dan Marionet. Het boek zat boordevol spanning, intriges en verraad. Geen personage is veilig voor de bloeddorstigheid van minister-president Daxton en zijn volgelingen. Ik ben ontzettend benieuwd naar het vervolg!