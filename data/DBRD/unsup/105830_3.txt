Een leuk bedachte moderne versie van Hamlet: ‘mijn moeder geeft de voorkeur aan mijn vaders broer, bedriegt haar man en ruïneert haar zoon’. Inclusief de titel die rechtstreeks uit Hamlet komt: "O God, I could be bounded in a nutshell and count myself a king of infinite space, were it not that I have bad dreams".

Het prachtige Engelse taalgebruik van McEwan spreekt mij enorm aan, vandaar dat ik dit nieuwe verhaal in originele versie heb gelezen. Ik red me aardig maar het tempo gaat wel drastisch omlaag. Wat te denken van een typische McEwan creatie over het onderwerp vliegen (als in insecten): "Their general bloated laziness invokes a society of mellow recreation, communal purpose, mutual tolerance. This somnolent, non-chordate crew is at one with the world, it loves rich life in all its putrefaction.". Prachtig, maar ik moet die zin wel twee keer lezen. Google-translate staat voortdurend open. Leerzaam dus.

Het bijzondere aan dit verhaal is natuurlijk het perspectief: we worden toegesproken vanuit de baarmoeder door een baby die over twee weken geboren wordt. Briljant idee en heel sterk uitgewerkt. Alleen al de openingszin ‘So here I am, upside down in a woman’. De stijltruc is slim en grappig en in de voetsporen van Shakespeare himself.
Wat ik dan jammer vind is dat de schrijver heel veel moeite doet om te verklaren waarom die baby zo veel weet en zo intelligent is: de baby krijgt alles mee van wat zijn moeder leest en luistert. Van radio en podcasts tot Joyce’s Ulysees als luisterboek. Die uitleg had van mij niet gehoeven. We weten toch wel dat dit pure fantasie is, dus probeer het dan ook niet uit te leggen. Dat leidt alleen maar af.

Het grootste minpunt vind ik dat die baby meerdere keren een soort verhandeling geeft over de ‘toestand in de wereld’. Oké, je hebt als schrijver misschien veel gezien van de wereld en je hebt je lezer veel te leren. Maar … op die momenten heb je als lezer niet meer die baby voor ogen, maar dan komt de schrijver zelf in je hoofd terecht.
Dat kan toch niet de bedoeling zijn geweest. Jammer.