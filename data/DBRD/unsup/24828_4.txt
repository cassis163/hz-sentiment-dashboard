Before she ignites is het eerste deel van de nieuwe YA fantasyserie The Fallen Isles, van de hand van Jodi Meadows. Eerder schreef Meadows al de Newsoul-trilogie en The orphan queen-tweeluik inclusief enkele novelles in dit genre. Ook is zij medeauteur van de Lady Janies-boeken. Het tweede deel in The Fallen Isles verschijnt na de zomer van 2018 en zal de titel As She Ascends dragen.
Mira is gek op draken. Ze woont op één van de vijf 'Fallen Isles', een eilandengroep die samengebracht is en onder een verdrag leeft die de 'Mira Treaty' wordt genoemd. Precies, vernoemd naar Mira dus. Mira is het uithangbordje van de overheid van haar eiland, maar als zij achter informatie komt die niet voor haar bestemd is, wordt ze moeiteloos naar de ‘the Pit’ gestuurd, de meest afgrijselijke en angstaanjagende gevangenis van alle eilanden en ver weg van haar geliefde draken.
De opbouw van het boek zorgt meteen voor een hoop spanning. Al vrij snel word je als lezer samen met Mira in the Pit gestopt en heb je eigenlijk geen idee welke kant het verhaal opgaat. Net als Mira word je erg in het duister gehouden over wat er buiten de gevangenis gebeurt. Je weet dat Mira bepaalde kennis heeft, maar je krijgt nog niet mee wat die informatie precies inhoudt. Beetje bij beetje ontdek je tijdens het verhaal meer.
Mira lijkt misschien op het eerste gezicht weer een stereotypisch hoofdpersonage zoals we we vaak zien in YA fantasy. Een sterke, jonge meid die in een benadeelde positie zit. Maar niets is minder waar. Als woordvoerder van haar overheid heeft zij altijd een bevoorrecht leven gehad. Haar ouders bekleden een machtige positie en ze heeft altijd kunnen doen wat ze het allerleukste vond, draken trainen. Mira krijgt voor haar verjaardag een draakje die ze wekelijks opzoekt in het drakenreservaat om allerlei oefeningen mee te doen.
Door vroegere gebeurtenissen heeft Mira een trauma opgelopen, waar ze nog altijd mee worstelt. Wanneer ze in the Pit wordt gegooid weet ze zich geen raad en kan ze zich alleen maar vastklampen aan het idee dat haar ouders er alles aan zullen doen om haar vrij te krijgen en de overheid zich vast zal bedenken en haar weer uit de gevangenis zal halen. Ook de andere karakters hebben duidelijke gebreken. Dit maakt ze sterk en geloofwaardig.
De wereld waar we mee te maken hebben is een wereld die levensecht neergezet wordt. Politiek aspecten, machtsposities en omgeving worden duidelijk omschreven zonder dat er veel vaart uit het verhaal gehaald wordt. De vloeiende schrijfstijl van Meadows draagt hier flink aan bij. Met weinig woorden weet ze omschrijvingen op papier te zetten die erg tot de verbeelding spreken.
De draken vormen een rode draad door dit boek. Hoewel ze niet altijd letterlijk aanwezig zijn in het verhaal, spelen ze op de achtergrond altijd een rol. De draken zijn voor de bewoners van the Fallen Isles een belangrijk onderdeel van hun dagelijks leven en worden gezien als de afstammelingen van de goden, waar goed voor gezorgd moet worden. Mira vergelijkt zichzelf, en andere mensen, vaak met verschillende soorten draken. Er blijkt uiteindelijk meer aan de hand te zijn dan op het eerste oog lijkt.
Ondanks dat dit boek het begin is van een serie wordt het verhaal mooi afgesloten wat een prettig afgerond gevoel geeft aan het eind. Toch worden niet alle losse eindjes aan elkaar geknoopt, waardoor er een duidelijke voorzet gegeven wordt voor een vervolg.