Dit boek begint precies waar deel 7 eindigt: op het station, wachtend op de Hogwarts express (voor de duidelijkheid gebruik ik de Engelse termen en namen). We zien de drie gezinnen Potter, Weasley-Granger en Malfoy afscheid nemen voor het begin van een nieuw schooljaar. Er zijn twee nieuwe hoofdpersonen - drie, als je de nieuwe slechterik meetelt - en we zien hun ontwikkeling tot het begin van hun vierde jaar. De hoofdpersonen, Albus Potter en Scorpius Malfoy, zijn beste vrienden, voelen zich buitenbeentjes en besluiten daar aan het begin van hun vierde jaar iets aan te veranderen. Dit loopt uiteraard anders dan verwacht en al snel zien zij in dat ze grote fouten hebben gemaakt.

Laat ik bij het begin beginnen. Het is een toneelstuk, en een zeer goed toneelstuk schat ik zo in. Er zullen flink wat special effects in zitten en ik vind het erg jammer dat ik het niet kan gaan bekijken.

Als boek is het gepresenteerd als het achtste deel in de serie van zeven (zo staat het op de achterkant, in de publiciteit is goed benadrukt dat het om een script gaat). Dat is het zeker niet, al moet je wel enige kennis hebben van deel 3 en 4. Waar je in de eerste zeven boeken wordt meegevoerd door de magie van de woorden, is het in dit boek de bedoeling dat je wordt meegevoerd door de magie op het podium en dat merk je. De gebeurtenissen volgen elkaar (te) snel op en Harry en Albus ontwikkelen zich razendsnel. Helaas geldt dat niet voor de andere personen en die blijven dan ook behoorlijk vlak.

Toch is het boek bijna niet weg te leggen en doordat het een script is, leest het ook lekker snel. Het is erg leuk om oude bekenden opnieuw te zien verschijnen. Het meeste plezier had ik echter in de korte aanwijzingen voor de spelers (cursief gedrukt), waarin de humor van J.K. Rowling de boventoon voert. Het is jammer dat de personages zo vlak blijven in het boek, al kan ik me voorstellen dat dit op het podium anders is. Wanneer ik het als boek beoordeel, geef ik het slechts 2 sterren. Maar omdat dit script nooit als boek is bedoeld en ik het toch met plezier heb gelezen, maak ik er drie sterren van.