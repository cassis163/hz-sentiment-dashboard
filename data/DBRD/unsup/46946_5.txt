“Onweerstaanbaar” is het vierde en laatste deel in de Flight & Glory serie van Rebecca Yarros. Eerder verschenen er al de delen “onverminderd”, “onbereikbaar” en “onverwacht”. In elk van deze delen volg je verschillende hoofdpersonages, maar iedereen uit de eerste drie delen van de serie komt voorbij in dit laatste deel. Daardoor ken je de personages door en door en heb je ook het idee alsof je ermee opgegroeid bent en je zelf een deel uitmaakt van de Flight & Glory groep.

In “onweerstaanbaar” gaat het verhaal van Josh Walker en (dec)Ember Howard verder, dit waren de hoofdpersonages uit het eerste deel. Het is absoluut een aanrader om in elk geval dat deel gelezen te hebben, voordat je aan dit deel begint! Josh en Ember hebben samen ondertussen al heel wat doorstaan: verlies, verdriet, afstand en het militaire bestaan. Nadat Ember in het eerste deel van de serie haar vader heeft verloren aan de oorlog, was hetgeen wat ze absoluut niet voor zichzelf wilde: een leven met een militair. Uiteindelijk was de liefde van haar leven “Josh” dit wel. Natuurlijk wil ze Josh absoluut niet in het land hebben dat haar vader van haar afgenomen heeft, alleen is dat echter precies wel wat er gebeurd.. Josh wordt uitgezonden naar Afghanistan.

Doordat Rebecca Yarros zelf de vrouw is van een militair kan ze de angst, het verdriet en het gemis, naast nog veel meer andere emoties die bij het leger komen kijken als de beste omschrijven. Je leert zelf ook dat dit leven nooit zal wennen en dat het enige dat je kunt doen, het proberen en leren ermee om te gaan is. Er kan altijd iets gebeuren en je weet NOOIT zeker of je geliefde uiteindelijk wel weer terug naar huis keert.

Het verhaal wisselt zich af tussen Josh en Ember, waardoor je beide kanten van het verhaal mee krijgt. Je weet van beide wat ze denken, zich erbij voelen en wat ze van bepaalde situaties vinden. De liefde tussen Josh en Ember spat van de pagina’s af en ze worden als twee magneten naar elkaar toe getrokken. Toch blijft het verhaal wel echt, het is niet over de top. Het verhaal is sexy, rauw, emotioneel, liefdevol, romantisch en soms onzeker en angstig maar vooral ook erg realistisch. Op bepaalde stukken is het verhaal wel voorspelbaar, maar niet op een manier dat het vervelend is, er blijf altijd wel een soort van twijfel waardoor je verder wil blijven lezen. Daarnaast krijg je ook een deel mee over hoe soldaten terug keren uit de oorlog, onveilig gebeid en nog onveiligere situaties, wat zorgt voor meer diepgang in het verhaal.

Naast de liefde tussen Ember en Josh en wat er allemaal speelt in hun leven, komen er ook toffe vriendschappen voorbij. Stuk voor stuk leuke bij-personages. Het is een hele hechte groep vrienden die een plekje in je hart veroveren. Hier en daar had Rebecca Yarros de bij-personages iets verder uit kunnen werken, het bleef vrij vlak. Juist doordat dit het laatste deel van de serie is, was het wel fijn geweest als er iets meer informatie voorbij gekomen was over bepaalde personages, aangezien die in de vorige boeken ook centraal stonden.

Rebecca Yarros schrijft vlot, duidelijk, beeldend maar vooral heel erg vanuit emotie. Je vlieg door de hoofdstukken heen en op sommige stukken is het boek echt niet weg te leggen. Ik vond het een ontzettend mooi verhaal om te lezen, vooral omdat je je zo ontzettend goed kunt inleven in de hoofdpersonages.