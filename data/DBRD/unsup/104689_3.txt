“Het beste van Adam Sharp” is de derde roman van Graeme Simsion. De eerste twee romans zaten vol met humor en daar heb ik soms hardop om moeten lachen. “Het beste van Adam Sharp” kon ook wel een glimlach om mijn mond toveren, maar dat was nooit zo uitbundig als bij de Rosie boeken.

Adam Sharp is net als Simsion zelf, informaticus; database ontwerper. Ruim 20 jaar geleden is Adam voor zijn werk een tijdje naar Australië geweest. Daar heeft hij zijn grote liefde ontmoet: Angelina Brown. Ze hebben een mooie tijd samen. Ze traden regelmatig samen op in een bar, waarbij Adam piano speelde en Angelina zong. Als zijn werk er op zit en hij zijn werk elders moet voortzetten, vertrekt Adam. Angelina blijft bij Richard, haar echtgenoot, waar ze een moeilijke relatie mee heeft. Terug in Engeland leert Adam Claire kennen via zijn werk en zij beginnen een relatie. Na ruim 20 jaar neemt Angelina via een kort e-mailtje contact met hem op. Adam leeft op en zijn herinneringen komen weer tot leven. Angelina nodigt hem uit om elkaar weer te ontmoeten in Frankrijk. De relatie tussen Adam en Claire lijkt vast te lopen en Adam neemt de uitnodiging van Angelina aan. Is er een tweede kans voor zijn grote liefde?

Het boek zit vol met muziek. Dit komt door de vele nummers die Adam op de piano ten gehore brengt, maar ook aan de toepasselijke nummers waar Adam in sommige situaties moet denken. Bijvoorbeeld aan “You Can Leave Your Hat on” wanneer Adam seks heeft met Angelina en zij haar hoed ophoudt. De afspeellijst in het boek is grappig en maakt het boek origineel.

Het boek gaat over “of je in het moment leeft, of dat je alles wat je ooit hebt gedaan, alles wat je ooit hebt gezegd en gehoord en gevoeld, voor altijd bij je draagt”. Het leest soepel, het verhaal is soms humoristisch, luchtig, maar zet je soms aan het denken. De algemene sfeer van het boek doet denken aan de sfeer van “Walking on Sunshine”, uiteraard ook een nummer uit het boek!