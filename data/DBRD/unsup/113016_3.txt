Dit is voor mij een lastige recensie om te schrijven. Er zijn veel dingen een beetje dubbel voor mij in dit boek, ik heb het ook een tijd uitgesteld voordat ik de recensie ben gaan schrijven. Maar laten we bij het begin beginnen.

De flaptekst sprak me erg aan. Ik kwam alleen helaas al snel tot de conclusie dat deze een beetje misleidend is. Ja, het boek gaat over drie zusjes die moeten gaan strijden om de troon. En nee, die strijd is niet waar dit boek over gaat. Deze begint pas aan het einde van dit boek en zal waarschijnlijk voortgezet worden in deel twee. Dit was even verwarrend.

Wat je in dit boek leest, is eigenlijk een kennismaking met de zussen en de wereld waarin zij leven. Iedere zus leeft namelijk compleet anders. Zo heb je Arsinoe, zij leeft in een eenvoudig vissersdorpje waar de Naturalisten wonen. Naturalisten staan in contact met de flora en fauna, kunnen de mooiste bloemen laten bloeien en de sterkste dieren temmen.
Katharine is een Gifmenger. Zij kan de dodelijkste giffen maken, maar ook consumeren zonder te sterven. Zij woont in een prachtig paleis waar rijk volk komt en de mooiste feesten worden gegeven. De Gifmengers zijn ook al verschillende generaties aan de macht, dus er ligt een gigantische druk op Katharine.
Dan heb je Mirabella, een gevoelig meisje. Zij is een elementalist en kan dus de elementen moeiteloos beheersen. Zij woont in een soort van klooster, waar ze wordt begeleid door priesteressen.

De drie zussen zijn dan wel een drieling maar hebben totaal andere gaven en ook totaal andere karakters. Arsinoe was van begin af aan mijn favoriet. Ze is zo lekker eigenwijs en heeft niet zo veel met al die hoflijkheden. Ze struint lekker over de markt en eet met haar vrienden vis bij een kraampje. Mirabella en Katharine zijn veel Koninklijker, maar ook weer beiden op een andere manier. Kat is erg competetief, terwijl Mira veel gevoeliger is.

De wereld die Blake heeft geschapen is ontzettend interessant. Het eiland waar de zussen en hun volk op leven, Fennbirn, ligt apart van het vaste land waar de ´normale´ mensen wonen. De mensen zonder gaven dus. De drie stammen leven ook allemaal compleet anders en hebben allemaal andere tradities, normen en waarden.
Doordat je vanuit de perspectieven leest van de drie zusjes, krijg je dus een kijkje in het leven van alle drie de stammen. Dit maakt het verhaal erg interessant, maar soms ook erg verwarrend en moeilijk te volgen. Je maakt kennis met zo ontzettend veel personages dat je soms echt moet nadenken wie nu wie is. Gelukkig had ik het al vrij snel door, maar ik had wel moeite om in het verhaal te komen.

Het verhaal was soms ook wat traag. Zoals ik al eerder benoemde, ik was aan het wachten op het epische gevecht op leven en dood. Deze kwam maar niet, en het boek leek meer een ontzettend lange introductie. Ondanks dit, bleef ik wel op het puntje van mijn stoel; ik moest en zou weten hoe het verder zou gaan. Dit is waarom ik het zo lastig vind om dit boek te recenseren. De personages zijn top, de wereld geweldig, het plot is super alleen was het soms wat verwarrend en traag. Maar toch, wil ik vanwege de gigantische cliffhanger op het einde deel twee lezen.

Het is een interessante YA fantasy voor de liefhebbers van de Selectie en Hof van Eden. Dit boek verteld het verhaal van drie sterke vrouwelijke personages, die zeker wel hun tekortkomingen hebben en moeite hebben het pad te bewandelen dat voor hen is uitgestippeld vanwege hun afkomst. Ik ben ontzettend nieuwsgierig naar het tweede deel en stiekem hebben de zusjes een plekje in mijn hart veroverd.