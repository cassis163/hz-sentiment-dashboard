Dit boek van Linda Jansma heb ik enorm graag gelezen!Wat ik als een groot nadeel ervaren heb is dat ik op een namiddag in dit boek begonnen ben, zo rond de klok van vijf. Ik heb de hele avond gelezen, even wat gegeten en tegen mijn gewoonte in verder gelezen in bed. De volgende dag na de dingen die ik al gepland had, weer verder gelezen en niet meer gestopt tot ik de laatste woorden in me opgenomen had.

Het boek begint met een geraffineerde proloog, waardoor het meteen mijn hele aandacht had en het enige dat wilde was; doorlezen tot de laatste bladzijde. De proloog wordt vervolgd met de woorden 'Twaalf dagen eerder'. Deze combinatie alleen al maakt het boek onweerstaanbaar. Muziek... en het doek gaat open!

Dit boek is geschreven in de ik-vorm, maar het zijn drie verschillende vertellers, waarbij Mara in de hoofdstukken in kleine print terugkijkt naar haar leven en hoe het komt dat haar kinderen niet meer bij haar zijn. Het is een verhaal, maar het is helaas geen fictie in sommige gezinnen, denk ik.

”So if tomorrow starts without me, don't think we're far apart, for every time you think of me, please know i'm in your heart.”
'De laatste twee zinnetjes van een gedicht dat Michael ooit voorin een boek had geschreven dat hij haar cadeau had gedaan. Ze moest er ineens aan denken en besefte dat ze nu pas begreep wat de woorden werkelijk betekenden.' (blz. 132)

In de hoofdstukken met de Arabische cijfers 1 t/m 39 volg je Mara in het 'nu', je zult maar amper tijd hebben om iets te drinken gaan halen, zo spannend!
De hoofdstukken met Romeinse cijfers I t/m IX laten zien hoe een terroristische leidster over het een en ander denkt, waarom ze op deze manier handelt en ook dat kun je begrijpen. Ik had ook met haar te doen.
Dan is er nog het verhaal van een heel bijzonder personage, in cursief gedrukt. Het is maar een heel kort verhaal maar het is zo enorm belangrijk om te weten. Hartbrekend, dit!

In feite drie verhalen in één boek! Deze verhalen vullen elkaar aan en komen tot een einde dat ik eigenlijk liever anders had gezien voor Mara.

De onderwerpen in het boek spraken me bijzonder aan. Alles in dit verhaal is actueel, zoals hacken, ontvoeringen naar Irak, IS en andere terroristische organisaties en de invloed van de overheid en wat de overheid wel en wat ze niet prijs willen geven aan de burgerbevolking. Daardoor is het een heel geloofwaardig verhaal geworden.

Voor Linda Jansma is onderzoek naar hetgeen ze opschrijft vanzelfsprekend. Alles moet kloppen in haar verhalen en mede daarom lees ik haar boeken zo graag.
Ze heeft met haar prachtige schrijfstijl er weer voor gezorgd dat ik enorm van dit boek heb kunnen genieten. Alles wat menselijk is komt in dit boek aan de orde; liefde en haat, wantrouwen en vertrouwen, verslagenheid en vooral vastberadenheid. Dit om diverse redenen zoals je zult zien.
Het is spannend van A tot Z en deze onderwerpen gooide ik niet zomaar van me af. Het blijft zeker hangen, zeker omdat we niet moeten denken dat wat we in de media zien of horen ver van ons verwijderd is.

Het is vaak dichterbij dan ik zou willen...