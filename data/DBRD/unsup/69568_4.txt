Ik vond 'Het verborgen raadsel' een ontzettend goed boek. Persoonlijk ben ik een grote fan van raadsels en puzzels en het liefst zo ingewikkeld mogelijk. Wat dat betreft zat ik met dit boek hartstikke goed. Een docent 'Logica en Argumentatieleer' aan de universiteit heeft zijn lessen in een soort praktisch spel/raadsel gegoten. Elke les geeft hij hints en tips die de leerlingen moet leiden naar een verdwenen meisje en haar ontvoerder. In begin is alles slechts spel maar als blijkt dat het nu 'nagespeelde' voorval in het verleden werkelijk heeft plaatsgevonden en nooit opgelost is, worden de lessen ineens serieuzer. Wat is de exacte bedoeling achter de lessen en is het wel echt een spel of speelt er meer? Feit en fictie zijn niet meer uit elkaar te houden en de leerlingen kunnen zich nog maar met een ding bezig houden....het vinden van Polly.

Een geweldige achtbaan waar je als lezer in terecht komt. Verdachtmakingen alom en je hinkt voortdurend op de twijfelende gedacht is het nou feit of fictie. Het boek is in een lekker vlotte stijl geschreven en leest heel makkelijk weg. Je wordt vanaf de eerste bladzijden direct in het verhaal gezogen en je hebt tijdens het lezen het idee ook onderdeel van de studenten uit te maken. Hety begin en het middenstuk hebben een heel opbouwend en aanvullend karakter. Het laatste deel van het boek gaat richting de grote finale, waarbij je voortdurend je twijfels blijft houden. Het einde vond ik helaas een beetje tegenvallen maar als je dat afzet tegen het hele verhaal vond ik het briljant gedaan. Het einde kost het boek helaas die laatste ster. Maar ik heb er erg van genoten. Echt een boek dat je je nachtrust kost!