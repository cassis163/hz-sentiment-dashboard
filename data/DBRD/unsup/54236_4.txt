Cyberbrein (oorspronkelijke titel: The Rule of Thoughts) is het tweede deel van de 'The Mortality Doctrine'-serie, geschreven door James Dashner (1972). Inmiddels is de volledige reeks in Amerika uitgekomen en zijn alle drie de delen ook vertaald in het Nederlands. Dashner is bekend van 'De Labyrintrenner', een trilogie waarvan het eerste en tweede deel verfilmd zijn. Van deze trilogie zijn wereldwijd meer dan zeven miljoen exemplaren verkocht.  

Het vorige deel (genaamd: Geestesoog) eindigde met de onthulling dat Michael een tangent is en dus een deel is van Virtnet. Virtnet is een virtuele wereld die ontstaan is door de enorme technische vooruitgang. Samen met zijn vrienden Sarah en Bryson spendeerde hij het grootste deel van zijn dagen in Virtnet. Michael en zijn vrienden werden gerekruteerd door VNS (Virtnet Security) om een andere tangent, genaamd Kaine, op te sporen. Hij is namelijk een gevaar geworden voor mensen in én buiten de game.  

Cyberbrein begint met de onthulling dat Michael in een mensenlichaam is gestopt. Hij moet uitzoeken hoe hij in deze positie Kaine alsnog te pakken kan krijgen. Kaine is namelijk bezig om meer tangenten in mensenlichamen te stoppen. Gelukkig is Michael met zijn mensenlichaam eindelijk in staat om zijn vrienden te zoeken in de echte wereld. Het wordt namelijk al snel duidelijk dat hij niet meer Virtnet in kan en hij ook buiten de virtuele wereld niet meer veilig is…  

Cyberbrein pakt het verhaal op na de verrassende openbaring in het eerste boek dat Michael een tangent is. Dashners schrijfstijl is simpel, maar aanstekelijk, waardoor het weinig moeite kost om weer in het verhaal te komen. Toch bevat het boek dezelfde zwakke punten als zijn voorganger. Het verhaal heeft grote gaten qua wereldopbouw, ondanks dat Dashner eindelijk de wereld buiten Virtnet beschrijft. Ook bezitten de drie vrienden nog steeds de gave dat ze problemen in enkele seconden kunnen oplossen, terwijl zelfs de overheid er niet uit kan komen. Dit geeft het verhaal een onrealistische toon.  

Een sterk punt van het verhaal blijft de vriendschap tussen Michael, Sarah en Bryson. In dit deel ontmoeten ze elkaar in de echte wereld en vormen ze een nog sterker team dan dat ze al deden in Virtnet. Het is inspirerend om te zien hoe ze elkaar steunen en ze samen uit de meest lastige situaties komen. Zo is het vaak wel erg toevallig dat een van de drie net de benodigde bekwaamheid heeft waardoor ze uit een benarde situatie kunnen komen, maar zo bewijst wel elk personage zijn waarde.  

Ook dit deel heeft geen tekort aan actie, verrassingen en vraagtekens. Het eindigt opnieuw met iets waar Dashner om bekend staat: gigantische cliffhangers. Ondanks dat Cyberbrein veel gaten laat vallen, blijft het concept erg interessant in een wereld waarin men alles wil digitaliseren. Alle drie de boeken zijn inmiddels vertaald, dus nieuwe lezers kunnen met een gerust hart alle delen achter elkaar uit lezen. De eerste twee delen hebben namelijk genoeg vraagtekens geplaatst, die hopelijk in het laatste deel beantwoord zullen worden.