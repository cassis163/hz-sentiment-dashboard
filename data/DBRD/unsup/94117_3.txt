Na haar overlijden liet schrijfster Henny Thijssing-Boer nog heel wat aantekeningen voor nieuwe verhalen na. José Vriens ontdekte dit en besloot om de aantekeningen voor het boek Nieske om te zetten in een goed leesbaar verhaal. Zo kon Nieske na het overlijden van Henny alsnog uitgegeven worden. Nieske is het zelfstandig te lezen vervolg op Onthulling in de wind.

Nieske is een boerenmeid, die leeft in Nieuw-Scheemda in 1969. Net voor haar bruiloft brandt een van de boerderijen in het dorp af. Nieskes moeder schrikt hier heel erg van en Nieske, die nooit heeft geweten wie haar vader is, vindt dit erg verdacht. Wanneer Nieske getrouwd is en het ouderlijk huis heeft verlaten, gaat ze op onderzoek uit. Wie is toch haar vader? En waarom is het nieuws van de brand en de dood van boer Bouwstra zo’n schok voor haar moeder?

Nieske is duidelijk een boerenmeid. Haar personage is goed neergezet, al is ze wel wat eigenwijs voor die tijd. Zo is het gebruikelijk dat getrouwde vrouwen niet werken en dat de man voor de inkomsten zorgt. Nieske wil wel blijven werken. Ze ziet het nut niet in van het thuis blijven zitten, terwijl er ook geld verdiend kan worden. Haar baas gaat akkoord met het behouden van haar baan als administratief medewerkster en ze blijft werken tot ze haar eerste kind krijgt. Dit kan natuurlijk zo zijn, maar het was ongewoon in die tijd. Het blijven werken door een getrouwde vrouw was in die tijd een taboe. Het is dan ook vreemd dat het boek niet duidelijk verhaald over vreemde blikken en dergelijke. Het geeft het gevoel van: Nieske doet het, dan is het goed.

Ondanks dat Nieske goed is neergezet, spreekt ze niet echt aan. Ze blijft, net als andere personages, toch vrij vlak en het meeleven is erg lastig. Waarom ze dan toch goed neergezet is? Ze doet wel echt aan een boerendochter in een boerengemeente denken. De dingen die ze zegt, die ze doet en de opstand die zij levert tegen de ‘normale’ leefwijze is begrijpelijk. Zij wil gewoon door blijven werken. Nieske is duidelijk voor emancipatie. Helaas wordt dit niet op zo’n manier gebracht dat je Nieske in je hart sluit.

Het verhaal leest als een trein. Er staan geen moeilijke zinnen in en het verhaal is, ondanks dat het zich lang geleden heeft afgespeeld, goed te volgen. Soms staan er wat onbekende woorden, maar het is leuk om die op te zoeken en op die manier je woordenschat te vergroten.

Verwacht overigens geen liefdesverhaal met veel romantiek. Nieske gaat wel over liefde, maar is toch meer een roman dan een liefdesverhaal. Dat is op zich niet erg, maar wanneer je in dit boek echt liefde en de prins op het witte paard zoekt, kom je bedrogen uit.

Nieske is geen hoogstaand verhaal. Het leest makkelijk en blijft wel boeien, doordat je toch wil weten hoe het nu zit met die brand bij boer Bouwstra. En wie is nu Nieskes vader? Uiteindelijk is dit laatste wel enigszins voorspelbaar en dat kan voor sommige lezers een tegenvaller zijn. Al met al is dit een heerlijk boek voor tussendoor. Met de complimenten voor José Vriens, die het mogelijk heeft gemaakt dat in ieder geval een deel van het werk van Henny Thijssing-Boer niet verloren is gegaan.