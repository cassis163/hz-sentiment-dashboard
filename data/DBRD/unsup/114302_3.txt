Zwijgen is zilver is het verhaal van de Nederlandse Alex(andra) die na een verbroken relatie en reorganisatie op haar werk in het huis van vrienden trekt in de Algarve. Ze wil eigenlijk alleen maar rust. Echter, ze ontmoet de Engelse weduwnaar Chris en zijn zwijgzame zoontje Ricky en langzaam maar zeker ontstaat er een relatie. Feit is dat Ricky niet meer praat sinds hij bij een auto-ongeluk betrokken is geweest, waarbij zijn moeder om het leven is gekomen. Alex vraagt zich af wat er gebeurd kan zijn en wil dit uitzoeken. Ze slaagt erin om iemand op het spoor te komen, die er meer van weet, maar dat blijft niet helemaal zonder gevaar. Bovendien komt ze dingen te weten van Chris' overleden vrouw, die hij waarschijnlijk helemaal niet wil horen, dus is het maar de vraag of hij haar dankbaar zal zijn en of hun relatie dit allemaal aan kan.
Echt een aanrader! Je bent vanaf het begin heel benieuwd naar waar het precies naar toe gaat en wat er allemaal gebeurd is waardoor Ricky niet meer praat. Verder speelt het verhaal zich af in de Algarve en wordt er een mooi beeld geschetst van de omgeving, toeristische uitstapjes en Portugees eten en drinken. Leuke bijkomstigheid, zeker als je graag in Portugal komt. Herkenbaar.