Wanneer maatschappelijk werkster Maggie Brennan voor een huisbezoek langsgaat bij psychiatrisch patiÃ«nt Michelle Doyce krijgt zij de schrik van haar leven wanneer zij daar op de bank het lijk van een man ontdekt. Een man die al een hele tijd dood blijkt te zijn.

De recherche wil Michelle Doyce ondervragen maar zij lijkt alleen wartaal uit te slaan waaruit de recherche geen wijs kan worden. Psychoanalytica Frieda Klein wordt ingeschakeld in de hoop dat zij meer kan betekenen voor hen. Het is voor haar het startsein om op eigen houtje op onderzoek uit te gaan. Langzaam maar zeker ontdekt zij dat hij een oplichter pur sang was en dus alles behalve een onschuldig slachtoffer. Zij vindt ook verschillende slachtoffers die allen een motief zouden kunnen hebben. De grote vraag is alleen wie is deze man en is hij wel vermoord omdat hij mensen opgelicht heeft, of is er nog een motief dat op dat moment nog niet bekend is? Stukje bij beetje komt Frieda steeds dichter bij de oplossing.

Dit is al het tweede deel in de Frieda Klein serie. Moest ik in Blauwe Maandag nog wel erg wennen aan Frieda Klein, nu had ik het gevoel dat ik haar toch wat beter leerde kennen, waardoor ze voor mij een stuk sympathieker wordt. Ik hoop dan ook dat deze lijn in de komende boeken met Frieda Klein wordt voortgezet zodat ik met plezier naar elk nieuw deel zal uitkijken.

Mooi vind ik ook de manier waarop het eerste boek, Blauwe Maandag, weer verweven wordt met dit boek. Het is daarom wel aan te raden om het eerste deel ook eerst te lezen. Het is geen must maar je begrijpt bepaalde dingen in dit boek dan beter.