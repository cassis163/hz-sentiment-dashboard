Na vier boeken die de periode van medio 1937 tot eind 1947 besloegen en verhaallijnen bevatten die deels over de vier delen heen gingen, is dit een nakomertje.
Niet alleen sluit het in tijd niet meteen aan op de vorige delen, het beslaat namelijk de periode van juni 1956 tot december 1958, ook is het meer dan 15 jaar later door Elizabeth Jane Howard geschreven, waarschijnlijk omdat veel trouwe lezers willen weten hoe het nu afloopt met de personages die inmiddels echt een gezicht hebben gekregen en een ontwikkeling hebben doorgemaakt in de eerste vier delen.

Voor de trouwe fans is het is natuurlijk heerlijk te lezen hoe het iedereen vergaat, hoewel iedereen? Voor een aantal personages is het uit het oog uit het hart geweest. Verder is de ontwikkeling en diepgang minder, de verhaallijnen zijn vaak oppervlakkiger, gedwongen door het grote aantal personages, wat nog uitgebreid is door de kinderschare die de kinderen uit het eerste deel al weer hebben gekregen. Bovendien lijkt de schrijfster in het middelste deel een paar keer de plank mis te slaan in de ontwikkeling van karakters en het woordgebruik.

Toch eindigt het weer vertrouwd met een heerlijke kerst op Home Place en vormt dit deel een echt een slotstuk van de kroniek waarna je de personages tevreden achter kunt laten.