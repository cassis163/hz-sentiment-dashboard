Yoga Girl: lessen in de liefde gaat over de 24-jarige yoga-instructeur Genevieve Harper. Ze is blond, beeldschoon en zorgt voor haar broertje en zusje sinds de dood van hun ouders. Op een dag wandelt de superknappe (en superberoemde) honkbalspeler Trent Fox Lotus House binnen. Hij staat bekend als een player, maar toch kan Genevieve haar ogen niet van hem af houden. Trent krijgt Genevieve zover om hem privélessen te geven en deze lessen veranderen al snel in wat meer dan gewoon yogalessen.

Vanaf de eerste zin van het boek had ik zo mijn twijfels of ik dit boek wel leuk zou vinden. Trent leek me een persoon die ik absoluut niet leuk zou vinden en ik had meteen al medelijden met het meisje dat uiteindelijk met hem samen zou zijn. Maar hoe meer ik las, hoe leuker (en verslavender) het werd. Je merkt duidelijk hoe Trent van een player in “boyfriend material” verandert. Er is overduidelijk chemie tussen hem en Genevieve en ik ben absoluut verliefd geworden op hoe leuk ze bij elkaar passen. Dit is voor mij echt het allerbelangrijkste bij dit soort boeken. Wanneer je de chemie niet voelt tussen de twee hoofdpersonages, wordt dit veel minder leuk om te lezen.

Carlan schrijft erg vlot en ook de meer erotische scènes voelden absoluut niet stroef aan. Sommige woorden lieten me soms wel eens lachen, maar dat ligt er vooral aan dat het een vertaling is. Ik kan haar beschrijvingen niet meteen vergelijken met andere schrijfsters, aangezien ik nog niet veel boeken uit dit genre gelezen heb, maar het kwam op mij toch erg goed over. Ze is heel creatief en ik vond het erg leuk hoe ze de verschillende yogahoudingen en uitleg over de chakra’s in dit boek verwerkt heeft. Het gaf me zelfs zin om zelf aan yoga te gaan doen.

Ik geef dit boek 3 sterren, omdat ik het een erg leuk en creatief boek vond en ik absoluut verliefd was op Trent en Genevieve. Ik geef het niet de volledige 5 sterren, omdat ik persoonlijk niet helemaal omvergeblazen werd door dit boek. Het was erg leuk, maar het gaf me geen wauw-gevoel. Ik wil wel zeker de volgende boeken ook lezen (dit is zo verslavend!) en misschien geef ik het dan wel wat meer sterren.