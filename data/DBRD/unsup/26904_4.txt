Iemand die zelf diep in de rouw was, tipte me ooit de boeken van Manu Keirse - zij had er echt steun aan gehad. Nu verdriet zich aandient in onze schoolgemeenschap, zocht ik naar houvast voor ouders van onze klas. Dit boekje vertelt in korte hoofdstukken over de vier verschillende stadia van rouw. Afgewisseld met persoonlijke ervaringen van mensen, helder en warm verteld. Tot slot een hoofdstuk over wat je praktisch kunt doen voor iemand die in stilte nog diep verdriet heeft om een verloren dierbare. Keirse schreef meer boeken en gaat dan uitgebreider in op allerlei aspecten van rouw en verdriet, maar dit boekje is juist fijn om te delen in een groter gezelschap van bijvoorbeeld een klas of vereniging, omdat het zo compact is. Met cd waarop alle verhalen ook worden voorgelezen. Fijn om zo samen richting te kunnen geven aan een tijd waarin je iemand wilt ondersteunen.