Marisha Pessl debuteerde met Calamiteitenleer voor gevorderden. Night film is haar tweede boek. Stanislas Cordova is een regisseur van griezelfilms. Gruwelijke films zelfs. De laatste films die hij maakte, waren niet meer in de bioscoop te zien, maar wie de juiste mensen kende, kon de films in het illegale circuit zien. Journalist Scott McGrath is geïntrigeerd door de persoon van Cordova die als een kluizenaar op zijn landgoed woont, waar hij ook zijn films maakt. McGrath maakt gebruik van een dubieuze bron bij zijn onderzoek naar Cordova en nadat die de journalist heeft aangeklaagd, raakt hij alles kwijt. Night film begint vijf jaar verder in de tijd. Ashley, de 24-jarige dochter van Cordova, heeft zelfmoord gepleegd door in een liftschacht van een verlaten warenhuis te springen. Scott McGrath is opnieuw geïntrigeerd en besluit te gaan onderzoeken waarom Ashley zelfmoord heeft gepleegd. Wederom zal hij merken dat iemand tot het uiterste zal gaan om te voorkomen dat allerlei zaken bekend worden.

Wat Cordova in zijn films doet, dat doet Pessl in haar boek: de spanning wordt niet zozeer in beeld of onder woorden gebracht, maar wordt eerder gesuggereerd door verontrustende incidenten. Het onderzoek van McGrath naar de laatste dagen van Ashley krijgt vorm door de vele foto’s en afbeeldingen van intersites die in het boek zijn opgenomen. McGrath komt in aanraking met diverse vreemde mensen en zaken en moet daaruit zien op te maken wat Ashley bezield heeft. Op meesterlijke wijze weet Pessl de lezer mee te voeren met McGrath en trekt hem daarna verder in de hypnotiserende en hallucinatoire wereld van Cordova, waarna er een einde volgt dat helemaal bij de regisseur past. (Anne Terwisscha)