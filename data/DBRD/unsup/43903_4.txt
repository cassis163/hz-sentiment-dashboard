Boekrecensie “De jongen in de schaduw”.

In dit boek maken we kennis met Walter en lezen we hoe hij op jonge leeftijd samen met zijn vader, moeder en zus moet vluchten.
Het is oorlog en in Nederland zijn Joodse mensen ook niet veilig.
Niet veilig voor de Duitse soldaten, die hen steeds opnieuw weer opjagen en hen van de ene naar de andere schuilplaats drijven.
Zo komt Walter ook terecht in een wel heel bijzonder dorp, een dorp dat nu nog steeds bestaat, ergens in Nederland.
Hoe het dorp ontstaan is en hoe de mensen daar leefden, dat is allemaal te lezen in de verhalen die afwisselend worden verteld door Walter op jonge leeftijd en door Walter op oudere leeftijd, als hij zijn verhaal vertelt aan zijn kleindochter.

“De jongen in de schaduw” is een jeugdboek, maar het boek kan ook heel goed door volwassenen worden gelezen. Op mij persoonlijk maakte het verhaal van Walter veel indruk en het maakte mij erg nieuwsgierig naar het Verscholen Dorp.
Mooi lesmateriaal voor in de klas (voor de meesters en juffen, om dit boek samen met kinderen te lezen).