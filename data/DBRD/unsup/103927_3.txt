Duine laat met haar debuutthriller zien dat ze kan schrijven, De laatste tour leest gemakkelijk weg en haar schrijfstijl is duidelijk en goed te volgen. Er is niet echt één hoofdpersonage waar het om draait, maar zijn er hoofdrollen weggelegd voor rechercheur Tilliez en zijn team, verslaggeefster Patricia en wielrenner Maarten en de rest van het Belgica team. Mede hierdoor kom je over ieder personage wel wat achtergrond info te weten, maar ontbreekt echte diepgang. De thema’s, matchfixing en doping, die ze aanpakt zijn actueel en laten ruimte om een mooie thriller van te maken, echter dit lukt onvoldoende in De laatste tour. Het verhaal kabbelt heel erg lang voort zonder dat er al teveel gebeurt en is dan vooral interessant voor wielerliefhebbers. De spanning piekt maar op enkele momenten kort, waarna het plot weer verdergaat met een onderzoek waarin weinig gebeurt en het onderzoeksteam vooral lijkt af te wachten en het moet hebben van toevalligheden. Toch zit het verhaal wel goed in elkaar en blijven er weinig losse eindjes over en is het zeker voor de liefhebber van de wielersport een boeiend verhaal.