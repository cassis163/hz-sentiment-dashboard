‘Zorg dat je een doel hebt. Ga niet zwabberen, breng er structuur in. Maak een onderscheid tussen werk en privé. Bepaal wat je doel is en organiseer hoe je daar wilt komen. Echt, ik meen het. Overleven is één ding, de boel weer op de rit krijgen is een tweede. Hoe eerder je dat laatste voor elkaar hebt, hoe eerder je weer kunt openstaan voor andere dingen’

Noor haar leven komt compleet op haar kop te staan. Ze laat haar veilige bestaan in Itteren achter zich en stort zich in een nieuw leven in Amsterdam met als advies van haar zusje: doel en structuur. En hoe gaat ze dat doen? Door in de tram te zitten en Amsterdam te leren kennen! Maar dat is natuurlijk niet het enige.

Noor, Kiki en Joost betrekken samen een ietwat verwaarloosd pandje aan de Herengracht. Ze delen lief, leed en de voordeur met elkaar en kennen maar één harde regel: thuis wordt er niet gesproken over werk. Tot Noor op een groot schandaal in de kunstwereld stuit. Haar vrienden moet ze erbuiten houden, haar geliefde wil niets horen over het werk dat ze belangrijker schijnt te vinden dan een leven met hem, en als ze niet oppast brengt ze zichzelf ook nog in gevaar.

Astrid Harrewijn heeft met Drie vrienden, een huis (en een klusjesman) een heerlijke roman geschreven vol intriges en levenslessen. Er zit veel humor in het boek en de schrijfstijl is erg prettig door de korte hoofdstukken en begrijpelijke zinnen.

Het boek krijgt de nodige spanning mee door een relatiebreuk, schandaal in de kunstwereld en de dood van haar collega. Wel speelt de relatiebreuk en de relatie tussen Noor en haar ouders een aparte rol in het boek, dit gaat erg snel en is voor mij redelijk onbegrijpelijk.

Geluk speelt een grote rol in het boek. Noor, Kiki en Joost hebben alle drie hun eigen problemen maar willen eigenlijk allemaal maar één ding en dat is gelukkig zijn. Ze hebben elkaar gevonden en steunen elkaar bij de zoektocht naar geluk. En het blijkt dat gelukkig zijn voor alle drie een hele andere vorm heeft.

Dit boek heb ik echt in één keer uitgelezen en je wilt het maar niet wegleggen! Oftewel weer een succes voor Astrid Harrewijn!