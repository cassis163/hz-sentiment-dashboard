De Hongaarse auteur van dit boek, Péter Gárdos, kreeg na de dood van zijn vader een stapeltje brieven met een lint eromheen . De brieven bleken een correspondentie te zijn tussen ouders in de periode net na de Tweede Wereldoorlog. Het beschrijft de manier waarop zij elkaar ontmoet hebben. Dit verhaal inspireerde de auteur om de roman Ochtendkoorts te schrijven.

De hoofdpersoon in dit boek is Miklós, een man die overal wel iets positiefs uit kan halen. Hij heeft het concentratiekamp Bergen-Belsen overleefd en krijgt kort daarna te horen dat hij ongeneeslijk ziek is. Miklós zou nog maar een paar maanden te leven hebben en besluit nog iets van zijn leven te maken. Hij droomt ervan om een bewijs achter te laten dat hij bestaan heeft, hij heeft niet voor niets Bergen-Belsen overleefd toch?

Miklós schrijft naar 117 vrouwen die ook een concentratiekamp overleefd hebben in de hoop een reactie te krijgen. Bijna niemand reageert, behalve Lili. Lili is ook herstellende van een concentratiekamp en heeft eigenlijk niets anders te doen dan op bed liggen en wachten tot ze beter is. Ze besluit Miklós terug te schrijven en uiteindelijk raken zij verliefd op elkaar zonder dat ze elkaar ooit gezien hebben. Uiteindelijk ontmoeten ze elkaar en willen ze met elkaar trouwen.

Het boek heeft een bijzondere schrijfstijl. Het zijn korte zinnen met veel beeldspraak en naar mijn idee te veel bijvoeglijke naamwoorden. Ik vraag mij af of dit door de vertaling komt, het is van oorsprong een Hongaars boek. Ik heb niet eerder een boek van een Hongaarse auteur gelezen,
Ik moest de eerste twee hoofdstukken moeite doen om verder te lezen. Ondanks dat het verhaal mij erg mooi leek, kon ik moeilijk in het verhaal komen. Normaal gesproken zou ik het naast mij neerleggen en lekker een ander boek gaan lezen. Maar toch was er iets in het verhaal dat mij intrigeerde. Namelijk het feit dat het gaat over twee overlevenden van een concentratiekamp die samen een nieuw leven opbouwen. Hoe mooi is dat? Vooral als je beseft dat dit gebaseerd is op een waargebeurd verhaal.

Het einde was vrij abrupt en gaf mij een echte 'boekkater'. Achteraf heb ik wel nagedacht over dit einde en kwam ik tot de conclusie dat dit toch een einde was wat goed past binnen het verhaal en de tijdgeest.

Ochtendkoorts is een bijzonder boek om te lezen. Niet alleen is de liefde Miklós en Lili bijzonder, ook de schrijfstijl is niet alledaags. Als je je door de eerste twee hoofdstukken hebt heen geworsteld is het een prachtig liefdesverhaal waar je nog vaak aan terug zult denken.