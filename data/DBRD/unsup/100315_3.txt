maar doeltreffend ,Neem een lieftallige dame die de nodige ellende achter haar kiezen heeft, plaats haar in een onverwachte situatie waarin de bad guys ineens de regels bepalen, voeg daar een doortastende knappe man aan toe, en voila, daar is het plot voor een romantische thriller.
Misschien is dit wel een heel simpele manier om Onbekende vijanden van Linda Howard te omschrijven, en zeker is dat de auteur ermee te kort gedaan wordt. Het is namelijk helemaal nog niet zo simpel om van zon clichématig plot een prettig, vlot lezend en spannend verhaal te maken. Howard slaagt daar echter wonderbaarlijk goed in.
In Onbekende vijanden maken we kennis met Cate Nightingale, een jonge weduwe die na het overlijden van haar man met haar tweeling naar een afgelegen gehucht in Idaho is gevlucht. In de bergen, waar ze ooit gelukkig was met haar man, probeert ze een nieuw leven op te bouwen en runt ze een Bed & Breakfast.
In het dorpje is Cate met name bekend vanwege het breakfast-gedeelte, maar een van haar gasten verdwijnt op een ochtend zonder dat beroemde ontbijt. Hij laat ook zijn bagage achter in zijn kamer, en lijkt van de aardbodem weggevaagd. Dat is vreemd, en het wordt nog veel vreemder als een paar dagen later gewapende mannen verschijnen die de koffer van de verdwenen man opeisen. Gelukkig verschijnt dorpsgenoot en klusjesman Calvin net op tijd om Cate uit de benarde situatie te redden. Maar dan begint de ellende pas goed, want blijkbaar hebben de mannen nog niet gevonden waar ze voor gekomen zijn. Ze blijken bereid het hele dorp te betrekken bij hun speurtocht, en dat doen ze niet op een zachtzinnige manier. Cate en Calvin moeten proberen een eind te maken aan alle gedoe, en terwijl ze dat doen, blijkt dat Calvin helemaal niet zon simpele klusjesman is als hij leek te zijn.
Zoals gezegd, Onbekende vijanden heeft een redelijk voorspelbaar plot. Maar dat is helemaal niet erg, want Howard weet de avonturen van Cate en Calvin op zon manier te beschrijven dat je toch meegesleept wordt in het verhaal. Natuurlijk komt het goed en natuurlijk krijgen ze elkaar, maar daar gaat het eigenlijk niet om. Waar het om gaat is dat je met dit boek een paar uur pretentieloos doorleesvermaak krijgt voorgeschoteld. Simpel, dat zeker, maar ook zeer doeltreffend.