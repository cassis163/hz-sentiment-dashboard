In “de eindeling” volgen we de dariene (een hondachtig wezen) met de naam Byx. Ze is het onderdeurtje, de jongste en kleinste van haar roedel. Vanwege de magische krachten die darienen bezitten, worden ze opgejaagd in het door oorlog verscheurde koninkrijk van Nedarra. Wanneer Byx nieuwsgierig en op onderzoek uit is, wordt haar roedel vermoord en nu vreest ze dat ze de laatste van haar soort is, de eindeling. Zoekend naar een veilige plek, ontmoet ze onderweg ander bondgenoten. Samen ontdekken ze een geheim dat iedereen in hun wereld bedreigt...
Zou Byx echt de eindeling zijn? Of zou er een waarheid schuilen in de legendes over andere verborgen darienen?

In het koninkrijk Nedarra heb je zes grote, leidende soorten: darienen, mensen (aangestuurd door de tirannieke Murdano), felivetten, navrieten, terramanten en raptidonnen. Naarmate het verhaal vordert leer je steeds meer over deze soorten. Erg tof aan dit verhaal is dat er dus niet maar één heersende groep is, al lijkt dat wel steeds meer de werkelijkheid te worden in Nedarra. Het is een echt fantasy verhaal: de sfeer, de namen, de wereld, het schept echt een heerlijk compleet fantasievol verhaal.

Het verhaal van “de eindeling” begint best wel ontroerend. Je leeft vanaf dat punt dan ook meteen mee met het hoofdpersonage dariene Byx. Je leest het gehele verhaal vanuit Byx en daardoor weet je precies wat ze denkt en voelt. Op die manier kun je je extra goed inleven. Byx ontmoet onderweg verschillende bond- en reisgenoten. Een ontzettend uiteenlopend gezelschap, dat absoluut niet mag ontbreken aan dit verhaal. Juist dit vreemde maar toffe gezelschap maakt het gehele verhaal te leuk. Je leert ze allemaal steeds beter kennen en daardoor is het verhaal juist ook zo enorm meeslepend. Je wilt gewoon maar door blijven lezen om te weten hoe dit voor iedereen af gaat lopen. Het verhaal is op sommige stukken behoorlijk spannend en je zit dan ook zeker wel een paar keer op het puntje van je stoel. Daarnaast is het ook verrassend en zie je een aantal dingen niet direct aankomen, zelf al heb je je vermoedens al een beetje.

De schrijfstijl van Katherine Applegate is zo ontzettend fijn, beeldend, vlot en avontuurlijk. Je vliegt echt door de hoofdstukken heen en eigenlijk is het boek bijna niet aan de kant te leggen. Ondanks alles wat er gebeurd in het verhaal, is het toch ook op een bepaalde manier luchtig. Je ziet de verschillende plaatsen in deze wereld en de verschillende soorten ook helemaal voor je. Je waant jezelf echt in Nedarra, het is net alsof je zelf ook deel uitmaakt van het bondgenootschap. Het verhaal van “De eindeling” bestaat uit vijf delen, elk deel start met een prachtige, grote illustratie van Max Kostenko, dit is absoluut een hele toffe toevoeging aan het verhaal.

Kortom, “de eindeling” is een ontroerend, meeslepend, stoer, spannend, avontuurlijk, fantasierijk en hoopvol verhaal. Zowel jong als oud zullen ervan genieten. Het is echt een enorm verslavend fantasy verhaal en na het lezen van dit eerste deel, wil je gegarandeerd meer! “De eindeling” is geschikt om te lezen vanaf 10 jaar.

Eerder scheef Katherine Applegate ook de boeken “mijn vriend Crenshaw” en “ik ben een gorilla”