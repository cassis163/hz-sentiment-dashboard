Jan Costin Wagner (Langen, 1972) schreef met "Licht in een donker huis" zijn vierde Kimmo Joentaa thriller. Allen zijn bekroond met vier sterren in de Vrij Nederland Detective & Thrillergids.

Als er in een Fins ziekenhuis, een nog onbekende comapatiënte wordt vermoord en men traanvocht op haar lakens vindt, staat rechercheur Kimmo Joentaa voor een raadsel. Terwijl zijn vriendin Larissa spoorloos verdwenen is en de dader steeds meer slachtoffers maakt probeert Kimmo met man en macht antwoorden te vinden die hem kunnen leiden naar deze sluwe moordenaar. Het lijkt erop dat alles lang geleden begon, tijdens die ene verschrikkelijke zomer.

Wat me direct opvalt is het standaard beeld van hoofdpersonage rechercheur Kimmo Joentaa. Zoals vaak in dit soort misdaadthrillers is hij een vrij sympathieke, eenzame en hardwerkende man. Deze keer dan weliswaar niet één die aan de drank verslaafd of aan lagerwal geraakt is, maar één die nadat hij z'n vrouw verloren heeft een bijzondere band heeft opgebouwd met een nogal mysterieuze prostituee die zijn leven nog wat kleur geeft op momenten dat het haar uitkomt. Om eerlijk te zijn vond ik dit gegeven een beetje teleurstellend en weinig origineel. Alweer een man met een probleem en een missie en ik was dan ook een beetje bang voor een zogenaamde dertien in een dozijn thriller zoals er al zoveel zijn. Dit bleek echter niet het geval. Dit boek maakte indruk op mij, niet vanwege de nagelbijtende spanning want die is er nagenoeg niet en ook het verhaal zelf is redelijk rechttoe rechtaan. De kracht van deze thriller zit hem vooral in de uitzonderlijke kwaliteit van de schrijfstijl van de auteur. Hij zorgt ervoor dat je hoe dan ook blijft lezen, het politieonderzoek vol verwachting blijft volgen en continue geboeid blijft tot je uiteindelijk na tal van samenhangende moorddadige gebeurtenissen en een onverwachte verrassende slotwending weet wat je moet weten om meer dan tevreden dit boek dicht te kunnen slaan. Uren relaxed leesplezier.