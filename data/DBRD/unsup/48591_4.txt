Bijwerking is het vierde boek van Heleen van der Kemp met in de hoofdrol rechercheur Britt Franken.
In de eerdere drie delen hebben we al kennis kunnen maken met deze sterke en onafhankelijke politievrouw, die het niet altijd even gemakkelijk heeft als weduwe van een man die doodgeschoten is en als alleenstaande moeder van dochter Bo.

In het verhaal wordt een probleem beschreven wat de laatste jaren, met name in de hoofdstad Amsterdam, vaker voorkomt.
Drugsgebruik onder jongeren en toeristen, waarbij de drugs stoffen bevatten, die levensgevaarlijk zijn .
Veel gebruikers zijn hierdoor al ziek geworden.

Er wordt een jongen vermoord teruggevonden, terwijl hij een zakje van die vervuilde drugs bij zich draagt.
Wanneer er een tweede slachtoffer gevonden wordt en er een connectie blijkt te zijn met het café waar Bo, de dochter van Britt ook regelmatig komt, raakt Britt wel heel persoonlijk bij de zaak betrokken.

Een goed geschreven boek, in een vlotte , meeslepende schrijfstijl, waar de merendeels korte hoofdstukken voor een deel debet aan zijn.
Wegleggen van het boek was om die reden geen optie, achter elkaar doorlezen wel.
Goede en duidelijke karaktertekeningen, met name Britt en haar - deels nog niet goed verwerkte – verleden komt goed uit de verf.
Maar ook de andere personages zijn uitstekend beschreven.
De spanning wordt langzaam maar goed opgebouwd, er wordt toegewerkt naar een voor mij toch nog onvoorziene en sterke ontknoping.
Mede dankzij het actuele onderwerp een fijn en spannend boek .
Ik heb het verhaal met veel plezier gelezen!