'Een culinaire reis door acht Nederlandse romans,
een verhalenbundel en een cultuurschets.
Een literair kookboek dat verhaalt van eten'


Het literair kookboek, culinaire meesterwerken op tafel gezet


Hoe een vork in de steel kan zitten

Hier voor me ligt een prachtig boek!
"Tja, zo lust ik er nog wel een paar", zou de gemiddelde lezer misschien denken en daar zit hem nu nét de crux.

Een boek lezen is een heel persoonlijke beleving, maar voor velen is het een moment van rust en speelt het verhaal zich als een film af in je hoofd. Wanneer er over allerlei heerlijkheden wordt geschreven en de auteur hiermee je zintuigen prikkelt, krijg je als lezer zin om ook aan te schuiven of om zelf aan het kokkerellen te slaan.

Literalicious laat de lezer meer beleven dan alleen overactieve speekselklieren, tastende smaakpapillen of geuren die bijna letterlijk je neus binnenwervelen. Je kunt tijdens het lezen zin krijgen om te gaan koken, maar door dit kookboek krijg je ook zin om te lezen.

Literaire zoektocht

Centraal in dit boek staan tien Nederlandse literaire werken die iets te maken hebben met eten, in de breedste zin van het woord.
Of het nu om 'Het hemelse gerecht' van Renate Dorrestein gaat, 'Paralipomena orphica' van Harry Mulisch, 'Gifsla' van Jan Wolkers of om 'De avonden' van Gerard Reve, er is hier altijd sprake van een verwijzing naar......eten.

'Koken is poëzie, transformatie, schepping'

Het is heel duidelijk dat er goed is nagedacht over de vormgeving van het boek en de inhoud.
Bij de totstandkoming hiervan is er gezocht naar een zo groot mogelijke overeenkomst tussen de sfeer, eetcultuur of locatie in het boek en de keuken van het gekozen restaurant. Soms als metafoor, een andere keer wat meer letterlijk.

Culinaire zoektocht

In elk van de tien restaurants is er vooraf een interview geweest met de gerenommeerde chef-kok. Aan hen werd ook de vraag gesteld om een literair viergangen-menu te ontwikkelen die qua sfeer, eetgewoonte of metaforisch het meest aansluit bij de genoemde roman.
De aangereikte recepten zijn stuk voor stuk uitgeprobeerd door familie, vrienden en kennissen van de auteur in hun eigen huiskeuken. Dit om te garanderen dat het ook daadwerkelijk eenzelfde resultaat op zou leveren als in de ruim geoutilleerde keuken van een restaurant. De recepten zijn een voorbeeld van de fusionkeuken - de Nederlandse keuken met invloeden van de Mediterane en koloniale keukens.

Prestigieus project

De grote verdienste van de auteur is dat hij het voor elkaar heeft gekregen om dit literaire kookboek tot in de kleinste details zelf te coördineren. De tien literaire werken heeft hij voorzien van een inhoudelijk goed passende inleiding. Ook aan het vinden van restaurants en locaties, die naadloos aansluiten bij de sfeer en inhoud van de boeken, is veel zorg besteed.

Voor de auteur is het een ingewikkelde uitdaging geweest om zóveel verschillende aspecten samen te brengen in één boek. De Groote is auteur, géén kok, géén fotograaf, dus daarvoor heeft hij professionals bij elkaar weten te brengen, die dit project samen tot één geheel hebben gesmeed.

De recepten zijn heel divers - in kooktechniek, receptuur, smaak en ingrediënten, voor elke eetgrage lezer is er iets te vinden - en ook daar heeft de auteur de regisserende vinger in de pap gehouden.

Fotografie

De foto's die zijn opgenomen in dit boek geven de diverse sferen goed weer van de literaire werken. Voor wie het boek kent, een feest van herkenning. De foodfotografie is oogstrelend en inspirerend.

Conclusie

Dit mooi verzorgde, luxueuze hardcoverboek is lijvig te noemen met de maten van bijna 30 cm bij bijna 30 cm. Er is gebruik gemaakt van wat dikker en glad papier, zodat het in de keuken ook tegen een vlekje en stootje kan.

Voor mij persoonlijk is het een leuke verrassing dat ik een uitgebreide recensie heb geschreven over dit boek. Het heeft ook echt iets te bieden op leesgebied, biedt tongstrelende recepten en heeft sfeervolle foto's van de gerechten, die geïnspireerd zijn op scènes en beleving uit het betreffende boek.
De schrijver maakt iets los bij de lezer en de kok bij zijn gasten.
Een prachtige en inspirerende uitgave van Uitgeverij Lalito die in de decembermaand absoluut niet zal misstaan.

Lees smakelijk en laat je inspireren!!!


Literalicious
Auteur: Koen de Groote, tevens uitgever bij Lalito
Categorie: Literair kookboek
Fotografie: Tamara Verheij
Pagina's: 176
ISBN: 9789081887502
Uitgeverij Lalito
Verschenen: mei 2012