Schrijfster Gayle Forman werd wereldwijd bekend met haar boek Als ik blijf, dat verfilmd werd onder de naam If I Stay en met veel succes is ontvangen. Haar debuut als schrijfster had ze met het boek Vuurvliegjes, ook een jeugddrama en recent opnieuw uitgebracht in een goedkope paperback door uitgeverij Moon.  

Sinds de moeder van Brit schizofreen is geworden en haar vader noodgedwongen van haar gescheiden is en vervolgens een nieuwe vrouw heeft gevonden, vindt Brit haar draai niet meer in het gezin. Ze vindt troost in muziek, maar haar vader denkt dat ze op het slechte pad zal belanden en dus stuurt hij haar naar Red Rock: een gesloten inrichting voor opstandige tienermeiden. Op een plek waar iedereen haar karakter probeert te breken, probeert Brit zichzelf terug te vinden en sterker te worden. Koste wat het kost zal zij met de hulp van haar vriendinnen de misstanden in Red Rock aan het licht brengen en ontsnappen.  

Forman onderscheidt zichzelf als schrijfster door met Vuurvliegjes een bondig verhaal te schrijven zonder daarin steken te laten vallen. Het boek is een goed beschreven relaas over de misstanden die ook nu nog in inrichtingen voorkomen. In haar nawoord beschrijft ze dan ook hoe ze geïnspireerd raakte om dit verhaal te schrijven toen ze onderzoek deed naar zogenaamde boot camps voor gedragsverandering. Het verhaal is niet op werkelijkheid gebaseerd, maar Forman weet door het realisme in dit verhaal wel in een korte tijd een nauwe band met de lezer op te bouwen. De omstandigheden die zij beschrijft zijn niet afschrikwekkend, maar met een beetje verbeelding kun je de details die Forman openlaat wel invullen. Hierdoor geeft Forman een grote rol aan de lezer zelf om het verhaal te verlevendigen.    

Het verhaal bevat veel flashbacks. Daardoor krijg je een completer beeld van het verleden en de huidige situatie waarin Brit zich bevindt en een goede blik op haar persoonlijkheid. Forman beschrijft ook de problemen en achtergrondverhalen van de andere personages op een zodanige wijze dat elk personage uniek is. Elk personage wordt oprecht neergezet en is onderscheidend zonder in een typetje te vervallen. Dit laat veel van de realiteit zien: dat ieder persoon eigen problemen heeft en er op een andere wijze mee omgaat, maar dat problemen alledaags en normaal zijn en ze je niet gek maken.  

Vuurvliegjes is dan ook een heerlijke roman voor even tussendoor met een fijne positieve boodschap. Zonder te diep op zware problemen in te gaan, zorgt Forman voor begrip voor het individu. Iedereen is uniek en zichzelf met zijn eigen sterke en zwakke punten en dat is niet gek, maar juist mooi. Het boek bereikt hiermee geen hoog niveau, waardoor Vuurvliegjes geen boek is dat je snel een tweede of derde keer zou lezen. Daarvoor is de connectie die de lezer krijgt met de hoofdpersonages te zwak en is het verhaal niet gelaagd genoeg. Dat Brit het bijvoorbeeld volhoudt om in het geheel niet geraakt te worden door de akelige opmerkingen van haar therapiegenoten is niet geheel realistisch. Haar eenzame instortingen zijn vervolgens niet afdoende om toch een diepgaande relatie als lezer met het hoofdpersonage op te bouwen.  

Forman schreef met Vuurvliegjes een vermakelijk debuut dat veel lezers zal plezieren om te lezen. Een hoog niveau wordt met dit boek niet bereikt, maar een goed verhaal heeft het boek zeker. Dat Forman met Als ik blijf een groot publiek heeft bereikt is niet verwonderlijk aangezien haar schrijfstijl al in haar debuut erg toegankelijk is en haar scenario’s snel betrokkenheid bij de lezer opwekken.