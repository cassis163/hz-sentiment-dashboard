Karin Slaughter gaat in dit boek terug naar het verleden van Will maar vooral van Amanda. We spreken hier van de jaren 1974 en 1975. Amanda duikt hier samen met haar vriendin Evelyn Mitchell in een zaak van verdwenen prostituees. Ze waren bij de eerste vrouwelijke politieagenten en dit was toen duidelijk echt niet evident. Hoe zij behandeld worden door hun mannelijke collega's en zelfs hun meerderen, grenst aan het ongelooflijke, het was waarlijk een andere tijd. Gebrek aan respect, intimidatie en seksueel getinte en zelfs gewelddadige bejegeningen zijn schering en inslag in deze sector. Je kan je hier serieus vragen stellen over de professionaliteit van deze diensten.
Dit verhaal uit het verleden loopt gelijk op met het heden, dertig jaar later. Van in het begin voel je hoe deze verhalen zullen samenkomen. Het neemt enigszins de spanning weg, je weet immers waar de personages nu staan, in het heden. Maar desondanks blijf je gekluisterd aan het boek. De plot is ook al niet zo geweldig origineel en toch word je genoopt om verder te lezen. Vlotjes loodst Slaughter haar lezers zo naar het einde waar alle verhaallijnen netjes samenkomen. En zo zijn we weer een beetje wijzer ivm de protagonisten uit de serie.
Een vlot lezend boek dus deze Genadeloos maar zeker niet één van haar beste. Het miste spanning en originaliteit alsook de humor die maar sporadisch aanwezig was. Toch is het een aanrader en al helemaal omdat de lezer nu eindelijk de achtergrond kent van Will Trent en Amanda Wagner en de verhouding tussen deze twee.