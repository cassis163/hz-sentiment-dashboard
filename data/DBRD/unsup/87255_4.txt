08 aug 2012

Véronique is de debuutroman van Michelle Visser. Ik heb altijd al interesse voor historische romans gehad en vooral als het verhaal nog een boodschap heeft ook, namelijk, dat je je dromen moet volgen. Ik las op internet, dat Michelle eigenlijk ook is aangemoedigd om haar droom te volgen, ze had een programma van Oprah op de televisie gezien en realiseerde zich, dat ze dat heel graag zou doen: een roman schrijven. Ze is twee jaar bezig geweest om Véronique te schrijven. Het verhaal speelt zich af aan het eind van de negentiende eeuw. Ik heb zelf door stamboomonderzoek een paar oudtantes van mijn moeder kunnen traceren, die in de jaren '80 van de 19 de eeuw geboren waren en die ik nog gekend heb, omdat ze heel oud werden. Het is leuk om een tijd in die wereld door te brengen.



Véronique is een roman die zich afspeelt tussen het voorjaar van 1882 en de herfst van 1885. Véronique is in 1882 achttien jaar en woont met haar moeder en oma dichtbij Zutphen op landgoed Welestae. Ze is de dochter van een baron, maar na zijn dood blijkt, dat ze berooid zijn achter gebleven. De enige oplossing is een huwelijk tussen Véronique en een rijke man, die ze gevonden hebben in Amsterdam. Daar woont Pieter Meijer, zoon van een rijke handelaar. Door te trouwen met de dochter van een baron hopen de Meijers te worden geaccepteerd in het milieu van de elite.



Ze verhuist naar Amsterdam, waar het leven heel anders is dan op het haar bekende platteland. Het is druk in Amsterdam, er rijden overal koetsen en paardentrams. Ook wordt er druk gebouwd voor de wereldtentoonstelling. Ze maakt kennis met de ouders van Pieter, hij nogal druk en dominant, zij stil en verlegen. Pieter heeft ze al eerder ontmoet, hij is knap, maar arrogant en conservatief. Anna, haar nichtje, woont ook in Amsterdam en ze maken plannen voor de nodige uitstapjes. Dan blijkt de ware aard van Pieter: ze mag niet alleen er op uit, krijgt geen eigen geld en ze voelt zich een gevangene in haar eigen huis. Pieter gaat zelfs zo ver om een oppas in te huren om haar in de gaten te houden. Véronique leert Willem kennen, de broer van Pieter, een heel ander soort man dan Pieter. Hij is journalist en probeert de misstanden van de armoede en uitbuiting van kinderen aan de kaak te stellen. Hij neemt haar mee naar de achterbuurten om de ellendige armoede te laten zien. Véronique en Anna gaan ook met Willem mee naar een lezing als ze zogenaamd vrijwilligerswerk doet in het ziekenhuis. De lezing is van Aletta Jacobs, in wie ze allebei zeer geïnteresseerd zijn. Zij heeft als eerste vrouw de universiteit doorlopen om arts te worden en haar zuster Charlotte als tweede om het vak van apotheker te leren. Door alle verhalen en aanmoedigingen voelt Véronique zich nog meer beknot. Ze moet er iets aan doen, maar wat?



Dan besluit vader Meijer zijn zoon Pieter naar Indië te sturen om daar het handelshuis te leiden. Ook stuurt hij Willem weg, want hij heeft veel last van Willems artikelen in de krant, waarin zijn connecties misbruik van kinderen wordt verweten. Véronique miste haar moeder en oma al in Amsterdam, in Indië ziet zij ze helemaal niet meer. Na weken op een schip te hebben gebivakkeerd, zijn ze blij in Indië te arriveren. Op het schip blijkt behalve Willem nog iemand mee te reizen, die ze kent, namelijk Charlotte, met wie ze goed bevriend raakt.

Aangekomen in Indië, houdt Pieter zich vast aan Hollandse gewoontes, terwijl Véronique zich aanpast aan de Javaanse gebruiken. Anna is inmiddels in Nederland zwanger geraakt en verstoten door haar ouders. Véronique maakt zich zorgen om haar, maar vraagt zich tegelijkertijd af wie beter af is. Het gaat steeds slechter tussen Pieter en Véronique tot Pieter avances maakt naar Ana, de Javaanse hulp. Die is daar niet van gediend en Véronique helpt haar. Zelf gaat ze na de nodige spanningen ook weg en trekt in bij Charlotte. Maar wat dan? Ze is geen dochter meer van een baron, geen vrouw meer van een rijke koopman, maar helemaal teruggeworpen op zichzelf. Toch wil ze niets liever, want ze heeft haar vrijheid terug. Dan ontpopt ze zich tot een geëmancipeerde vrouw en vindt ook nog de man van haar dromen.



Ik heb genoten van dit boeiende verhaal. Het boek ziet er goed uit met een mooie kaft van het oude Amsterdam van 1880. Michelle Vissere heeft zich goed verdiept in de geschiedenis van Indië en de onderdrukking en het misbruik van de inheemse bevolking. Ook wordt de omgeving mooi omschreven. Je voelt de klamme hitte bijna. Véronique komt voor moeilijke keuzes te staan. Dat wordt ook goed beschreven, met haar gedachten en gevoelens. Véronique is zeker een aanrader voor de liefhebber van historische romans.



Op deze site staan leesclubvragen over Véronique:

http://www.boekerij.nl/data/bin/dl/a4fec2c4b1a336_Leesclubvragen%20Veronique.pdf