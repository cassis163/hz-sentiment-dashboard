Voor onze boekenblog Mustreads or Not kreeg ik van Ursula Visser haar Engelstalige korte verhaal ‘Blood Curse’. Dit verhaal is het eerste deel in de fantasy serie ‘The Dragon Queen series’. Het is een dun boekje met een, vind ik, prachtige cover die nieuwsgierig maakt naar de inhoud. Voorop zie je een vlammende prachtige jonge dame met een lange vlecht en in haar hand een enorm zwaard. Ze heeft een opvallend harnas aan en op haar huid zijn groenachtige schubben zichtbaar. Ze lijkt volledig klaar voor de strijd en kijkt daadkrachtig over haar schouder. Op de achterzijde is de tekst omringt door een vlammende draak en de achtergrond is volledig bedrukt met schubben. Het is dus een omslag waar veel op te zien is en naar mijn idee behoorlijk aantrekkelijk voor fantasy lezers.

Het daadwerkelijke verhaal las voor mij heel vlot en ontspannend. Ik hou echt heel erg van dit soort verhalen waarin krachtige, maar wel zoekende, jonge vrouwen (of mannen) de hoofdrol spelen. Waarin ook draken en andere magische elementen een grote rol spelen. De Engelse bewoording leest prettig, niet te ingewikkeld maar zeker ook niet simplistisch. Het Engels is gewoon van een goed niveau en past bij setting waarin de karakters zich bewegen. Mara, het hoofdkarakter, leer je in dit korte verhaal zachtjes aan kennen als een nieuwsgierige jonge meid die niet bang lijkt te zijn om haar hart te volgen. Waar ze vandaan komt, haar jeugd, haar verlangens en dromen. Het pad wat ze al dan niet gedwongen tegemoet gaat geeft genoeg ruimte voor een toffe fantasy boekenserie vermoed ik zo. Wel kwamen de gebeurtenissen mij soms wat bekend voor, deden mij dan denken aan televisieseries of andere boeken. Het stoorde mij niet heel erg want ik heb alsnog genoten van dit boekje en ik kijk uit naar het volgende (hopelijk dikker) deel.

Ik geef dit boek 4 sterren.

Spanning: 6
Plot: 7
Leesplezier: 9
Schrijfstijl: 8
Originaliteit: 6
Psychologie: 6

“Ik kijk uit naar het volgende deel van ‘The Dragon Queen series’, wanneer er draakachtige elementen te vinden zijn in een verhaal ben ik om!”