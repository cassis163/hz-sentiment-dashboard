Vers! is het zesde kookboek, maar het eerste kookboek dat in het Nederlands is vertaald, van de Ierse chef Donal Skehan. Dat hij zelf veel plezier in het leven en in zijn werk heeft blijkt uit het feit dat hij breeduit lachend op alle foto’s staat. En ook zijn echtgenote en hond delen mee in deze vreugde. Je wordt er zelf vrolijk van als je het boek doorbladert. Maar nog vrolijker word je van alle recepten. Zoals hij zelf zegt in zijn inleiding zijn het allemaal recepten met verse ingrediënten, groente en fruit waar je energie van krijgt en waar je zijn liefde voor simpele, gezonde en huiselijke gerechten in terugvindt.

Van de ontbijtrecepten vind ik de Overnight Oats een ware uitkomst voor als je ’s ochtends weinig tijd hebt en eens iets ander wil dan een beschuitje of een boterham. Een deel van het recept maak je de avond van tevoren en bewaar je in een afgesloten pot. ‘s Ochtends roer je er nog de laatste ingrediënten in en klaar is kees. En als je geen tijd meer hebt om het thuis op te eten, neem je het gewoon mee. En als je ook gezond wil lunchen is de kerriekipsalade in een pot een uitkomst. Geen excuus meer voor een vette hap in het bedrijfsrestaurant. Trouwens, bijna alle lunchrecepten zijn de avond van tevoren klaar te maken. Ja, het vergt wat discipline, maar daar krijg je dan wel een gezonder en energieker leven voor terug. En wie wil dat nu niet?

Ook de avondmaaltijden zijn niet al te ingewikkeld te maken. Er zijn heerlijke recepten voor als je snel iets op tafel wil hebben, zoals de Frittata van erwten, asperges en ricotta. Ik heb hem iets aangepast en heb er gewoon een restje sugarbeans wat ik nog over had bijgedaan en omdat ik geen ricotta in huis had heb ik geitenkaas gebruikt. Het smaakte er niet minder om. Maar ook bij de eieren met harissa lik je je vingers af. Heb je iets meer tijd om te kokkerellen, dan is de mediterrane groentetaart met een korst van geitenkaas en bloemkool een aanrader. Ik heb het zelfs voor het kerstdiner als klein groentetaartje geserveerd. In plaats van één grote bloemkoolpizzabodem, heb ik er 16 minipizza’s van gemaakt. Ideaal, omdat je eigenlijk alles al een dag van tevoren kunt klaarmaken en je het op de dag zelf alleen nog even de oven in hoeft te schuiven. Wat hier ook zeer in de smaak viel was de Cajunkip met puree van zoete aardappel.

En als je dan toch wat wil snacken, kies dan voor de gekruide kikkererwten uit de oven. Zo lekker! En natuurlijk zijn er desserts. Over de smaak daarvan kan ik weinig zeggen, omdat ik die zelf nog niet uitgeprobeerd heb, maar ze zien er op de foto’s in ieder geval heerlijk uit.

Alle recepten staan duidelijk omschreven en het boek ziet er door de mooie fotografie, door Donal trouwens voor een groot deel zelf gemaakt, goed verzorgd uit. Je krijgt vanzelf zin om te gaan koken en gezond te eten. Vers! heeft bij mij al een mooi plekje in mijn keuken gekregen, makkelijk voor het grijpen voor hopelijk nog heel veel kook- en eetplezier.