Nogal sceptisch begon ik aan dit boek. Zit een jeugdthriller niet vol puberaal gedrag waar een dertiger als ik te oud voor is?

Als de 16-jarige Milla haar beste vriendin Claire mag meenemen op vakantie, kan ze haar geluk niet op. Op Menorca genieten de meiden van hun tijd samen totdat Claire iets vreselijks overkomt. Eenmaal terug in Nederland besluit Milla om wraak te nemen op de personen die Claire kwaad hebben gedaan.

Het boek begint inderdaad met twee tiener meiden die elkaar dagelijks berichtjes sturen en elkaar gillend om de hals vliegen als ze elkaar een tijd niet gezien hebben. Maar geen moment komt de verwachte irritatie bij me op. Sterker nog, het is een erg leuk boek over twee sympathieke meiden. Dan neemt het boek een onverwachtste wending als Claire iets vreselijks meemaakt. De situatie is erg levendig beschreven en roept woede, walging en verdriet op. Het tweede deel van het boek is wat minder geloofwaardig als Milla zelf wraak gaat nemen i.p.v. naar de politie te gaan. De wraak die Milla neemt wordt met gruwelijk detail beschreven. Met een hand voor mijn mond ben ik met mijn ogen over deze bladzijdes gevlogen!

Als lezer word je meerdere malen op het verkeerde been gezet. De flashbacks zitten anders in elkaar dan verwacht en ook het einde kent een verrassende ontknoping.

Kortom, een boek vol spanning, gruwelijkheden, aangrijpende momenten en romantiek. Het boek kent een verrassend goede opbouw en meer diepte dan ik van te voren had verwacht van een jeugdthriller. De laatste bladzijde belooft een vervolg. Als die er al is, hoop ik hem snel te kunnen lezen en anders ga ik voor één van de andere boeken van Judith Visser.