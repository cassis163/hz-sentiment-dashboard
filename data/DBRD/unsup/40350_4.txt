De Krijtman van C.J. Tudor speelt zich af in twee verschillende tijden, namelijk in het heden en in de jaren â€˜80, beide beschreven vanuit de hoofdpersoon, Eddie. Toen Eddie en zijn vrienden jong waren, hebben zij een aantal vreselijke gebeurtenissen meegemaakt. Deze gebeurtenissen hebben hun weerslag gehad op ieder van de vrienden, maar ook op de groep.
In de hoofdstukken die zich afspelen in het heden, verwijst de schrijver eigenlijk altijd naar stukjes uit het verleden, toen Eddie een jaar of 12 was. Veel hoofdstukken eindigen dan ook met een soort cliffhanger, waarna deze gelijk toegelicht wordt in het volgende hoofdstuk. Toch kon ik het boek, ondanks de cliffhangers, nog makkelijk weg leggen en de volgende dag pas verder lezen. Het boek had wat mij betreft best wat spannender mogen zijn.
Het is een goed verhaal, het is goed geschreven, maar de echte spanning ontbreekt, terwijl het verhaal hier wel geschikt voor is. Verder is de schrijver naar mijn mening teveel bezig geweest om alles in mooie woorden en zinnen te beschrijven, wat mij af en toe verveelde. Soms zijn normale zinnen goed genoeg. Het haalde de spanning er voor mij soms uit.
Ik heb ondanks deze minpunten toch een positieve indruk van het boek. Mijn mening is dan ook dat het boek zeker vier sterren verdient, maar ik vind het niet spannend genoeg voor de vijfde ster. Een volgend boek van deze schrijver zal ik dan ook zeker willen lezen, in de hoop dat deze net ietsjes spannender is.