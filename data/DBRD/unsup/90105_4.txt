Onwetend is de tweede misdaadroman van Chevy Stevens na Vermist. Dit eerste boek werd over het algemeen goed ontvangen en ik heb het vier sterren gegeven.
Onwetend is op dezelfde wijze als Vermist opgebouwd. Het verhaal wordt door hoofdpersoon Sara Gallagher verteld aan haar psychiater. Sara is een antiekrestaurateur die een goed lopend bedrijf op poten heeft gezet, die een schattig dochtertje heeft en verloofd is met Evan met wie zij binnenkort zal trouwen.

Sara heeft een probleem. Zij is een geadopteerd kind en leeft met de sterke wens om uit te zoeken wie haar echte ouders zijn. Op een dag vindt zij haar biologische moeder die als zij met elkaar in contact komen, Sara opnieuw afwijst. Als Sara er dan ook nog eens achter komt dat haar biologische vader een moordenaar is die naar haar op zoek gaat, staat het gelukkige leventje van Sara in eens helemaal op zijn kop.

Het gegeven voor deze misdaadroman is best origineel en de kwaliteiten van Chevy Stevens als schrijfster zijn goed genoeg om er een makkelijk lezend en spannend verhaal van te maken. Er zitten ook een aantal goede wendingen in die bijdragen aan de spanning. Er worden wel veel personages ten tonele gevoerd die niet allemaal even goed worden neergezet. Ik vond de interactie tussen de therapeut in de hoofdpersoon in Vermist beter uitgewerkt. In Onwetend blijft het soms een beetje vaag en niet goed ingekaderd. De angsten en frustraties die Sara doormaakt worden op beklemmende wijze beschreven. Een groot pluspunt van dit boek.

Het verhaal leest snel en je kunt het boek maar moeilijk naast je neerleggen. De ontknoping is verrassend. Als je denkt dat het verhaal is afgelopen kom je bedrogen uit. Chevy Syevens heeft nog een leuke verrassing in petto. Onwetend is een prima misdaadroman die ik de liefhebbers van dit genre van harte kan aanbevelen.