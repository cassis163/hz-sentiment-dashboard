Sla je vleugels uit en ga opnieuw mee naar de wereld van de Engelen en de Kraaien! Lucy en Max zijn terug in Zilveren Vleugels, het wervelende vervolg op Tweedehands Vleugels. En wat voor vervolg! De storm die in en rond Nieuw-Anvers woedt slokt al je aandacht op, en zal je laten snakken naar meer als je de laatste pagina hebt omgeslagen.

De liefde tussen Lucy en Max bloeit steeds meer op, maar daarmee knaagt het schuldgevoel van Max over zijn vleugels steeds meer aan zijn hart. Hij wil Lucy het allerbeste geven van de wereld, en is er klaar voor om een volgende stap te zetten. Een stap die hij nooit eerder heeft gezet. Hierdoor sluit hij zich steeds meer af, waardoor de twijfel bij Lucy toeslaat. Een twijfel die haar leven al lastiger maakt, aangezien ze haar liefdesverwarring met J.J. ook nog heeft. Is hun liefde sterk genoeg om deze perikelen te overwinnen? En zal Max de allergrootste wens van Lucy op tijd kunnen vervullen?

Daarnaast hebben ze allebei nog enkele bedreigende wolken boven zich hangen, waar ze elkaar niet over kunnen en durven vertellen. Lucy haar verleden met haar beschermelinge blijft haar achtervolgen, op een manier waar ze nooit aan gedacht heeft. Het volgt haar niet alleen geestelijk, maar zet letterlijk en figuurlijk haar leven op z’n kop.
Max dacht dat hij alles wist over de Kraaien in de wereld, maar schijn bedriegt. Wanneer hij en zijn vrienden in een strijd worden gegooid waar ze liever niet aan mee willen doen, zal hij keuzes moeten maken. Keuzes die op zijn beurt heel zijn leven op z’n kop zullen zetten.

Beide personages maken een enorme groei in vleugelvlucht door tijdens dit zinderende vervolg van hun verhaal. Waar Lucy aan het begin nog erg onzeker lijkt, maar vecht voor wat haar hart waard is, groeit ze steeds meer uit tot een ware jonge Engelenvrouw met een flink staaltje girl power. Max, met zijn stoere mannenlippen - zijn woorden, niet de mijne, alhoewel… zoals ze beschreven zijn zal hij wel gelijk hebben, haha! -, komt erachter hoe anderen hem met andere ogen zien, en waar ware vriendschap daadwerkelijk om gaat. Zijn hart raakt echter steeds meer vervuld met de liefde die hij voor zijn Engel voelt, en hij wil haar hoe dan ook gelukkig maken. Daar schuilt zijn kracht in: hij komt er steeds beter achter wie hij is, wat hij kan en waar hij voor staat. Een Kraai uit duizenden, dus!

Deze gebeurtenissen maken dat ze hand in hand, vleugel om vleugel klaar staan voor het slotdeel in hun avontuur (althans, voor ons natuurlijk, voor hen gaat het hopelijk na deel 3 nog vol oneindig gelukzaligheid verder!). Het enige waar wij als lezers nog naar kunnen smachten, is het langverwachte slotstuk waar auteur Vanessa Gerrits druk mee bezig is. En superlijm voor de onverwachte plotwendingen, die ongetwijfeld nog zullen komen, want daar zat dit tweede deel in de trilogie vol mee. Vanessa heeft een vloeiende pen, waarmee ze de lezer geheel het boek in weet te trekken. Ik heb geregeld gemerkt dat ik mijn adem heb ingehouden tijdens het lezen, en ik was zelfs verrast toen J.J. langs kwam vliegen en vlug een stukje van mijn hart (dat Max tot dat moment had gestolen) voor zichzelf meegriste. Tja… dat wordt dus kiezen in het volgende deel, en mijn hart voor hen beiden vasthouden. Want je weet maar nooit hoe het af gaat lopen. Ik kan in ieder geval haast niet meer wachten tot ik eindelijk het laatste boek kan lezen!