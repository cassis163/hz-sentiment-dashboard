Als vaste recensent van het blog in de boekenkast kreeg ik het volgende boek in handen. Hierbij mijn recensie.


Drie jongens op zoek naar het verhaal en de verhalen rondom de Noordzee.
In dik drie maanden tijd gaan Ruben Philippe en schrijver Arnout een reis maken met als doel te ontdekken welke geschiedenis de Noordzee herbergt en wat de zee geeft en wat de zee neemt.
Als ik het boek in handen krijg ben ik onmiddellijk enthousiast. Een hele mooie foto beslaat de voorzijde en het formaat van het boek ligt lekker in de hand. Als ik de achterflap lees, denk ik wel, dit is niet een boek dat je van begin tot eind uitleest maar meer een boek om af en toe eens een stukje uit te lezen. En vooral ook om de mooie afbeeldingen te bewonderen.
Als ik begin te lezen, klopt mijn verwachting niet helemaal, want het verhaal leest versassend soepel.
Op een schrijfwijze die informatief humoristisch feitelijk weergeeft wat de heren meemaken, lees ik gretig door de eerste pagina’s heen. Wat een leuk verhaal en wat bijzonder weergegeven.
Afwisselend bewonder ik de afbeeldingen en als enig minpuntje kan ik dan aanmerken dat die niet altijd handig geplaatst zijn. Als je al verder in het verhaal zit, bekijk je pas de foto’s van een bladzijde terug. Misschien als puur opbouwende tip: plaats om de paar bladzijdes een paar pagina’s foto’s waardoor ze minder afleiding bieden in het verhaal. Nu is de foto soms een onderbreking als je midden in het verhaal zit. Maar dit is echt maar een klein opvallend puntje in het geheel, want inmiddels ben ik zomaar al in Noorwegen beland.
Heel interessant om allerlei feiten te lezen en ook om mee te lezen met de bijzondere ontmoetingen die de reizende heren meemaken. Wel vind ik af en toe dat er snel overgesprongen wordt van het ene feit in het andere. Ook mis ik een aantal belangrijke plaatsen en feiten, maar ik begrijp dat niet alles uitgebreid in één boek aan bod kan komen. Dit vraagt om een deel 2. Maar hoe het nu gedaan is, zou ook juist een positief punt kunnen zijn als de lezer niet houdt van diepgaande historische feiten. Op deze manier zoals het nu gedaan is, wordt de geschiedenis kort belicht waardoor het niet saai en langdradig is en blijft boeien. Het is natuurlijk ook een reisverslag en geen geschiedenisboek.
Kortom een historisch reisverslag in een modern jasje met hele mooie foto’s.
4 sterren voor dit boek.