Dit boek stond eigenlijk al langer op mijn lijstje. Onder andere omdat ik inmiddels behoorlijk wat fantasy en horror verhalen heb gelezen. Ook met vampieren als onderwerp. Het boek 'Dracula' moet ik dan eigenlijk ook gelezen hebben, het is toch de voorloper van alle vampier verhalen die we kennen.

Het verhaal begint met het bezoek van Jonathan Harker aan het kasteel van graaf Dracula. Jonathan is advocaat en in die hoedanigheid moet hij de overdracht regelen van een Engels landhuis. Eenmaal daar staat de graaf erop dat Jonathan daar ook een tijdje blijft, zodat hij hem wat Engelse woordjes kan leren. Het valt Jonathan al snel op dat hij de maaltijden alleen gebruikt. Graaf Dracula heeft naar eigen zeggen al gegeten. Al snel komt Jonathan er achter dat er iets niet klopt. Hij gaat op onderzoek uit, maar dat heeft Dracula hem ten strengste verboden. Jonathan wordt hierna opgesloten in het kasteel.

Dracula op zijn beurt vertrekt naar Engeland en laat zijn oog vallen op de dierbaren van Jonathan. Heel langzaam zorgt hij dat ze één voor één in zijn macht komen. Ook Jonathans vrouw Mina en haar beste vriendin Lucy moeten eraan geloven. Het wordt een race tegen de klok om ze te redden uit de klauwen van de graaf. Hierbij roepen ze de hulp in van Dr. Van Helsing.

Het boek stamt al uit 1897, dus ik verwachtte een boek met ouderwets taalgebruik. Dat viel me heel erg mee. Ik heb het in het Engels gelezen en het ging makkelijker dan ik had gedacht. Het boek is opgebouwd uit dagboek fragmenten en brieven van en aan de verschillende hoofdpersonen. Het wordt vooral in de ik-vorm geschreven en af en toe heel beschrijvend. Zeker het eerste gedeelte waarin Jonathan aankomt in het gebied Transsylvanië in Roemenië wordt mooi omschreven. Je zou zo een ticket boeken naar de streek om daar in alle rust je vakantie door te brengen.

Het eerste gedeelte over Jonathans bezoek aan het kasteel is wel ook meteen het spannendste gedeelte van het boek. Daarna zitten er wel wat spannende gedeeltes in, maar het gaat daarna vooral om de jacht op Dracula om hem uiteindelijk uit te schakelen. Op de een of andere manier had ik het toch wat bloederiger en gruwelijker verwacht. Maar dat viel me ook heel erg mee. In dat op zicht is zelfs een boek van Karin Slaughter heftiger.

Al met al vond ik het best een vermakelijk boek. Zeker een aanrader voor de liefhebber van het genre.