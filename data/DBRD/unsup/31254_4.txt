Schitterend verhaal over drie Siberische jongens die de grauwheid van hun bestaan zien verdwijnen door de komst van de Franse acteur Belmondo. Door de talloze bezoeken aan de bioscoop in de naburige stad dringt het westen door in hun harten en leren ze zelfs Frans, de taal van de liefde. Hoewel het verhaal plottechnisch niet van bijzonder hoog niveau is, steekt het taalgebruik daar juist ver boven uit. Makine doet de Russische verteltraditie eer aan en verpakt het verhaal in beeldschoon Frans, dat dankzij de deskundige vertaling door Maria Noordman ook in het Nederlands heel natuurlijk overkomt.