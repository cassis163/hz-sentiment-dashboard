Bij het zien van de schitterende cover en de titel verwacht je niet een standaard reisboek te gaan lezen, waar de beruchte toeristenpleisters worden beschreven, maar juist de minder of helemaal niet bekende gebieden waar je als toerist niet zo snel aan zou denken. Gelukkig is dat ook zo, want gelijk in het eerste hoofdstuk neemt de auteur je mee naar Prora, Hitlers kuuroord. Inderdaad, niet bepaald een plek wat bij de meesten in gedachten komt om dat eens te bezoeken. Toch is het goed dat de auteur dat wel heeft gedaan, want zo weet je hoe het eruit ziet, hoe het gebouwd is en waar het gebouw uiteindelijk voor gebruikt is doordat hij met iemand in gesprek kwam die daar heeft gewerkt.
Zo heeft hij over de wereld meerdere mooie ontmoetingen, is hij op meer plaatsen geweest waar je niet zo snel aan denkt als toerist. Daardoor zijn de verhalen interessant om te lezen en krijg je meer te weten over de plaatsen, de gebruiken, de geschiedenis, tradities en hoe bepaalde tradities zoals bijvoorbeeld alumbrada in Mexico gevierd worden.
De auteur is eerlijk, recht voor zijn raap, maakt niets mooier dan het is, soms is het op het randje of gaat hij net te ver, maar het is hoe hij de reizen ervaart. Op een beeldende manier heeft hij het boek geschreven. Zo beeldend, dat het haast lijkt of je in gedachten mee op reis bent.
Het boek eindigt met de interessante biografie van de auteur, zodat je de auteur beter leert kennen.
Minpuntje is dat de tekeningen vaak onduidelijk zijn. Als de oorspronkelijke foto's waren gebruikt, dan was het mooier en duidelijker geweest.
Kortom; als je van bijzondere reisverhalen houdt, dan is dit boek echt een aanrader. Juist omdat het geen standaard reisverhalen zijn waar alles mooier gemaakt is, dan het in werkelijkheid is, maar eerlijke verhalen waar niets mooier is gemaakt dan het is. Je wilt na het lezen van dit boek bepaalde plaatsen met eigen ogen gaan bekijken, terwijl je andere plaatsen toch maar liever links laat liggen.

Lees verder op https://surfingann.blogspot.nl/2017/12/van-het-pad-frank-flippo.html.