'Het meisje op de weg' is een sterke thriller. Hoofdpersoon is Anne, die sinds nog niet al te lange tijd een nieuwe vriend heeft. Op een dag ligt er een meisje op de weg als Anne en Guido, haar nieuwe vriend, naar huis rijden. Het meisje blijft logeren en de volgende dag zijn zowel Guido als het meisje verdwenen. De zoektocht naar beiden begint, en gaandeweg wordt het verhaal steeds spannender. Door meer over de inhoud te vertellen geef ik teveel spoilers weg, dus voor wat betreft het verhaal laat ik het hierbij...

De verhaallijnen zijn goed uitgewerkt, de meeste karakters goed uitgediept. Zo kom je als lezer veel te weten over het verleden van de hoofdpersoon, de dingen waar ze mee worstelt en de gevoelens die er in haar omgaan. Berg schrijft op zo'n manier dat je je als lezer kunt identificeren met de hoofdpersoon, het wordt nergens ongeloofwaardig of te toevallig. Het plot ontwikkelt zich op een verrassende manier, er zijn meerdere aanknopingspunten maar telkens bleek ik op het verkeerde spoor te zitten. Het einde zag ik wat dat betreft echt niet aankomen! De schrijfstijl is eenvoudig maar daardoor ook helaas weer weinig bijzonder, met korte, makkelijk leesbare zinnen en veel dialogen. Waardoor het wel weer zo is dat je als lezer weinig moeite hoeft te doen om het verhaal te kunnen volgen en ook om de draad weer te kunnen oppakken als je een tijdje niet gelezen hebt. De thematiek is origineel gekozen, het zijn een keer niet de meest alledaagse thema's (zoals te vaak dat een politieagente of FBI een moordzaak moet oplossen). Wat ik het sterkst vond aan dit boek is dat Berg op zo'n manier schrijft, dat je ook echt een hekel krijgt aan bepaalde (hoofd)personen en een voorkeur voor andere personages, en je goed kunt inleven.

Kortom: een lekker makkelijke wegleesthriller, waarbij het tot aan het einde van het boek spannend blijft. Indien je op zoek bent naar een ingewikkeld plot of een verhaal dat je nog weken bijblijft, dan is dit boek wellicht niet heel geschikt. In alle andere gevallen: lezen!

Spanning: 8
Plot: 7
Leesplezier: 8
Schrijfstijl: 7
Originaliteit: 8
Psychologie: 7

Eindoordeel: 7,5 punten