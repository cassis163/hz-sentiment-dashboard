In een klein dorp ergens in de Dordonge staan in een klein dorp twee kastelen. Het eerste, Château Cudessac wordt bewoond door de steenrijke industrieel Auguste Durand, een man die een obsessieve belangstelling heeft voor Marie Antoinette, voormalig koningin van Frankrijk.
Het tweede kasteel, Château Rameuillac behoort toe aan de oude, verarmde adellijke familie de Malinobre de Périgord. Durand en baron de Malinobre koesteren een diepe haat jegens elkaar.

Durand heeft zijn kasteel opengesteld voor een groep wetenschappers die er een congres wil houden over smaadschriften uit de tijd van Marie Antoinette. Smaadschriften die vaak een sterk erotische lading hebben. Nora Blanker die bij een boekenantiquariaat in Amsterdam werkt, brengt haar vakantie in de streek door en wil als belangstellende een aantal lezingen van het congres bijwonen. Er wordt een dode gevonden in een van de kamers van kasteel Cudessac, een kamer gewijd aan Marie Antoinette. Dit zet een reeks schokkende gebeurtenissen in gang waarbij een zwarte kousenband die door Marie Antoinette zou zijn gedragen een uiterst belangrijke rol speelt.

Het schrijversechtpaar Corine Kisling en Paul Verhuyck heeft met Zwart kant een prachtig geschreven misdaadroman het licht doen zien. Het verhaal is intelligent en heeft een interessant onderwerp. De personages zijn geloofwaardig en herkenbaar. Het dagelijkse leven in zo'n klein Frans dorpje met een oud kasteel, een dorpsplein waar je wijn drinkt en jeu de boule speelt , waar niemand haast heeft, zie je zo voor je. Het taalgebruik is mooi en tot in de puntjes verzorgd. Daarnaast is er plaats voor de geschiedenis van Marie Antoinette en de smaadschriften. Ook worden tipjes van sluiers opgelicht over de soms louche wereld van het boekenantiquariaat.

Zwart kant is een heerlijke en verfissende misdaadroman om te lezen en van te genieten en daar gaat het toch uiteindelijk om.