'Prooi' is het zesde deel in de reeks van Deon Meyer rond Bennie Griesel en Vaughn Cupido, de twee speurders van de Zuid-Afrikaanse Valken elite-eenheid.

In het boek lopen twee parallelle verhaallijnen.
In een luxueuze trein wordt een man vermoord. Achter deze moord vermoedt het Valken-team al snel de hand van de Veiligheidsdienst. Door manipulaties van hogerhand wordt het officieel als zelfmoord afgesloten. In overleg met hun chef, Mbali Kaleni, gaan de Valken echter door met hun onderzoek.
Een tweede verhaallijn begint in Bordeaux. Daniel Darret - een voormalige verzetsstrijder van het ANC - leeft er een teruggetrokken leven als handwerker.
Zijn verleden haalt hem echter opnieuw in wanneer een voormalige strijdmakker op hem een beroep doet voor een moordopdracht.

In het eerste deel van het boek vertelt Deon Meyer de twee verhaallijnen wat los van elkaar. In het tweede deel wordt echter geleidelijk het verband tussen beide duidelijk en lopen de verhaallijnen in elkaar.
Daardoor bouwt Deon Meyer de spanning in het boek geleidelijk en op een sterke manier op, leidend tot een onverwachte maar sterke finale.

Zoals steeds bij Deon Meyer is ook 'Prooi' meer dan een spannend geschreven thriller. Het decor is een Zuid-Afrikaanse samenleving, waarbij corruptie en vriendjespolitiek nog steeds sterk aanwezig zijn. Een beeld ook van vroegere vrijheidshelden, die nu 'gekaapt' zijn door industriële belangen. Dit draagt zeker bij aan de kracht van en het realisme in dit boek

Eén van de sterke kanten van Deon Meyer's boeken is steeds de karakteruitwerking. Dit blijft ook in dit boek zo: het zijn levensechte speurders, met hun gedrevenheid, maar ook met hun zorgen.
Deon Meyer betrekt er ook steeds hun persoonlijke bekommernissen in: Bennie en zijn nakend huwelijksaanzoek aan Alexa, Vaughn en zijn discussies met het zoontje van zijn vriendin.
Het voortdurende samenspel tussen Bennie Griesel en Vaughn Cupido leidt ook tot schitterende dialogen, vaak doorspekt met een droge humor.

Halfweg het boek hield ik het op vier sterren. Maar door de manier waarop Deon Meyer in het tweede deel de spanning sterk opbouwt en de verhaallijnen laat samenvloeien in een mooie finale maken het voor mij toch een vijf sterren thriller.