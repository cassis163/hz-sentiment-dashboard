Het is al een wat oudere recensie.....

Van woensdag 6 maart t/m vrijdag 13 mei kun je stemmen op het allerleukste kinderboek van 2012, de Nederlandse Kinderjury. EÃ©n van mijn favoriete kinderboeken van het afgelopen jaar is Strijd om de kathedraal van Jacques Vriens. Vriens neemt je in zijn boek mee naar de middeleeuwen, waar in het stadje Trichterbosch een grote kathedraal wordt gebouwd. De schrijver liet zich voor het verhaal inspireren door de geschiedenis van de Sint Jans- kathedraal van Den Bosch, waar hij als kind vlakbij woonde.

Thies, zoon van een bouwmeester is voorbestemd om later zijn vader op te volgen. De bouw van de kathedraal volgt hij met interesse, maar hij hij wordt toch liever toneelspeler. Op een dag ontmoet hij de blinde Mette, de dochter van een arme sjouwer (bouwvakker). De ouders van Thies verbieden hem om met haar om te gaan, maar de kinderen blijven elkaar ontmoeten. Terwijl Thies en Mette op een dag de kathedraal aan het verkennen zijn ontdekken zij dat de bouw wordt gesaboteerd. Niemand wil hen geloven, totdat er een ongeluk gebeurt. Bij dit ongeluk overlijdt de vader van Mette. Mette moet intrekken bij haar slechte tante Rennewief, die een herberg heeft. In de herberg ontdekt Mette wie de saboteur van de kathedraal is, maar wie gelooft nu een arm blind meisje?

De Strijd om de kathedraal is een mooi verhaal over vriendschap. Natuurlijk valt er van een boek wat geschreven is door een schoolmeester ook veel te leren. Door de ogen van Thies zie je hoe de mensen leefden in de Middeleeuwen in ons land, hoe vroeger een kathedraal werd gebouwd en krijg je veel informatie over de katholieke kerk (o.a. over het leven van de monniken, het geloof en de Katholieke heiligen). Vriens laat in zijn boek ook zien dat enkele monniken er heel andere regels op nahielden dan de 10 geboden, die ze van God gekregen hebben! Het enige minpuntje in het boek is dat Thies en Mette in het verhaal iets te modern zijn neergezet. Ik denk niet dat de middeleeuwse kinderen zich zo vrij en opstandig konden gedragen dan zij. Ik hoop dat de monniken van Trichterbosch een kaarsje voor Jacques Vriens willen branden in hun mooie kathedraal en dat heel veel kinderen op het boek zullen stemmen http://www.kinderjury.nl/. Hopelijk zien wij Vriens dan op 18 juni op het podium staan bij de uitreiking van de prijs van de Nederlandse Kinderjury!