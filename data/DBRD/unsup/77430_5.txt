Ik heb ontzettend genoten van All Our Yesterdays. Voor mij was het onderwerp tijdreizen totaal nieuw - ik denk niet dat ik ooit eerder een boek hierover gelezen heb - maar ik werd helemaal meegesleept in dit ijzersterke verhaal. Soms begreep ik niet helemaal precies hoe dat tijdreizen nou in z'n werk ging, maar de technische details zijn gelukkig niet belangrijk voor het verhaal. Anders was ik waarschijnlijk afgehaakt..

De schrijfstijl is fantastisch. Ik wilde dit boek niet wegleggen, maar gewoon aan één stuk door uitlezen. Het wisselende POV was de eerste hoofdstukken een klein beetje verwarrend, maar beetje bij beetje vielen de puzzelstukjes op hun plaats.

De personages zijn heel tof; Finn is mijn absolute favoriet. Ondanks dat hij geen gemakkelijke thuissituatie heeft is hij een goede vriend voor James. O en Nate vind ik ook echt een schatje! Dat is echt een lieve grote broer voor James. Ik vind sowieso dat alle personages heel 'echt' overkomen en kon daardoor goed met iedereen meevoelen.

Het plot is onvoorspelbaar, spannend en origineel. Er zaten veel wendingen in het verhaal die ik niet zag aankomen, waardoor All Our Yesterdays me maar bleef verbazen. Tussen alle spanning en actie door is er ook sprake van romantiek, maar dit vormt nooit het hoofdonderwerp van het verhaal. En net als de personages zelf, voelen ook deze emoties zeer echt aan.
Het boek kent een zeer mooi en afgerond einde. Ooit was er sprake van dat Cristin Terrill een vervolg zou schrijven, maar uiteindelijk heeft ze besloten om dat niet te doen. Ik denk dat een vervolg ook zeker niet nodig was geweest - het boek eindigt nu al heel mooi van zichzelf. Daarnaast is er nog een online short story, die zich negen maanden na het einde van All Our Yesterdays afspeelt. Zo krijg je nog net een klein beetje extra informatie!



Al met al vind ik All Our Yesterdays echt een aanrader. Het verhaal met tijdreizen als hoofdonderwerp heeft een verrassend plot, erg leuke personages en is bovengemiddeld goed geschreven. Pas op voor slapeloze nachten, want dit is zo'n boek dat je in één ruk wilt uitlezen ;)