Ilona Wissink heeft een mooie baan bij een regionale krant en een relatie met Johan die ze helemaal ziet zitten.
Dan gaat het mis en niet zo'n beetje ook. Ze krijgt haar ontslag en wordt aangereden door een auto. Als ze ook nog eens ontdekt dat haar vriend niet zo trouw is als ze dacht, komt ze voor keuzes te staan.

Als de kans zich voordoet om in Oeganda aan een project te gaan werken, neemt ze die na enig nadenken aan. Het blijkt dat het project geleid wordt door de Peter, de automobilist die haar heeft geschept.  
De ontwikkelingen worden door Irma Kurpershoek met verve verteld. Haar aangename schrijfstijl maakt dat De weg naar geluk heel plezierig is om te lezen. Het verhaal zit daarnaast ook nog eens prima in elkaar.

De weg naar geluk ziet er prachtig vormgegeven uit. Een mooie cover en fraaie typografie. De fleurige illustraties binnenin zijn goed gekozen. De uitgever heeft er absoluut werk van gemaakt.

Romantische fictie is niet het genre waar ik normaliter voor naar de boekhandel ren. Eerlijk gezegd was De weg naar geluk van Irma Kurpershoek het allereerste boek dat ik in deze categorie las. Soms komt zo'n boek gewoon op je pad. 
Ik heb er achteraf absoluut geen spijt van dat ik eens een 'chicklit' heb geprobeerd. Met het lezen van De weg naar geluk van Irma Kurpershoek heb ik een paar aangename uren beleefd.