Dankzij Vrouwenthrillers.nl heb ik het boek ‘Een nieuw begin’ mogen lezen. Wat een waanzinnig begin voor Angelique Haak, een echte aanrader!

Als geboren Rotterdamse keert Jennifer Brugman na jaren weer terug naar Rotterdam. Ze wil een nieuwe start maken na alle verschrikkelijke gebeurtenissen uit haar jeugd en de laatste jaren in Groningen. Ze krijgt echter weinig tijd om te wennen aan haar nieuwe ‘oude’ omgeving, want als rechercheur krijgt ze te maken met de meest vreselijke moorden. Stukje bij beetje vloeien haar verre en haar recente verleden in elkaar over en probeert Jennifer uit te zoeken wat dit te maken heeft met de huidige gebeurtenissen. Dit terwijl ze haar verleden angstvallig geheim probeert te houden voor haar collega’s.

Het is een enorm spannend boek die je eigenlijk in één keer uit wil lezen. De schrijfstijl is prettig, waardoor het makkelijk leest. De hoofdstukken lees je door de ogen van verschillende personages. Zo kom je steeds meer te weten van het verleden van het hoofdpersonage, maar ook van de moordenaar. Toch wordt de spanning steeds weer opgebouwd door details weg te laten. Vraagtekens ontstaan en je denkt te weten hoe het zit, totdat er meer verteld wordt en het toch anders blijkt te zijn.
Wat mij betreft is een boek 5 sterren waard als elk hoofdstuk weer opnieuw de spanning opbouwt, als de lezer verrast wordt door onverwachte wendingen en als je als lezer echt in het boek zit. Dit boek bevat deze componenten, vandaar een vijf sterren beoordeling!
Je zit als lezer echt in dit boek, doordat het hoofdpersonage goed realistisch is neergezet. Je staat als het ware naast de hoofdpersoon, het zou bij wijze van spreken een vriendin of collega kunnen zijn. De auteur heeft dit vooral gedaan door de hoofdpersoon kwetsbaar op te stellen. De trauma’s die tot uiting komen in de angstaanvallen, de strijd tussen het wel of niet vertellen tegen collega’s en de achterdocht die hierdoor ontstaat zijn menselijk en daardoor op de een of andere manier herkenbaar. Hierdoor voelde ik me ook verdrietig toen een, voor de hoofdpersoon belangrijk, persoon overleed.

De ontknoping gaf me enerzijds een verdrietig gevoel, omdat je het verdriet van het hoofdpersonage kon voelen en omdat je haar na alle ellende meer geluk zou gunnen. Anderzijds was de ontknoping enorm spannend en verrassend. Kortom, een boek dat je zeker moet lezen!