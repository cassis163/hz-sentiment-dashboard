Het boek
In ‘Twee levens komen samen’ vertelt de auteur het biografische verhaal over zijn ouders. Onder uitzonderlijk moeilijke omstandigheden tijdens de Tweede Wereldoorlog, komen de levens van de achttienjarige Gerrit uit Rotterdam en de vijftienjarige Oekraïense Katja samen. Zij laten elkaar nooit meer los..

Katja wordt, na een relatief onbezorgde jeugd in de Oekraïne, op 15-jarige leeftijd verkocht op een slavenmarkt in München. Gerrit krijgt op 18-jarige leeftijd de oproep om als dwangarbeider in Duitsland te gaan werken.

Gerrit heeft aanvankelijk zin in de gedwongen reis. Zijn ouders hebben geregeld ruzie en zo kan hij aan de gespannen sfeer ontsnappen. Lastiger is het afscheid van vriendin Greet. Deze jeugdliefde zal overigens niet veel later door Greet worden beëindigd.

Gerrit wordt te werk gesteld bij het Postambt en wordt nietsontziend met de realiteit van de oorlog geconfronteerd. In de nacht loeit geregeld het luchtalarm. Soms zitten Gerrit en zijn collega’s urenlang in de schuilkelder onder het Postambt. Gerrit schrijft in zijn dagboek: 'Angstige nacht. Alles brandt om ons heen. Bommen fluiten, mensen en kinderen gillen, ik geloof dat de wereld vergaat.' Na zo'n bombardement moet Gerrit helpen met puinruimen en ziet mensen in brand staan en ingewanden op straat liggen. Hij verandert van een levenslustige jongen in een stille en teruggetrokken man.

In 1944 wordt het ziekenhuis in Keulen gebombardeerd. Daar werkt de inmiddels 17-jarige Katja. Zij wordt ondergebracht in het Postambt waar Gerrit werkt en de twee worden verliefd. In het laatste oorlogsjaar besluiten ze te ontsnappen naar Nederland.

Visie van de recensent
Het aangrijpende verhaal van Gerrit en Katja, de ouders van auteur Michel Oskam, wordt zorgvuldig ondersteunt door tal van wetenschappelijke feiten en achtergrondinformatie. Voor de lezer die niet slechts een geromantiseerd verhaal uit de Tweede Wereldoorlog voor ogen staat, bijzonder interessant.

Deze rijkdom aan gegevens is bij de auteur terechtgekomen doordat deze, na de dood van zijn vader in 1988, diens dagboek in handen aantreft. Op basis van die documenten en de verhalen van zijn moeder, die over een uitzonderlijk geheugen beschikt, schrijft Oskam twee jaar geleden het levensverhaal van zijn ouders.

Juist de combinatie van feit en fictie maakt ‘Twee levens komen samen’ tot een uniek geheel!

Over de auteur
Na de middelbare school volgt Oskam (1951) de opleiding tot onderwijzer en werkt bij de Onderwijsinspectie en CNV-bonden. Daarna legt hij zich toe op het schrijven.

'Twee levens komen samen', is Oskam’s vierde boek. Eerder verschenen van zijn hand 'Oorlogsdagboek van mijn vader' (facsimile van het originele dagboek (2015), ‘Doe mij maar Hardenberg' (verhalenbundel (2015)), 'Nederland in 24 verhalen', verhalenbundel (2015).

In 2015 richt Oskam het Schrijverscollectief Hardenberg op en presenteert hij met collega-auteur Thea Uri, een wekelijks boekenprogramma bij Omroep Noord Oost Overijssel (NOOS).

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/