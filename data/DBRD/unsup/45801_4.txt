Korte inhoud

Een jaar nadat Max Lucy’s vleugels stal (en Lucy Max’ hart stal) is hij vastberadener dan ooit om haar vleugels terug te geven. Dankzij een mechanisch prototype van angellicumzilver zullen de Engel en de Kraai eindelijk samen kunnen vliegen.

Maar Lucy’s gedwongen huwelijk met beschermengel J.J. en de rol die Max ongewild speelt in een machtsspelletje tussen de Tribalkraaien staan hun gevleugelde liefdesgeluk in de weg. Wanneer een oude bekende zich opwerpt als onverwachte nieuwe vijand, staan Lucy en Max recht in het kruisvuur van zijn wraaklust.

De werelden van Engelen en Kraaien zijn nog nooit zo nauw met elkaar in aanraking gekomen – zullen ze verenigd worden of elkaar vernietigen?

Auteur

Vanessa Gerrits (11/12/1989) werd geboren en woont nog steeds in de Belgisch-Limburgse appelhoofdstad Sint-Truiden.

In 2010 behaalde ze haar Professionele Bachelor Journalistiek, waarna ze al snel besefte dat schrijven over feiten toch niet helemaal haar ding was. Fictie en fantasie daarentegen, zitten haar in het jonge bloed.
Sindsdien schrijft en publiceert ze fantasyverhalen voor young adults: een vleugje volwassen worden, met een stevige portie jeugdige verbeeldingskracht. Momenteel heeft ze twee YA-boeken op haar naam staan: Tweedehands Vleugels (2013) en Zilveren Vleugels (2014).

Wanneer ze niet aan haar eindeloze stapel manuscripten werkt, runt Vanessa de boekenblog ‘Mijn B.I.E.B.’ en is ze professioneel actief in de marketing- en communicatiesector als copywriter.

Bron: http://vanessagerrits.be/

Mijn mening

Allereerst wil ik Dutch Venture Publishing bedanken voor het recensie-exemplaar van het tweede boek ik de vleugels trilogie.

Zilveren vleugels is het vervolg het het boek Tweedehands vleugels welke ik eerder heb mogen lezen en recenseren. Lees mijn recensie van het boek Tweedehands vleugels hier.

In dit boek lezen we verder met Lucy en Max, een jaar later. Lucy is nog steeds haar vleugels kwijt aan Max. Hij op zijn beurt wil er alles aan doen om Lucy weer vleugels te geven, letterlijk en figuurlijk. Hij wil haar gelukkig maken, maar Lucy staat op het punt om te trouwen met J.J, een gedwongen huwelijk tussen twee engelen.

Ook dit verhaal is geschreven vanuit twee perspectieven, die van Lucy en Max. Deze wisselen zich gedurende het hele verhaal af, wat zorgt voor een mooie aanvulling. De verhalen vloeien prima in elkaar over waardoor het lijkt dat je als lezers onzichtbaar erbij staat in de scene.

Eerder heb ik al aangegeven dat het fantasie genre niet voor mij gemaakt is. En hoewel ik dat nog steeds vindt, heeft Vanessa Gerrits mij wel kunnen overtuigen in de eerste twee boeken van deze trilogie. Op de een of andere manier kan ik mijn weg in deze verhalen wel vinden, wat menig ander fantasie auteur niet gelukt is. Chapeau!

Ook dit deel heeft een klassieke verhaallijn wanneer het gaat om de liefde, maar dan met een moderne, eigentijdse twist. Hierdoor kan zowel de jeugdige lezer, als de wat rijpere zich naar mijn mening prima vinden in dit boek. Het grijpt je, neemt je mee en geeft je vleugels. Ik ben benieuwd naar het derde deel.