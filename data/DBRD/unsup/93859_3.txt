Volgens de auteur van ‘Geestkracht’, Harm Wagenmakers, zijn wij mensen geen speelballen van het lot, maar kunnen we zelf ons leven een diepere betekenis geven. Daarvoor moeten we bewust gebruikmaken van de krachten in onze geest. Hoe kunnen we die geestkracht mobiliseren?

Hoe kunnen we onszelf bevrijden van grootheidswaan of juist van een minderwaardigheidsgevoel? Hoe gaan we om met verwachtingen, van onszelf en van anderen? Hoe kunnen we boven angsten uitgroeien naar evenwicht, rust en vrede in onszelf? Deze en andere thema's komen aan de orde in ‘Geestkracht’.

“Voor veranderingen die jij zelf wenst door te voeren in je leven moet je de tijd nemen. Je moet bedenken dat, naarmate je ouder wordt, je steeds meer vaste patronen ontwikkelt in je gedrag. Als je die patronen plotseling wilt veranderen, zomaar van de ene dag op de andere, dan komt je geest daartegen in opstand.”

In zijn boek richt Wagenmakers zich met name op een (jong) en gelovig lezerspubliek. Met dit gegeven werd ik, als recensent, voor een lastige opgave gesteld aangezien ik bepaald niet tot die doelgroep behoor. Maar enfin, ik recenseer wel vaker boeken waarbij ik niet in het plaatje van de doelgroep pas, dus ik beschouw ook dit boek vanzelfsprekend met open mind.

“Mensen die altijd overal problemen zien, beperken zichzelf vrijwillig in hun levenskansen en mogelijkheden. Ze zullen ook inderdaad meer moeilijkheden ondervinden op hun weg, omdat ze deze moeilijkheden verwachten te zullen krijgen. Op die manier werkt de geest.”

Ondanks het feit dat Wagenmakers zich veelal richt tot de jongere lezer, ben ik van mening dat een veel breder scala aan lezers er elementen uit kunnen halen. Het geeft verfrissende inzichten over hoe je jouw angsten, schuldgevoelens en zorgen loslaat of achter je laat. Weliswaar met behulp van God, maar het is mooi wanneer mensen/jongeren hun kracht behalen uit en doelen bereiken door middel van hun geloof.

“Als je blijft hangen in jouw emotionele pijn van boosheid, verontwaardiging en belediging, dan kom je in een, voor jezelf, frustrerende spiraal van negatieve gedachten terecht.”

De kracht van de suggestie, voortkomend uit de Indiase filosofie, doet Wagenmakers uitvoerig uit de doeken, maar het onderdeel dat mij vooral aansprak was het meer- en minderwaardigheids- en wensdenken. Boeiend item! Ook het hoofdstuk over het ‘bewaken van jezelf’ en het kiezen voor wat er echt in je leeft vond ik leerzaam.

Wagenmakers heeft een plezierige schrijfstijl, een zorgvuldige taalbeleving en hij doorspekt zijn boek met oefeningen en praktijkvoorbeelden.

Kortom, een boeiend en waardevol boek voor een (gelovig) lezerspubliek dat worstelt met negatieve emoties zoals minderwaardigheidsgevoelens, boosheid, angsten etc.

Over de auteur
Harm Wagenmakers is auteur en beeldend kunstenaar en was meer dan dertig jaar werkzaam als praktiserend gespreks- en- ontspanningstherapeut. Hij schrijft korte verhalen, monologen en psychologisch- spirituele zelfhulpboeken ‘De helende kracht van Vertrouwen’, en ‘Neem jezelf serieus’.

Uitvoering
Uitgeverij Aspekt
ISBN 9789463381819
Paperback, 154 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/