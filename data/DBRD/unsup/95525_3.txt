Malachy Kitchen is gebrandmerkt teruggekomen uit Irak, waar hem het ergste overkwam wat een soldaat kan gebeuren: uitgemaakt worden voor lafaard. Terug in Londen krijgt hij de kans zijn zelfbeeld te herstellen. Wanneer zijn buurvrouw wordt overvallen, komt Malachy in actie tegen de misdadigers die zijn buurt regeren. Hij begint onderaan de ladder, bij de jonge dealers, die hij vastgebonden aan de rand van het dak laat bengelen. Maar dat is niet genoeg voor Malachy, en hij begint de grote drugsbazen te viseren. Zo komt hij in het vaarwater van Ricky Capel, de drugsimporteur. Wat Malachy niet weet, is dat Capel ook banden heeft met de Albanese maffia. Die wil Capel gebruiken om een moslimterrorist Engeland binnen te smokkelen. En daar moet de geheime dienst dan weer een stokje voor steken.

Sluiproute begint zoals de meeste Seymours beginnen: met een enigszins stroeve voorstelling van de verschillende personages. Eens die achter de rug is, krijg je de echte Seymour aan het werk, met zijn gekende recept. Seymour volgt de actualiteit op de voet. De huidige toestanden in Irak en de aanslagen in de VS en in Europa spelen in Sluiproute een belangrijke rol. Seymour levert bedekte kritiek op de gang van zaken, en verpakt die in een verhaal vol actie en spionage, zonder de uitwerking van de personages uit het oog te verliezen. Alle afzonderlijke draadjes lopen netjes naar elkaar toe tot ze in een spannende finale samenkomen. Misschien sluipt de routine iets te nadrukkelijk binnen, maar dit boek blijft te verkiezen boven veel ander thrillergeweld.