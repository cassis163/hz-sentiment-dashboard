Waar gaat het verhaal over en wat is mijn mening?

Lucy Kincaid werd zes jaar geleden mishandeld, verkracht en bijna vermoord door iemand die ze had leren kennen via internet. Ze was nog maar achttien jaar en overleefde dit nauwelijks. De dader was minder gelukkig want Lucy doodde hem. Na deze verschrikking is ze bij haar broer Dillen en schoonzus Kate in huis gaan wonen om hierdoor een gevoel van veiligheid te creëren voor haarzelf.

Ze is vastbesloten om bij het team van de FBI dat cybercrime aanpakt aan de slag te gaan en heeft zich bekwaamd op dat gebied.
Omdat Lucy tijdens haar studies en het proces van toelating door de FBI merkt dat veel seksmisdadigers in herhaling vallen nadat ze zijn vrijgelaten uit de gevangenis, heeft ze zich als vrijwilliger aangesloten bij een organisatie die zich richt op het opsporen van deze personen, het WCF – Women and Children First. Het doel is om deze daarna in handen van justitie te geven.

Een aantal van deze daders wordt vermoord en dit brengt de aandacht van de FBI op een andere manier bij Lucy. Heeft zij hier iets mee te maken of is het toeval?
Lucy realiseert zich dat haar toekomst en haar vrijheid op het spel staan. Ze wil weten wat er gebeurd is en schakelt daarom de hulp in van Sean Rogan; de zakenpartner van haar broer Patrick die sterk is in beveiligen. Samen komen ze op het spoor van een chatroomgroep die niet alleen op internet opereert.
Maar iemand heeft zijn oog op Lucy laten vallen tijdens hun onderzoek en ze wordt gestalkt.
Kan ze aan deze gewetenloze stalker ontsnappen of wordt hier de titel waargemaakt: Tot de dood ons scheidt.

In dit spannende verhaal van vierhonderd pagina's wordt de lezer in de proloog een week mee teruggenomen in de tijd en is getuige van een akelige moord. Het begin is gemaakt…
Terug in het heden maak je al snel kennis met de vele personages, die stuk voor stuk belangrijk zijn in het verhaal. Laat je niet te snel afleiden door hun aantal want deze persoonlijkheden doen ertoe. De auteur stelt ze in de eerste hoofdstukken voor aan de lezer en bouwt ze in het verhaal daarna uit. Ze groeien mee met het verhaal en sommigen van hen zullen je verbaasd doen staan door wie ze zijn en hoe hun gedachtegang is.

Ook de relatie tussen Lucy en Sean groeit en hier komt een stukje romantiek de thriller binnensluipen. Heel passend en zeker niet hinderlijk. Het verhaal blijft ontzettend spannend door de intriges, de geweldige plots en het binnenstappen van een stalker in het verhaal. Zijn verhaallijn is cursief gedrukt en je leest met open mond van verbazing:
'Maar je was zwak. Alle vrouwen zijn zwak. Alle vrouwen moeten leren te gehoorzamen.
Te zitten.
Pootjes te geven.
Te apporteren.
Als teven, want dat zijn ze.'

Tot de dood ons scheidt is een knap opgebouwde thriller, waar ook romantiek bij komt kijken. De belangrijkste intriges, die mogelijk zijn omdat niet genoeg gecontroleerd wordt door de omgeving, wordt zijn geloofwaardig te noemen evenals de goed uitgediepte personages. De spanningsboog is mede door de plotwendingen hoog. Daar waar de spanning iets minder was door de gedetailleerde beschrijvingen bleef de nieuwsgierigheid de boventoon voeren.

Cybercrime omvat terrorisme, fraude en kinderporno en is een groot probleem in onze huidige snelle wereld waar kinderen en jongeren aan het internet gekluisterd zijn.

Ik kijk uit naar het volgende vertaalde werk van Allison Brennan met Lucy Kincaid in de hoofdrol.
4,5/5*