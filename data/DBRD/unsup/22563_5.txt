Een man die zijn hond uitlaat vindt in een bos bij het Tryvannmeer het lichaam van een zesjarig meisje. Zij is met een springtouw opgehangen aan de tak van een boom en keurig gekleed in nieuwe poppenkleertjes. Zij draagt een rugtasje met schoolboeken en om haar nek hangt een vliegtuiglabel waarop de woorden 'Ik reis alleen' geschreven staan. Een speciale onderzoekseenheid onder leiding van de ervaren inspecteur Holger Munch wordt belast met het onderzoek. Hij werkt samen met de excentrieke maar uiterst getalenteerde Maria Krüger. Zij ontdekt op de pinknagel van het vermoorde meisje het getal 1 en vreest dat de moordenaar opnieuw zal toeslaan. En die vrees is gegrond...

Twee verwaarloosde broers ontdekken een christelijke sekte die zich onder leiding van een megalomane leider in een bos heeft gevestigd. Over de sekte en haar leden doen de vreemdste verhalen de ronde. Tobias, een van de twee broers, wil weten wat er precies aan de hand is en gaat op onderzoek uit. Iets wat hij beter niet had kunnen doen.

Samuel Bjørk is het pseudoniem voor de Noorse schrijver, toneelschrijver en singer/songwriter Frode Sander Øien (1969). Hij debuteerde in 2001 met de roman Fantastiske Pepsi Love. Ik reis alleen  is zijn debuut als misdaadauteur. In een beeldende en vloeiende stijl vertelt Samuel Bjørk een aangrijpend en adembenemend verhaal dat diepe indruk maakt. Schrijven over kindermoorden ligt gevoelig maar door de respectvolle manier waarop hij het onderwerp, hoe gruwelijk en huiveringwekkend het ook is, benadert, wordt het nergens ongemakkelijk en laat hij zien dat hij een getalenteerd schrijver is. Bjørk is een meester in het stijlvol verwoorden van gedachten, gevoelens en gebeurtenissen zonder hoogdravend te worden. Het maakt het verhaal heel erg toegankelijk.

Ik reis alleen  is uiterst intelligent geconstrueerd en dermate indringend dat je het boek maar moeilijk kunt wegleggen. Het verhaal kent verschillende lijnen die kundig met elkaar verweven worden. Kindermoorden, een ontvoering uit het verleden, een moeder in een verzorgingstehuis, het bijna ondraaglijke gemis van een gestorven zus, verwaarloosde kinderen, een christelijke sekte, het lijkt allemaal niets met elkaar te maken te hebben maar aan het einde valt alles op zijn plaats en zijn er geen vragen meer.

De beschrijving van de personages is zo overtuigend dat je het idee hebt dat je zelf deel uitmaakt van het verhaal. Vooral de hoofdpersonages spreken tot de verbeelding. Holger Munch, de oude rot in het vak voor wie het onderzoek erg persoonlijk dreigt te worden, en Mia Kruger, die verbanden ziet die anderen ontgaan, zijn in de wereld van het spannende boek twee nieuwe speurders die zich op unieke wijze onderscheiden van andere en in deze wereld een grote toekomst hebben.

De opbouw van de spanning is goed gedoseerd en na een aantal verrassende plotwendingen mondt het verhaal uit in een enerverende en geloofwaardige ontknoping. Ik reis alleen heeft alles wat een goede thriller moet hebben: een origineel verhaal, diepgang, een intelligente plot, goed gedoseerde spanning, tot de verbeelding sprekende personages en een schrijfstijl die ervoor zorgt dat de lezer er in hoge mate bij betrokken is.

Ik reis alleen  is een intelligente, verslavende, meeslepende en huiveringwekkende thriller. Een briljante pageturner van grote klasse.