Een broodje kaas, hesp of salami is wel eens lekker maar er zijn nog zoveel meer lekkere dingen dan het traditionele broodbeleg.
Dit moeten ze ook gedacht hebben bij het samenstellen van het boek Hummus uit de Super Groen-serie van uitgeverij Gottmer/Becht.
67 recepten voor hummus, spreads en dips... hartig, zoet maar bovenal supergezond.
Het eerste recept beschrijft hoe je een basishummus maakt. Zeer belangrijk zodat je snel één van de zovele varianten hierop kan maken.
Duidelijke foto's met alle ingrediënten voorzien van een kleine beschrijving, toveren een blikje kikkererwten in een handomdraai in een heerlijke tijm-sesamhummus of gedroogde tomatenhummus.
Maar dit boek gaat niet alleen over die kikkererwten. Een smeuïge notenpasta, overheerlijke kruidenpesto's, mayonaises, kruidenboter, pittige olie, paprikaspreads, linzenkaviaar, rillettes... komen aan bod.
Heb je liever iets zoeter maar vrees je voor de suikers? Probeer dan zeker de perzik-specerijenchutney of de dadel- of pompoenpuree.
Al dat heerlijks moet natuurlijk ergens op gesmeerd of mee gedipt worden. Daar is in dit boek ook aan gedacht in het hoofdstuk over broden, crackers, stengels, balletjes en meer.
Dus ga voor supergezond met deze overheerlijke recepten die zowel fantastisch op een dipfeestje als op de ontbijttafel zouden staan.