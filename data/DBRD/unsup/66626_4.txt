Mark Boode (1967) is een gedreven schrijver, theatermaker en docent op een middelbare school. Naast verhalen schrijft Boode theaterstukken en columns en interviews. Over het algemeen zijn mensen, met al hun ondoorgrondelijke gedachtekronkels en bizarre beweegredenen, het onderwerp van zijn voorstellingen en verhalen. De afgelopen jaren specialiseerde hij zich in het schrijven van muziektheater en fictie. Volgens Boode maakt elk nieuw onderwerp zijn wereld groter! ‘Vogelkinderen’ is zijn avontuurlijke young adult roman uit een groene toekomst.

In ‘Vogelkinderen’ is de wereld van Aqila en Dayo groen en vreedzaam. De dieren hebben een stem en het geluk staat voorop. Er zijn twee groepen in Amalur, namelijk die van de Vogelkinderen en de Oudmensen. De nieuwe mensen hebben vleugels, ze kunnen vliegen en met de dieren praten. Aqila is een vogelmeisje, haar moeder Nyima is de hoogste bestuurder. Haar vader heeft ze nooit gekend. Dayo is een oudmens, een gewone jongen zonder vleugels. Dayo is gek op Aqila maar weet dat zij hem nooit zal kiezen. Aqila wil net als haar moeder een Kuna, bestuurster, worden en dat kan niet als je met een mensenjongen bent. Als Aqila’s moeder ineens verdwijnt breekt er een opstand uit. Dayo en Aqila slaan de handen ineen en gaan samen op pad om Aqila’s moeder te zoeken. Kunnen ze hun perfecte wereld redden van de ondergang?

‘Vogelkinderen’ speelt zich af in de toekomst, 2143. Aqila en Dayo wonen in een vreedzame wereld, maar als de moeder van Aqila, de hoogste Kuna, ineens verdwijnt keert het tij. Een groep kinderen zijn het niet eens met de regels dat oudmensen ‘monddood’ zijn en niet mee mogen beslissen, er volgt een opstand. ‘Vogelkinderen’ is een ongelooflijk mooi verhaal met een diepe betekenis. Boode heeft in zijn boek het thema klimaat centraal gezet.

‘De rijke landen van nu kapten zoveel bomen en verstookten zoveel brandstof, dat de aarde elke dag warmer werd. Het ijs op de wereld smolt en de zeeën stroomden over, landen werden woestijnen of verdwenen, en de mensen maakten ruzie met elkaar. De wereld was bezig ten onder te gaan. Gelukkig waren er wetenschappers die ontdekten dat ze het leven aan konden passen. Zij maakten per ongeluk en een beetje expres mensen die konden vliegen, de vogelkinderen. Deze vogelkinderen zagen al snel dat de wereld een enorme puinhoop was en dat er iets moest veranderen. Vogelkinderen konden praten met de dieren en de planten, ze deelden de hele wereld eerlijk met alles en iedereen en zo werd de wereld weer leefbaar.’

Een mooi uitgangspunt om diep over na te denken. Boode vertelt zijn verhaal uit meerdere perspectieven. Hij gebruikt verschillende schrijfstijlen, groot en klein, en diverse tekeningetjes om zijn verhaal duidelijk te maken. Het is even wennen, maar daarna leest het boek vlot en houd je in zijn greep. De omgeving wordt filmisch beschreven, je waant je in Amalur tussen de mensen en dieren en gaat in gedachten mee op reis met Aqila en Dayo. Voorin het boek vinden we een kaart van Amaldur en achterin een reisgids die het één en ander verduidelijkt.
‘Vogelkinderen’ is een mooi fantasierijk young adult verhaal met een vleugje romantiek dat menigeen zal aanspreken. Niet alleen de jeugd, maar ook de volwassenen zullen enorm van dit boek gaan genieten.


Auteur: Mark Boode
Titel: Vogelkinderen
Uitgever: Mark Boode Publicaties i.s.m. De Vrije Uitgevers
Jaar van uitgifte: 2019
ISBN: 9789082418910