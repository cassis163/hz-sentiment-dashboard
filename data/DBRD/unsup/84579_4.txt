vertrouwen en respect. Filmisch geschreven en bloedstollend echt.,Simon de Waal is geen onbekende naam in de boekenwereld. Samen met zijn collega Dick van den Heuvel schrijft hij de succesvolle serie over de kriminalist Van Ledden Hulsebosch. Ook voor film- en televisiescenarios draait hij zijn hand niet om. Hij was co-auteur van de film Lek (waar hij een Gouden Kalf voor beste scenario mee in de wacht sleepte) en werkte mee aan series als Baantjer, Spangen, Unit 13 en Grijpstra & Gier. Zit alles deze man mee of waren het slechts een paar lucky shots? Wat mij betreft duurt zijn succes nog even voort. Onlangs verscheen zijn eerste solo thriller bij uitgeverij Vassallucci en wederom heeft de Waal een uitstekend staaltje werk afgeleverd.
Rechercheur Frank Spinola zit met zijn team al een tijdje achter de zware crimineel Mirko Narain aan. Steeds weet Mirko op slinkse wijze aan de sterke arm van de wet te ontsnappen. Dit tot grote frustratie van Frank. Alle telefoontabs, afluisterapparatuur en surveillances leiden niet tot het gewenste resultaat. Als Frank er dan ook nog achterkomt dat er een verrader in zijn team zit die vertrouwelijke informatie doorspeelt aan Mirko, besluit hij in het geheim alleen verder te gaan met het onderzoek. Per toeval stuit hij op waardevolle informatie die eindelijk een zwakke plek van Mirko blootlegt. Nu Frank deze troef in handen heeft, krijgt hij steeds meer vertrouwen in de goede afloop van de tot nog toe heilloze missie
Simon de Waal beschrijft in Cop vs Killer een fascinerend kat en muis spel tussen de zware crimineel Mirko en rechercheur Frank. Alles draait hierbij om macht, vertrouwen en respect. Hoewel de mannen elkaars bloed wel kunnen drinken, krijgen ze langzamerhand ook een vreemd soort waardering voor elkaar. De plot is niet bijster origineel, maar dat stoort niet in dit boek omdat het leest als een ooggetuigenverslag. Bovendien is zon beetje elke plot al eens een keer verzonnen, dus mij op dat front verrassen is niet meer zo makkelijk. Wat ik interessanter en belangrijker vind, is hoe een schrijver met de plot omgaat. Wordt het gedragen door stevige hoofdpersonen, klopt alles en brengt het iets op me over. Op alle drie de eisen kan ik in dit geval bevestigend antwoorden. Het verhaal voelt zeer echt aan, de hoofdpersonen zijn geloofwaardig en ik voelde de welbekende klik.
Simon de Waal hanteert een prettige, filmische schrijfstijl die het boek een extra spanningsboost meegeeft. Naarmate het verhaal vorderde werd het steeds bloedstollender en groeide mijn sympathie voor zowel Frank als Mirko. Beide hoofdpersonen kwamen echt tot leven, ik zag ze soms gewoon lopen op de Herengracht in Amsterdam.
Dat De Waal zelf rechercheur is in de binnenstad van Amsterdam is duidelijk te merken. Dat hij weet waar hij over schrijft geeft het verhaal een extra verdieping. De Waal wilde met Cop vs Killer een levensechte hard-boiled thiller neerzetten. Wat mij betreft is hem dat uitstekend gelukt! Vier levensechte sterren.