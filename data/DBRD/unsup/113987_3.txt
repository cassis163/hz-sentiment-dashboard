Lambert en Bagrat zijn al jaren bevriend. Na een lange strijd om een verblijfsvergunning te bemachtigen, staat Bagrat op het punt om uitgewezen te worden. De vrienden slaan de handen ineen en werken samen toe naar De Grote Dag. Met een bijzondere actie, die stukje bij beetje aan de lezer wordt onthuld, willen ze de politiek wakker schudden. De grens voorbij vertelt het actuele verhaal van een uitgeprocedeerde asielzoeker en zijn angst om terug te moeten naar Georgië. Bastiaan Mellink weet in zijn debuutroman de situatie in Nederland accuraat te beschrijven vanuit het perspectief van twee minderheden.
Vrienden door dik en dun
Bagrat heeft onlangs te horen gekregen dat er een einde is gekomen aan zijn strijd voor een verblijfsvergunning. Hij wordt uitgezet. Gelukkig kan hij op de hulp van zijn beste vriend Lambert rekenen om de politiek wakker te schudden. Lambert is echter geen eenvoudige bondgenoot. Hij zit in een rolstoel. Door bij een stomme weddenschap van een brug af te springen, is Lambert deels verlamd geraakt.
Het feit dat Lambert aan een rolstoel gebonden is, voegt een extra dimensie toe aan het verhaal. Je leest hoeveel spijt hij heeft van de sprong waardoor hij verlamd raakte, maar ook over zijn dagelijkse strubbelingen. Zijn zoektocht naar werk. De verliefdheid op Lisette - heeft ze enkel medelijden met hem of ziet ze hem ook staan? Als hij en Bagrat afspreken op verlate plekken om over het plan te praten, heeft hij hulp nodig om hier te geraken. De grens voorbij kan een eye-opener zijn voor velen. Mensen in een rolstoel worden immers ook verliefd en willen ook meedraaien in de maatschappij. Tegelijkertijd hebben ze ook vele frustraties jegens diezelfde maatschappij
Een derde partij
Toch zorgt Lamberts rolstoel af en toe ook voor ongemak. Mede daarom besluit Bagrat een derde persoon te betrekken bij de voorbereidingen voor De Grote Dag. De Pool Mikolaj deinst nergens voor terug en sleept Bagrat steeds verder mee. Hierdoor komt de vriendschap tussen Bagrat en Lambert onder druk te staan.
Vanaf het moment dat je aan De grens voorbij begint, weet je dat Bagrat iets groots van plan is. De precieze omvang van De Grote Dag ontvouwt zich echter pas veel verder in het verhaal. Bastiaan Mellink slaagt er in de lezer voortdurend een gevoel van onbehagen te geven, terwijl het verhaal afstevent op haar onvermijdelijke afloop. Bagrat is gefrustreerd en heeft verschillende redenen om deze actie op touw te zetten, maar eerlijk gezegd schrok ik enorm van de grootorde van zijn plannen. Mij bekroop algauw de vraag in hoeverre deze actie te begrijpen of zelfs te verantwoorden is.
Een radicale vriendschap
De hoofdpersonages moeten allebei hun eigen moeilijkheden overwinnen. Dit maakt Bagrat en Lambert realistisch. Ze gaan hierbij echter algauw de radicale toer op. Een interessante thematiek, die extra gewicht krijgt door de sterke vriendschapsband tussen de twee.
De grens voorbij vertelt haar verhaal in slechts 148 pagina's. Het plot kent een lange aanloop, om vervolgens in een stroomversnelling te raken. Waar het begin erg traag las, ging de climax mij persoonlijk te snel. Bovendien flirt Mellink op De Grote Dag iets te veel met de grenzen van de geloofwaardigheid. De epiloog is vervolgens zo hoopvol en zonnig, dat het uit de toon valt met de somberheid van de rest van het boek.
Hoe ver ben jij bereid te gaan voor je beste vriend? ★★★
Deze recensie verscheen ook op boekvinder.be.