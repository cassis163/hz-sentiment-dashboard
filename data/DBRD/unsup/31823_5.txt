De laatste opdracht voor Jessica Haider. Nog een laatste keer laten zien wat zij kan en waar zij voor gaat. Dit doet zij door af te reizen naar Mexico waar velen, vooral kinderen, sterven aan een zich snel verspreidend en verschrikkelijk virus. Zij krijgt de opdracht om de verspreider hiervan de elimineren, maar is de haar aangewezen persoon wel degene die schuldig is?

In maar vijf delen heeft Corine Hartman kans gezien om Jessica Haider uit te laten groeien tot een icoon onder de lezers in thrillerland. Een dame die ik al na het lezen van het eerste deel in mijn hart had gesloten, keihard, schrikt niet terug voor welke actie dan ook, verzonken in een diep verdriet nadat haar zoon werd vermoord door een uitermate sadistische moordenaar. Toch laat zij gaande de serie ook steeds vaker haar zachte kant zien.

Ook met dit laatste deel werd ik het boek ingezogen en liet het mij niet los tot na het slot. Het slot was dusdanig onverwacht dat het even in moest werken. Hiermee heeft Corine wel gezorgd voor een subliem en waardig afscheid van Jessica Haider.