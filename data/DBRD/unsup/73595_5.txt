Zoals je aan de buis gekluisterd kunt zitten bij een spannende film, zo heb ik me vastgezogen gevoeld aan dit verrassende, ijzersterke verhaal. En gelukkig zat ik dus stevig vast want een stormvloed mag het zeker genoemd worden. Een moord binnen een vredelievende commune, een verdwijning, familieperikelen en veel, heel veel actie afgewisseld met een dosis liefde, genegenheid en vooral ook zorgzaamheid van Vonne Hollmann, die het niet gemakkelijk heeft. Het leven van de hele familie Hollmann staat overigens op zijn kop door de gebeurtenissen en Corine Hartman laat prachtig zien hoe een ieder daar op zijn of haar manier mee omgaat. Je wordt onherroepelijk meegezogen in de levens van Vonne en Nadia maar ook de andere personages zijn haarfijn uitgewerkt en spreken tot de verbeelding. Van commune leider Jesjoea tot de kleine Chloë, we leren ze allemaal snel en goed kennen. Tegen de achtergrond van het mooie Limburgse landschap heb ik genoten van een originele verhaallijn met verrassende plotwendingen. Wie heeft de gruwelijkheden toch op zijn of haar geweten? In Hartmans 6e thriller wordt je genadeloos meegenomen in een achtbaan die voert naar het einde der tijden, of toch niet? Ik verklap verder natuurlijk niets maar dat het weer een echte zinderende, bloedstollende Hartman-ontknoping is mag duidelijk zijn. Een must-read voor de echte thrillerliefhebber én met een bijzonder mooie cover, vind ik persoonlijk. Het was weer smullen!