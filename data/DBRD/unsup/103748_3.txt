Met dank aan Uitgeverij Historische Verhalen voor het recensie-exemplaar.

Auteurs: Marjolijn van de Gender, Denise Michelle Pol, Key Tengeler

Uitgever: Historische Verhalen

Aantal pagina’s: 272

Genre: Verhalenbundel / NUR 303

Verschijningsdatum: juni 2017



Rik van der Vlugt, Hoofdredacteur Historische Verhalen over de auteurs:

Voor elk verhaal is uitvoerig onderzoek gedaan. De auteurs hebben oude inscripties bestudeerd, archeologische bevindingen bekeken en zijn te rade gegaan bij geschiedschrijvers als Herodotus en Tacitus.

Uit dit onderzoek hebben zij historische feiten gedistilleerd, die ze op wonderlijke wijze hebben verweven met hun fantasie en welke als een gouden draad door de verhalen lopen. Dit merk je tijdens het lezen van de verhalen: in elke vertelling zijn fascinerende feitjes te ontdekken.

De verhalen in deze bundel waren een genot om te lezen en te redigeren – hopelijk beleeft u er net zoveel plezier aan.

( Bron: https://www.historischeverhalen.nl/ )

Cover:

Puur op cover zou ik het niet direct oppakken, hoe passend ook bij deze bundel. Smaken verschillen, ik ben gek op geschiedenis dus op naar de achterflap!

Achterflap:

De Oudheid is een periode die bekendstaat om haar befaamde filosofen, haar legendarische veldheren en machtige heersers. Historische figuren zoals Aristoteles, Leonidas en Nero hebben de Oudheid een gezicht gegeven en hun daden spreken tot op de dag van vandaag tot de verbeelding.

In deze bundel zijn we niet alleen getuige van Romeinse staatsgrepen, Griekse veldslagen, Perzische samenzweringen en Babylonische belegeringen, maar ook van het dagelijkse leven van de gewone burger. Zo bouwt een Romeinse bakker een nieuw bestaan op in Londen, komt een olijfboer uit Souk-el-Khemis in opstand en vieren de inwoners van Athene een week lang feest ter ere van de godin Demeter.

Na afloop van ieder verhaal geeft de betreffende auteur toelichting op de historische context, de geraadpleegde bronnen en de balans tussen feit en fictie. Hierdoor worden de verhalen niet alleen ingebed in de geschiedenis, maar het laat ook zien hoe de auteurs erin geslaagd zijn om historische feiten om te vormen tot levendige, spannende en kleurrijke verhalen.

Mening:

22 verhalen, 3 auteurs. De eerste bundel Historische Verhalen heb ik met plezier gelezen en ik was direct nieuwsgierig naar deze verhalen gericht op de Oudheid.

Na het meer dan mooie voorwoord van de hand van Rik van der Vlugt volgt een landkaartje, ik hou daar zo van. Vervolgens word je getrakteerd op de uitmuntende inleiding geschreven door Dr. K. Beerden van de Universiteit Leiden.

Mij heb je, volle kracht vooruit nu het verleden in!

Die kracht is ook zeker aanwezig in een aantal verhalen. Het is je aan het begin van elk verhaal direct duidelijk waar en wanneer je je bevindt tijdens het lezen, bijzonder prettig. Dat de auteurs een ieder op eigen wijze het schrijven en vertellen meer dan goed beheersen staat als een paal boven water. De kennis en kunde smelt als boter samen met de eigen toegevoegde fantasie.

En toch ging ik als geschiedenisliefhebber juist met de kennis en kunde regelmatig even de mist in. De Latijnse termen, al dan niet direct uitgelegd, tezamen met de gebruikte namen haalden de vaart er voor mij te vaak uit. De verhalen geven op regelmatig spannende wijze de meest uiteenlopende gebeurtenissen weer, maar van diepgang is op deze wijze weinig sprake. Ik zag het allemaal met gemak voor me maar voelde meestal weinig binding met de personages.

Variatie is volop aanwezig: oorlog, slaven, goden, koningen, de gebruiken uit die tijd; elke auteur had er wel een verhaal bij zitten wat me wist te pakken. De persoonlijke toelichting nadien schept elke keer weer duidelijkheid en extra inzicht, echter ervoer ik deze daarnaast ook als ‘taaie’ kost. Het leest niet altijd even soepel en daar bij de les blijven was voor mij een dingetje.

En dan komt daar het laatste verhaal en vlam ik helemaal op. Sparta!! Als ergens mijn interesse ligt is het daar! Met open mond volg ik de insteek van Denise Michelle Pol. Wat een heerlijke ‘rotstreek’ om er deze draai aan te geven.

Een cadeautje als afsluiter van deze Korte verhalen uit de Oudheid, en ik hou stiekem mooi vast aan mijn eigen fantasie.

Conclusie:

Originaliteit: 5

Schrijfstijl: 4.5

Leesplezier: 2

Plot: 2.5

Psychologie: 2

Drie sterren voor Korte verhalen uit de Oudheid.

Karin Meinen.