Marlen Beek-Visser is terug! De auteur is o.a. bekend van haar geprezen debuut Stem! De auteur begon naar aanleiding van een aantal krantenberichten over docent-leerlingrelaties te denken: wat als de leerling nou uit vrije wil handelt en jouw bezorgdheid als ouder afdoet als bemoeienis? Dit idee resulteerde in haar nieuwe thriller Meesterdeal.
Wanneer de zestienjarige Eva tot over haar oren verliefd raakt op haar docent, valt het gezin steeds meer uit elkaar. Bo, de moeder van Eva, doet er alles aan om het weer in balans te brengen. Ze vecht niet alleen voor Eva, maar ook voor haar man die binnenkort waarschijnlijk zonder werk zit. Ook Yannick, de vriend van haar dochter die wegens omstandigheden tijdelijk bij het gezin inwoont, is niet de makkelijkste. Tot overmaat van ramp wordt Bo constant lastiggevallen door Emiel, een man die ze niet vertrouwt, maar waar ze moeilijk afstand van kan nemen.
In Meesterdeal gebeurt heel erg veel. Het lijkt wel alsof hoofdpersonage Bo alles ineens op haar bord geschoven krijgt en zich daar dan vervolgens maar op eigen houtje uit moet redden. Bo probeert dan ook het hoofd boven water te houden, maar faalt er behoorlijk in. Dat zorgt voor spanning, maar ook voor irritatie bij de lezer: waarom reageert die vrouw toch zo overspannen op alles? Natuurlijk: het is een stressvolle periode, maar moet ze daar nou echt op die manier mee omgaan?
Bo is een dertien in een dozijn moeder: ze maakt zich zorgen om alledaagse problemen en lijkt niet in staat om afstand te nemen van haar eigen situatie. Ze weet wel hoe het moet, maar binnen haar eigen gezin lukt het niet. Ze probeert haar dochter bij zich te houden, maar duwt haar alleen verder weg. Ook haar man Adam maakt een onrealistische omslag in het boek. De lezer mist een deel geschiedenis en weet om die reden niet zo goed waarom Adam en Bo Ã¼berhaupt bij elkaar zijn, of waarom Eva zo'n rustig meisje is. Die aanzet wordt wel gegeven, maar daar blijft het bij.
Erg origineel is het niet. Meesterdeal is meer Young Adult dan thriller. Er gebeurt weinig in het verhaal. De aanloop is groots, de plot wat matig. Eentje die een thrillerlezer al wel vanaf de eerste pagina's ziet aankomen. Er zijn nog verschillende losse eindjes en de personages groeien, ondanks hun bewogen maanden, niet. Dat is jammer! Je hoopt dat ze leren van hun fouten.
Qua schrijfstijl zit Meesterdeal erg goed in elkaar. Het heeft een heerlijke vaart, korte hoofdstukken en je leest pagina na pagina door. Toch is het jammer dat Bo niet echt in gesprek gaat met Eva over haar relatie met haar mentor. Er wordt met name vanuit de kant van Bo gekeken en er wordt niet ingegaan op hetgeen wat Eva wellicht mist binnen haar eigen gezin. Haar gevoelens worden niet serieus genomen, alleen maar omdat ''het niet zo hoort en dus niet mag''. Eeuwig zonde! Puber Eva heeft ook na het lezen van Meesterdeal nog een heleboel verhalen en geheimen voor ons, die zonder twijfel bijzonder boeiend zijn. Eva is een mooi personage dat zowel mysterieus als kwetsbaar is. Daar zou een lezer graag meer van willen zien.
Meesterdeal is vooral voor moeders een verhaal waarin ze zich kunnen verplaatsen. De spanningen binnen het gezin lopen hoog op en het boek reflecteert op een mooie manier wat er tussen een moeder en puberdochter kan gebeuren. Toch houdt het de lezer ook enigszins op afstand. Meesterdeal is een fijn boek, maar voor een thriller heeft het te weinig diepgang.