Pippa Roodenburg is een IT-girl, het hipste stijlicoon en misschien wel de meest favoriete celeb van Nederland. Ze presenteert samen met Dylan Dekker het programma Dwizzle Live. Dylan is niet alleen als zanger de meest gewilde jongen van Nederland, hij is ook nog háár vriendje. Je zou zeggen dat ze een rooskleurig leventje leidt, maar het loopt allemaal niet zo soepel. Na haar negentiende verjaardag zit Pippa zonder werk. Dylan doet zijn best bij haar te zijn, maar hij heeft het erg druk met concerten geven en met zijn fans. Hij brengt ook tijd door met een meisje genaamd Stella. Ze zou gewoon iemand van zijn werk zijn, maar klopt dat verhaal wel?  

Dan wordt Pippa gevraagd om mee te doen met Expeditie Verraad, een gloednieuwe realityserie die plaatsvindt op het magische eiland Bali. Ze grijpt de kans met beide handen aan om er even tussenuit te gaan. Misschien had ze een andere beslissing genomen als ze had geweten dat deze expeditie alles op zijn kop zou zetten...  

Schrijfster Liza Sips is model, actrice, stem-actrice, presentatrice en met Expeditie Verraad als tweede boek ook nog schrijfster. Je kan dus wel zeggen dat Expeditie Verraad geen gok is, geen fantasie van hoe het in de showbizz zit. Natuurlijk bestaat Pippa alleen op papier, maar de vele camera’s, alle roddels, de stress en natuurlijk de glamour om haar heen zijn levensecht.  

Expeditie Verraad is niet alleen je kans om voor even in het leven van een celebrity te stappen, het geeft je ook een kijkje hoe het kan zijn om mee te doen aan een realityserie. Nou hebben we het niet zomaar over een realityserie, Expeditie Verraad lijkt super erg op Wie is de Mol! WIDM is niet voor niks één van de meest favoriete programma’s van tv-kijkers, met al zijn mysterie en spanning. Moet je je voorstellen hoe het is om er midden in te zitten...  

Het is niet altijd makkelijk om bekend te zijn. Als 19-jarige heeft Pippa net als elk meisje last van jaloezie, onzekerheid en twijfel over wat ze aan moet doen. Maar als een normaal meisje een keertje ruzie heeft, staat het niet meteen in alle roddelbladen. Soms vergeten we dat de mensen die we op tv en instagram zien er niet altijd zo fabulous uitzien. Bij niemand zit hun eyeliner 24/7 on fleek. De struggles die Pippa heeft zullen voor veel meisjes herkenbaar zijn en niet alleen degenen die zich veel met make-up bezighouden.  

Pippa’s verhaal zal je hart misschien niet verwarmen, maar je zal je hart af en toe wel vast moeten houden van de spanning. Haar verhaal zal je ogen niet openen, het heeft niet veel diepgang, maar de letters zullen wel je blik vasthouden.  

Expeditie Verraad geeft een spannend kijkje in het leven van een BN-er, is vlot leesbaar, super herkenbaar en geeft een kijkje achter de schermen bij een realityserie als WIDM. Waarom zou je diepgang willen als je diep in het azuurblauwe water kan duiken op Bali?