Tijdens de heer- en terugreis van een vier-daags verblijf in Belgie en Noord-Frankrijk om daar de resten van de slagvelden uit de Eerste Wereldoorlog te bekijken, las ik dit boek.
Vooraf dacht ik een boek voor volwassenen - zo had ik het in de boekhandel zien liggen-, maar in de plaatselijke bibliotheek lag het bij de jeugdboeken, niveau b.
Dat laatste vind ik niet kunnen. Je moet echt ouder zijn om dit boek te begrijpen.
Als liefhebber van de boeken van John Boyne en geinteresseerd in de Grote Oorlog, wilde ik dit boek lezen.
Positief punt: Je krijgt zicht in het leven van een gewone jongen in Engeland tijdens die oorlog. Veel mannen gingen naar het front, vrijwillig en verplicht. Ook de vader van de 5 -jarige Alfie. De achterblijvende gezinnen moesten zich zien te redden. De oorlog zou 'een paar maanden duren', maar duurde ruim 4 jaar. Veel Britse mannen zijn vol idealen naar Belgie en Frankrijk gegaan, en degenen die terugkwamen (niet veel) waren al hun dromen kwijt. Je beleeft het vanuit het gezichtspunt van een jongen.
Negatieve punten: Op de achterflap staat: " Na de oorlog werkt.....". Dit is niet waar: het moet zijn ' tijdens de oorlog'. Op blz. 16 gebruikt de 5-jarige jongen het woord ' connecties '. Dit is toch geen woord voor een kind? Slecht vertaald of gebruikt Boyne dit woord echt? En op blz. 31 staat dat de rivier de Donau door Praag stroomt. Nou echt niet, dat moet zijn de Moldau. En wat op blz. 177 gebeurt met het kussen en de veren: te veel toeval bij elkaar.
Dan nog een redelijk tot goed boek voor wie geinteresseerd is in W.O I en de belevingswereld van een kind.