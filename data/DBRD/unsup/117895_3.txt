Opgejaagd is de derde thriller van Liz Rigbey die in het Nederlands is vertaald. Ze is geen veelschrijver, maar haar beide voorgaande boeken zijn lovend ontvangen.
Ze verweeft familiegeheimen, falend geheugen en gezinspatronen door haar misdaadromans. Ook in haar meest recente boek is dit het geval.

Hoofdpersoon is een capabele chirurg Dr. Matt Seleckis. Hij is gelukkig getrouwd en heeft een kind. Door een gebeurtenis wordt hij herinnerd aan zijn jeugd en aan zijn vakanties in de Rocky Mountains. Tijdens een mooie zomer stierf een bekende en zijn herinneringen zijn wazig over wat er feitelijk is gebeurd. Hij doet een poging tot reconstructie van dit voorval dat sporen en twijfel in de gemeenschap en families heeft nagelaten. Hierbij stuit hij op verzet van zijn omgeving en zijn naasten. Het heden komt onder invloed van het verleden in een ander daglicht te staan.

Het gaat hier om een psychologische thriller waarin twijfel aan eigen herinneringen en poging tot reconstructie van het verleden een belangrijke rol spelen. Wat is er destijds echt gebeurd? In hoeverre zijn herinneringen vervormd door overlevering? Kloppen eigen herinneringen of zijn gaten opgevuld?

Daarnaast schetst Liz Rigbey een vader-zoon verhouding die doordrenkt is van geheimen waardoor echt contact moeizaam verloopt. In Opgejaagd kent vrijwel elke relatie geheimen met als consequenties: wantrouwen, verdenkingen en hersenspinsels.
Een onderdeel van het verhaal is dat de vader van Matt, zelf ook arts, met zijn zoon op jacht wil in een onherbergzaam gebied om zijn hobby en passie door te geven aan de volgende generatie. Daarnaast ligt een deel van het geheim in dit gebied verscholen. Deze jacht vormt het sluitstuk van het boek, is de climax en bevat de plot.
‘Het hemd is nader dan de rok’, is een spreekwoord dat meermaals voorbij komt en aan het eind van het boek is de puzzel gelegd. Het slot is verontrustend en stemt tot nadenken.
Misschien zijn de voorbereidingen van de jacht iets te uitvoerig beschreven, misschien zijn er soms iets teveel zijpaden, maar dat alles heeft mij niet gestoord. Het maakt van Opgejaagd wel iets minder een thriller.
Terugkijkend op het geheel past de constatering dat Liz Rigbey gezinspatronen en –geheimen ontrafelt, het falend geheugen blootlegt en ethische principes aansnijdt.
Een scherpzinnig verhaal voorzien van echte mensen die worstelen met ‘goed en kwaad’ met bij sommige scènes een adembenemende natuur als decor.