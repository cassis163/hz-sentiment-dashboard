De ‘Wacht op mij’-serie van Jennifer L. Armentrout bestaat uit zes delen. Eerder werden Wacht op mij, Ga voor mij en Blijf bij mij al uitgegeven door Uitgeverij Zomer & Keuning. Het nieuwste boek van deze auteur is Val voor mij. Een boek waarin Roxy en Reece de hoofdrol spelen. De grote vraag is: is dit boek een waardige opvolger van Blijf bij mij, dat met 5 sterren door Hebban beoordeeld werd?

Roxy is al sinds haar vijftiende verliefd op Reece. Na een wilde nacht samen weten ze elkaar elf maanden te negeren. Op het moment dat er vreemde dingen in Roxy’s appartement gebeuren kan het niet anders dan dat politieagent Reece haar probeert te beschermen. Maar is het wel alleen bescherming die Reece biedt of wil hij stiekem ook meer van Roxy?

En dan hebben we nog een man in Roxy’s leven. Charlie, al jarenlang is hij haar beste vriend. Sinds zes jaar geleden zich een vreselijk voorval voordeed, zit Charlie in een inrichting voor psychiatrische patiënten. Charlie praat niet. Charlie eet niet. Charlie reageert eigenlijk nergens op. Zou het ooit goed komen met hem? En wat is er nou eigenlijk echt gebeurd?

Genoeg lijnen om een goed verhaal omheen te schrijven, zou je zeggen. Het boek begint heel integrerend met een bezoek aan Charlie. Vanaf dat moment denk je een pageturner in handen te hebben. Niets is minder waar. Het verhaal komt veel te traag op gang en pas bij pagina 250 begint het enigszins spannend te worden.

Armentrouts boeken typeren zich vaak door de bijzondere liefdesgeschiedenissen. Relatief jonge vrouwen moeten met een trauma uit het verleden leren leven voordat ze een leven met een man op kunnen bouwen. In de eerdere delen is dit steeds prachtig en vol diepgang uitgewerkt. In Val voor mij valt dit reuze tegen. Roxy’s trauma is hetgeen er met Charlie is gebeurd. Het duurt echter te lang voordat je echt weet wat er nu precies gebeurd is. Dat maakt dat je lange tijd geen hoogte van Roxy kunt krijgen. Ze vlucht in haar passie schilderen en loopt voor alles weg wat maar een beetje spannend kan zijn. De kracht die Teresa, Avery en Calla bezitten lijkt totaal niet in Roxy te zitten. Dit maakt dat Roxy als personage tegenvalt. Je wil meer van haar.

Ook Reece voegt weinig toe. Waar je helemaal verliefd werd op Cam of Jax, doet Reece je niks. Hij is erg commanderend, maar tegelijkertijd ook erg ‘afwezig’. Hij boeit de lezer niet. Totdat hij je met één zin, waarin hij zegt dat hij een hekel heeft aan afscheid nemen, aan het denken zet. Dag zeggen is zo definitief. Het liefst gaat hij weg met de woorden 'Ik hou van je'. Op dat moment is hij voor korte duur je droomman.

Val voor mij is tot nu toe het minst intrigerende boek uit de ‘Wacht op mij’-serie. Roxy heeft niet de charme van dames uit de eerdere delen en ook Reece is niet de man waar je verliefd op wordt. De spanning had het boek kunnen redden, maar helaas duurt het te lang voordat er echt wat gebeurt. We wachten met smart op deel 5, waarin Nick de hoofdrol speelt.