Met heel veel plezier heb ik 'Ik zie jou' van Clare Mackintosh mogen lezen voor Hebban Buzz. Het was mijn eerste kennismaking met deze auteur, en ik moet zeggen, dit smaakt naar meer.

Het verhaal begint met Zoë, die tijdens haar dagelijkse treinrit van en naar haar werk een foto ziet van zichzelf in de krant, bij de rubriek van seksadvertenties. Zoë weet niet wat ze ziet en is er niet gerust in. Haar familieleden nemen haar echter niet serieus, want de foto is niet zo duidelijk. Zoë vertrouwt het niet, en blijft de advertenties in de gaten houden. Wanneer ze leest over een vrouw die gewurgd wordt terug gevonden, herkent ze haar van een advertentiefoto. Hierdoor beseft Zoë dat ze in gevaar verkeerd. Gelukkig is er iemand die haar van bij het begin gelooft: politieagente Kelly. Het wordt echter een race tegen de klok om de dader te vatten. Want wie is diegene die haar in de gaten houdt? Een treinreiziger net als zij? Of gaat het veel verder dan dat?

Met 'Ik zie jou' heeft Care Mackintosh een fantastische thriller geschreven die nog lang blijft nazinderen. Het boek bouwde gestaag op naar een spetterende climax. Met op het einde nog een extra onverwachte plottwist.

Ik heb enorm van het boek genoten, en het krijgt van mij dan ook de volle 5 sterren *****!