Ben jij nieuwsgierig naar het op een natuurlijke manier oplossen of ondersteunen van klachten? Dan is Kruidenkracht voor tieners een boek dat op je lijf is geschreven. Want ook al ben je geen tiener (meer), dit boek spreekt ongetwijfeld zowel jong als oud aan.

Er is vrij weinig geschreven over kruiden in combinatie met bewustwording. Er is nooit eerder een boek verschenen over kruiden en bewustwording van kínderen. Marjanne Huising heeft daar nu een eind aan gemaakt. Zij schreef eerder over Kruidenwijsheid en over Levensbomen. Ditmaal richt zij zich tot tieners, en ik moet zeggen: zij verstaat hun taal. Na haar hoveniersopleiding deed Marjanne een kruidenvakopleiding van drie jaar. Hierna volgde haar praktijk voor kruidengeneeskunde. Nu deelt ze al haar kennis over kruiden, planten en bomen in haar boeken.

Het overzichtelijke boek begint met de algemene beschrijving van het kruid, de pluktijd, het gebruik, de inhoudstoffen, een recept, wat is de energetische kracht, wat doet het voor dieren, zelfonderzoek en een stukje spiritualiteit. Soms is het kruid, een boom: appel, berk, beuk, eik, meidoorn of walnoot. Of een hardnekkig onkruid: paardenbloem bijvoorbeeld. Na het lezen over deze bloem kijk je heel anders naar dit gezonde en heilzame (on)kruid!

Kruidenkracht voor tieners is meer dan een boek over de werkzame stoffen in kruiden. Het is een voorzichtige inwijding tot spiritualiteit en bewustwording en zit vol met wijsheden en symboliek. Speels geschreven en prachtig vormgegeven met sprekende, kleurrijke afbeeldingen. Eén klein nadeel: er komt redelijk wat suiker in de recepten voor.

Ik deel hierbij mijn tip: laat het boek eens nonchalant slingeren, opengeslagen op wilgenroosje of witte dovenetel. Je zult merken dat jouw tiener ineens erg geïnteresseerd in het boek begint te bladeren. Deze hoofdstukken gaan overigens over seksualiteit.