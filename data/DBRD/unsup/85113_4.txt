De kluizenaar is het derde boek over William Wisting van de Noorse schrijver Jørn Lier Horst. Ik heb de twee eerdere boeken niet gelezen, maar dit boek is goed als stand-alone te lezen.
Bijzonder in dit verhaal is dat William, rechercheur van de Noorse politie, naar het juiste scenario zoekt dat past bij een seriemoordenaar en dat ook zijn dochter Line een rol speelt als journaliste die op zoek is naar het verhaal van een in eenzaamheid gestorven kluizenaar. Deze Viggo Hansen zit al vier maanden dood voor de tv.

Eenzaamheid maar ook de zoektocht naar een seriemoordenaar, de moeizame relatie tussen de politie en de media en het samenwerken met de FBI zijn thema’s van dit boek.

De spanning loopt van lieverlee op en bereikt een hoogtepunt als beide verhaallijnen bij elkaar komen. Op dat moment zie je de verbanden.

De kluizenaar is goed geschreven met goed gedoseerde spanning, zodat ik zeker de andere delen binnenkort ga lezen.