'De laatste nacht in Tremore Beach' is gesitueerd in het noordwesten van Ierland, in de county Donegal. Prachtig gebied, met lieflijke dorpen (zelfs hoofdplaats Donegal telt slechts tweeënhalfduizend inwoners), verlaten streken en een rotsachtige kuststrook. Voeg hierbij de ruige natuur en het instabiele weer en het perfecte plaatje om een thriller in te situeren is klaar. Goede keuze van de Spaanse auteur Mikel Santiago.
Met alleen de lokatie ben je er natuurlijk niet, er moet ook een verhaal bedacht worden. En daarin is Santiago ten volle geslaagd!

Peter Harper heeft zich in een afgelegen strandhuis teruggetrokken om zijn leven weer in de hand te krijgen. Hij lijkt op de goede weg en wordt dan getroffen door de bliksem. Dit leidt tot ondraaglijke, verontrustende hoofdpijnen. Nog verontrustender is, dat hij gaat dromen. Niet zomaar dromen, maar voorspellende dromen en visioenen, tijdens welke hij niet weet of hij droomt of wakker is. Hij leest in de krant dat zich in Donegal een afschuwelijk drama heeft afgespeeld, dat er vier mensen zijn vermoord. Droom, voorspelling, realiteit? Het niet-weten beangstigt Peter, zijn zijn kinderen en hijzelf in gevaar? Zo ja, wie heeft het op hen voorzien?
Santiago verstaat de kunst een beklemmende, mysterieuze sfeer op te roepen en de lezer daarin mee te trekken. Je moét wel doorlezen, want je moét weten wat er gebeurt, hoe het afloopt.

Naast Peter spelen diens ietwat geheimzinnige buren een rol van belang in deze thriller met bovenaardse (of psychotische?) elementen. Wie zijn ze, waarom leven ze hier in de rimboe? Pas aan het eind van het boek komt er enige opheldering, tot dan is het een en al mysterie, weinig vreugde en een hoop ellende. Maar dat levert zeer veel leesplezier op!
Waarom geen vijf sterren? Dat heeft te maken met de zaken die ik niet kan bevatten. Ik kan erin geloven, maar het niet begrijpen. Daarnaast bevat 'De laatste nacht in Tremore Beach' enkele kleine imperfecties. Vijf-min is bijna volmaakt, maar net niet helemaal.

De tweede thriller van Santiago, 'El mal camino', is in Spanje inmiddels verschenen. Hopelijk volgt de Nederlandse vertaling snel.

[spanning 5, plot 4, schrijfstijl 5, leesplezier 5, originaliteit 5, psychologie 4]