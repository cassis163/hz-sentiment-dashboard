Het Kwaad en de Rivier
Auteur: R.J. Ellory Genre: Thriller Paperback - 448 pagina’s Uitgever: De Fontein ISBN: 978 90 261 3391 6 Oktober 2014

Korte inhoud/flaptekst:

Op een mooie zomeravond in 1954 loopt de zestien jaar oude Nancy Denton de bossen bij het stadje Whytesburg, Mississippi in. Ze is nooit meer teruggezien. Twintig jaar later wordt in de oever van de rivier een lichaam gevonden. Het vertoont sporen van een gruwelijk misdrijf. Het onderzoek naar de vermiste Nancy wordt heropend en gaandeweg komt Sheriff John Gaines erachter dat er in de tussenliggende tijd meer meisjes zijn verdwenen. Het onderzoek richt zich meer en meer op de directe omgeving van Nancy. Maar waarom weigeren haar vrienden te praten? Wat is de rol van de invloedrijke familie Wade? Is het toeval dat een belangrijke getuige bij een brand omkomt? En hoe betrouwbaar is het geheugen van de aan Alzheimer lijdende vader van een van de verdachten?

De cover:

Op de cover staat een meisje in de oever van een rivier. De kleuren zijn donker, doch vooral blauwtinten. De titel van het boek staat in redelijk grote, witte letters onderaan met daaronder in blauw de naam van de auteur. Toch springt het meisje op deze cover in het oog, wat volgens mij ook de bedoeling is. Na het lezen van het verhaal vind ik dit een zeer passende cover. Persoonlijk vind ik hem te druk, er staat teveel op. Om die reden zou ik hem niet uit de schappen nemen in een boekenwinkel. De titel vind ik ‘raar’ klinken, “Het kwaad en de rivier”, geen idee wat ik me daarbij moet voorstellen?

Samenvatting:

In de modder aan de oever van de rivier wordt het lichaam ontdekt van de 16-jarige Nancy Denton. Zij is 20 jaar geleden, in 1954, verdwenen na een picknick met vrienden. John Gaines, oud oorlogsveteraan en nu sheriff van Whytesburg, een dorpje in Mississippi wordt belast met het onderzoek. In zijn zoektocht naar de waarheid stuit hij op Michael Webster, ook oud oorlogsveteraan en de grote liefde van Nancy. Hij leert ook de anderen vrienden van Nancy kennen, waaronder de rijke familie Wade. Hun invloed op de kleine maatschappij is drukkend. In zijn tocht naar de waarheid blijkt dat er in de tussenliggende periode meer meisjes verdwenen zijn. Na twintig jaar, haalt hij het verleden terug naar Whytesburg.

****

Het is mijn eerste kennismaking met deze auteur, maar de manier waarop hij alles beschrijft is erg beeldend. Bij het lezen van dit boek voel je het verhaal in je kruipen. Het verhaal speelt begin jaren zeventig. Tijdens het lezen waan je je in de Verenigde Staten waar goed en kwaad, rassenhaat, Nixon en het Watergate schandaal zo levendig zijn.

Elk personage in het boek wordt op zo’n manier beschreven dat het echte mensen worden, waar je je als lezer makkelijk mee kan identificeren. Ellory beschrijft de Vietnamoorlog vanuit de belevingswereld van Gaines zo uitgebreid, dat je als lezer meegevoerd wordt in die tijd en beseft hoe onmenselijk die oorlog gevoerd werd.

Er lopen twee verhaallijnen dan ook erg dicht bij elkaar. Enerzijds het onderzoek naar de moord op Nancy, anderzijds de demonen waar Gaines mee te maken heeft na zijn terugkeer in de bewoonde wereld. Er waren verschillende stukken in het boek die mij erg hebben aangegrepen, maar dit stukje in het bijzonder is zo veelbetekenend; “Gaines probeerde vooral te begrijpen hoe de jongen die hij ooit was geweest was veranderd in de man die hij nu was. Het verleden was een ander land en als je terugkwam, drong al snel het besef door dat ze een taal spraken die je niet langer beheerste”.

Het onderzoek naar de moord op Nancy met alles wat daar rond gebeurt én het feit dat Gaines als enige van zijn eenheid de oorlog heeft overleefd, veroorzaken bij hem een zeer intense herbeleving. Zelf noemt hij dit ‘de negen ringen van de hel’.
Het verhaal springt dan ook van het heden, de moord op Nancy, naar het verleden, de Vietnamoorlog. Daartussen is nog een derde, kortere verhaallijn verweven van Maryanne Benedict, de beste vriendin van Nancy. Zij vertelt het verhaal van de vrienden en wat er die bewuste avond gebeurt is.

Tergend langzaam werkt de auteur naar de plot toe. Ik zeg bewust ‘tergend’, want juist doordat alles zo in detail beschreven is, leest het verhaal niet echt vlotjes. Tijdens het lezen merk je dat Ellory weet waarover hij schrijft en dit niet enkel door zijn uitgebreide uiteenzetting van de Vietnamoorlog.
Het is een literair hoogstandje voor de liefhebber. Zinnen van soms drie regels lang zijn helaas niet aan mij besteedt.
Toch heb ik genoten van dit boek en zijn verhaal en weet Ellory een spanning op te bouwen met een plot die niet alleen verrassend, maar ook geloofwaardig is.

Ik geef het boek 4 sterren,
Karin