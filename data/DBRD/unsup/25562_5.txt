De nieuwe wereld is het eerste deel uit de nieuwe Vlaamse Young Adult serie Hybrid geschreven door Greet Ilegems. Amina is een jonge meid die opgroeit als dakloze wees in het arme en achtergestelde deel van het land. Amina heeft echter een geheim, ze is anders dan de andere kinderen en als de andere kinderen daar op hun laatste schoolreis achter komen maken ze haar leven tot een hel.

Rondom dit ‘kostschooldrama’ bouwt Ilegems aan een nieuwe wereld, een wereld waarin de ongelijkheid nog veel groter is dan in onze eigen samenleving en waarin het verschil tussen arm en rijk ook het verschil tussen dood en levens kan betekenen. Het is een realistische fantasiewereld die wel aan Harry Potter doet denken, het is duidelijk niet onze wereld, maar wel familiair.

Ilegems weet een dosis humor te combineren met een mooi gevoel voor detail en een prettige schrijfstijl. Het boek is goed opgebouwd en heeft voldoende vaart, wat niet altijd het geval is bij een eerste deel uit de serie. De emoties en gevoelens zijn (ook voor de wat volwassenere) lezer erg herkenbaar van de eigen middelbare schooltijd en door de korte hoofdstukken leest het boek lekker weg. Het boek begint wat kabbelend maar wordt al snel spannend waardoor je door blijft lezen. Ik kan dit boek dan ook van harte aanraden.