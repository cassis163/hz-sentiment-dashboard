Auteur R.A. Salvatore (1959) is één van de bekendste fantasyschrijvers van dit moment en zijn boeken zijn al miljoenen keren verkocht. Child of a Mad God is het begin van een nieuwe serie genaamd The Coven, met als belangrijkste personage een jonge vrouw genaamd Aoleyn.
De lezer maakt voor het eerst kennis met Aoleyn, de ‘child’ naar wie de titel verwijst, wanneer ze een nieuwsgierige 3-jarige is. Daarna ziet de lezer haar door de hoofdstukken heen opgroeien tot een jonge vrouw die erg begaafd is in de 'Song of Usgar', de magie van haar volk. De vrouwen in de Usgar-stam zijn minderwaardig aan de mannen, maar ze zijn wel de enigen die potentie hebben voor de magie. Dertien van hen zitten in 'The Coven', een heksenkring die als voornaamste taak het zegenen van de wapens van de krijgers heeft wanneer ze op jacht gaan of andere volkeren aanvallen. Aoleyn verzet zich tegen haar beperkte lot en voelt zich erg aangetrokken tot de kristallen waaruit de magie wordt ontleend. Al snel blijkt ze een bijzondere aanleg ervoor te hebben en dreigt ze zelfs machtiger te worden dan de leidster van de heksen.
“The song of this enchanted cavern reverberating within her, subtle and sublime, wonderful in its harmony. Aoleyn felt as if her entire body was vibrating along with it, pulsing with divine energy.”
Naast Aoleyn is er bovendien het verrassende perspectief van Tay Aillig, een krijger die niets liever wil dan de leider van de Usgar worden - wie of wat daar dan ook voor moet lijden. Hij verbergt een geheim voor de rest en is één van de meer gewelddadigere mannen onder de Usgar. Een derde personage, Talmadge, is sympathiek genoeg, al is het onduidelijk wat de meerwaarde van zijn aanwezigheid in het verhaal is. Door zijn ogen komen we meer te weten over de andere volkeren aan de voet van de berg waar de Usgar stam-woont, maar afgezien daarvan had zijn personage geschrapt kunnen worden.
De perspectieven volgen elkaar snel op, met regelmatig een ander personage dan de voornaamste drie aan het woord. Dankzij de verschillende perspectieven krijg je een uitgebreid beeld van het verhaal en de wereld waarin het zich afspeelt. Zo komt de lezer erachter dat de grootste vijand in het boek niet Tay Aillig is, maar de zogenaamde 'demon fossa'. Dit beest verschuilt zich in een grot diep in een berg totdat er een bloedmaan is – alleen dan kan hij zich buiten zijn schuilplaats begeven en op jacht gaan naar de mensen die de Song of Usgar gebruiken. Dankzij zijn perspectief in het boek weet de lezer dat het geluid van de magie door merg en been gaat bij hem, en wanneer de krachtige Aoleyn haar magie begint te gebruiken wordt het zó ondraaglijk dat hij zijn bloeddorstige focus vooral op haar gaat richten.
Het duurt even voor het verhaal wat actie krijgt; de spanning wordt soms té langzaam opgebouwd en af en toe kom je een langdradig stuk tegen. Toch weet Salvatore dit grotendeels te verhelpen met zijn beeldende beschrijvingen en aandacht voor de ontwikkeling van zijn personages. Door de jaren heen veranderen Aoleyn, Tay Aillig en Talmadge en moeten ze de gebeurtenissen in het boek allemaal op hun eigen manier verwerken en doorstaan.
Child of a Mad God is een mooi en meeslepend eerste deel van een nieuwe serie. Aoleyn is een fijn hoofdpersonage met haar nieuwsgierige, vurige persoonlijkheid en haar goede hart – iets dat niet vanzelfsprekend is onder de harde Usgar. Ze is machtig, maar het boek toont aan dat ze ook haar grenzen heeft. Haar verhaal bereikt een hoogtepunt aan het eind van dit deel, al is het duidelijk dat er nog veel meer te vertellen valt. Gecombineerd met een onverwachte cliffhanger en enkele onbeantwoorde vragen zal de lezer snel door willen gaan in het volgende deel, Reckoning of Fallen Gods, dat in januari 2019 zal verschijnen.