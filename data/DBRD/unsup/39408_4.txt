Ik ben nogal een liefhebber van historische romans en kostuumdrama's en bij de titel Belgravia kwam dat meteen bij me op. Waarschijnlijk werd ik daarbij geholpen door de tekst die op de cover staat: Julian Fellowes, de man achter Downton Abby. Ik heb ooit wel eens stukjes van de serie op tv gezien maar nooit echt gevolgd. Toch kan ik me het wereldje van Belgravia goed voor de geest halen. Mooie huizen, luxe feesten, ruisende rokken, het is er allemaal.
**********
Cover
Ook de cover laat dat zien. Een mooi panorama van de luxe woonwijk Belgravia met wandelende mensen en koetsen op straat op een koninklijk blauwe achtergrond, goud omrand met mooie krullen in de hoeken. En dan te bedenken dat er achter die fraaie, sfeervolle gevels zich vanalles afspeelt.
**********
Historisch feit.
Op 15 juni 1815 organiseerde de hertogin van Richmond in Brussel een groots bal ter ere van de hertog van Wellington. Vlak na middernacht kwam onverwacht het bericht dat Napoleon de grens was overgestoken, waardoor Wellington zijn mannen op stel en sprong de oorlog in moest leiden. Veel officieren die op het slagveld omkwamen, droegen hun avondkleding nog.
**********
Verhaal
Belgravia begint op deze vooravond van de slag bij Waterloo. Genodigden op het legendarische bal zijn James en Anne Trenchard, die in de handel een fortuin hebben verdiend. Hun dochter Sophia maakt een onuitwisbare indruk op Edmund Bellasis, de zoon en erfgenaam van een prominente Britse familie. Maar tijdens het bal gebeurt er iets wat in ieders leven zijn sporen zal nalaten.
En 25 jaar later, als de twee families neerstrijken in de nieuwe wijk Belgravia, heeft dit geheim nog steeds gevolgen. Achter de deuren van de imponerende huizen vormt zich een web van leugens en intriges......
**********
Na Downton Abby een nieuw meesterwerk van Julian Fellowes. Verrassend veelzijdig en schitterend vorm gegeven met alle ingrediÃ«nten aanwezig om het tot een geweldig kostuumdrama te maken. De belangrijke personages zijn talrijk maar met ieder hun eigen rol in het verhaal hebben ze elkaar nodig om het verhaal compleet te maken. Het leven van de familie Trenchard raakt verweven met het leven van de familie Brockenhurst door een gebeurtenis in het verleden. Daar is ook de familie Bellasis bij betrokken. En doordat schoondochter Susan Trenchard zich inlaat met John Bellasis ontrafelt zich langzaam maar zeker het geheim.
Zonder moeite voldoet Belgravia aan de verwachtingen. Het is een romantisch drama maar heeft ook bepaalde eigenschappen van een thriller. Er vindt een gebeurtenis plaats waardoor een geheim ontstaat. En ondanks verwoedde pogingen om dit geheim te bewaren kan er niet voorkomen worden dat sommige mensen achter het bestaan ervan komen. Men voelt zich in het nauw gedreven en dat leidt tot een plan om van het geheim af te komen. Dit leidt tot verstrekkende gevolgen.
**********