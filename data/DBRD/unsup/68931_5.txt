Elke week een lijstje, een geluksdagboek voor een jaar

Uitgeverij Mus heeft een geweldig mooi boekje gemaakt. De cover is mooi, voelt goed (belangrijk als je er een jaar lang in gaat schrijven) en ligt makkelijk in de hand.

Voor elke week een lijstje is een boek dat is wat het beweert te zijn, er staan 52 invul-lijstjes in. Eentje voor elke week van het jaar dus. Elk lijstje gaat over een ander klein of groot geluk gaande van favoriete liedjes over de gekste dingen die je hebt gedaan tot favoriete gespreksonderwerpen. Dingen die fijn zijn om even bij stil te staan, even over na te denken.

We moeten al zo veel, ons leven bestaat uit to do lists, is een boekje vol lijsten die je moet invullen dan wel een goed idee?
Ja! Want je moet niets, of toch bijna niets. Je vult elke week zo veel of zo weinig in als je zelf kiest.
Door even stil te staan bij wat je graag hebt/doet/eet/leest… leer je jezelf op een aangename manier beter kennen. Daarnaast word je je bewuster van al het moois dat er al in je leven is. Zonder nog meer te willen of te moeten. Dat zorgt voor dankbaarheid en dankbare mensen zijn gelukkige mensen…

Later kan je terugkijken, teruglezen en je verbazen over hoeveel je veranderd bent of juist niet.
Het boekje staat ook vol mooie foto’s, inspirerende quotes en tips/acties die je kan ondernemen, passend bij het lijstje van de week.

Ik kan niet wachten tot 2018 begint, dan ga ik aan de slag. Goesting!