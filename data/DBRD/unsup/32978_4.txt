Voordat deel 2 verschijnt in februari 2016 moet ik toch ‘Botje’ eens lezen. Ik heb er veel over gehoord op sociale media en in de wandelgangen. De auteur, Janneke Schotveld, is dan ook de auteur van Superjuffie! Al vind ik dat niet helemaal eerlijk, ze is nu in de eerste plaats de schrijver van ‘Botje’.

Bibi’s moeder ontdekt dieren die nog niet ontdekt zijn en is vaak van huis. Ze heeft beloofd voor Bibi’s verjaardag terug te zijn. Haar vader zorgt voor haar. Hij heeft een wolwinkeltje ‘Bollewol’ met wat vreemde vaste klanten. Postbode Wammes komt op een dag een pakketje bezorgen. Daarin zit een robotje, dat kan praten. Het robotje geeft een kaartje van Appie Eensteen aan Bibi waarop staat dat Botje niet veilig is en dat niemand hem mag zien. Bibi is nationaal voorleeskampioen en Botje wordt graag voorgelezen. Hij heeft een groot geheugen voor het onthouden van voorleesverhalen. Een Rus is naar Botje op zoek. Wanneer het Olympisch Snowboardteam zijn mutsen wil laten breien door Bibi’s vader komt Botje op een foto te staan op internet. Zo komt de Rus hen op het spoor en volgt een spannende tijd voor Bibi & Botje. Komt Appie Botje op tijd weer halen, zijn de mutsen voor het snowboardteam op tijd af en komt Bibi’s moeder op tijd thuis voor haar verjaardag?

Ik had me ‘Botje’ heel anders voorgesteld. Het blijkt een alleraardigst, maar eigenwijs robotje te zijn. De band met Bibi zorgt ervoor dat dit boek niet alleen voor jongens, maar ook meisjes aan zal spreken. Het boek is een klein beetje spannend, niet eng. Er gebeuren een hoop grappige dingen die het verbeeldingsvermogen van deze leeftijdsgroep zeker zal verrijken. Ik heb regelmatig zitten griniken tijdens het lezen van het boek. De zwart/wit illustraties van Annet Schaap geven het verhaal nog meer jeu.

‘Botje’ van Janneke Schotveld, Van Holkema & Warendorf, 2015.

/Lmcmr