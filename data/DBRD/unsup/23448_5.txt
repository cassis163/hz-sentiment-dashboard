Met de mysterieuze voorkant en de woorden 'a princess, a soldier, a hunter, a traitor, a thief' had ik zeker positieve verwachtingen, maar dat het zou eindigen als een van mijn favoriete boeken had ik zeker niet verwacht.

Het draait om vijf personen die elk hun eigen problemen hebben en vlak voor een keerpunt in hun leven staan. Of eigenlijk een keerpunt in de wereld waarin ze leven. Het is namelijk niet zo geschreven dat alles om hun draait, maar er verandert ook veel om hun heen. Zo heb je Catherine, prinses en dochter van de koning die uitgehuwelijkt wordt aan een prins die ze nooit ontmoet heeft. Ambrose, haar bodyguard, die een oogje heeft op Catherine maar haar vader wil hem dood. Tash, een dertienjarige demonenjager. Dan is er ook nog March die wraak wil nemen op een prins waar hij voor werkt. En Edyon, een dief die opeens een rol blijkt te hebben waarvan hij zelf nooit iets geweten heeft. Dit zijn erg veel perspectieven, maar de schrijfster weet ze fantastisch te ontwikkelen. Er is nooit een moment waarop je geen zin hebt in een bepaald perspectief, want ze zijn allemaal spannend en erg op zichzelf staand met genoeg actie en plot twists.

Het uiteindelijke plot had ik echt niet aan zien komen, wat het extra spannend maakte want je wist echt niet wat er ging gebeuren. Daarom kijk ik nu extra uit naar deel 2, waarin er naar verwachting nog meer actie en verraad aan te pas komt. Als laatste tip wil ik geven dat je op moet passen voor je er aan begint, want als je hem eenmaal open slaat leg je hem niet meer weg :)