Sarah Zomer lijkt voor de buitenwereld het ideale leven te leiden. Ze heeft alles waar ze als kind al van droomde, een prachtgezin, een mooi huis en ze is een succesvol schrijfster. Tot zover zijn haar wensen uitgekomen, maar toch blijft er altijd iets knagen. Wanneer haar man Karel voor de zoveelste keer dronken is, haar vernederd met zijn woorden en haar een klap in haar gezicht wil geven is voor Sarah de maat vol. Ze hakt de knoop door een geeft aan dat ze van hem wil scheiden. Dat haar man, haar kinderen, maar vooral haar ouders daar heftig op reageren is voor Sarah geen verrassing. Niet voor niets nam ze als veertienjarig meisje al het besluit tegenover haar ouders te zwijgen over het feit dat ze verkracht was. Dat hadden haar ouders toch nooit aangekund? Nu vele jaren later leert Sarah dat zwijgen meer kapot maakt dan de waarheid. Om met zichzelf in het reine te komen laat ze zich overhalen om een prijzige retraite te boeken. Op een Italiaans vulkaaneiland duikt ze samen met een excentriek gezelschap in de meest confronterende oefeningen, meditaties en lichaamswerk. Dat alles onder begeleiding van een op machtsbeluste narcistische goeroe.

Stromboli is geen thriller zoals we van Saskia Noort gewend zijn. Stromboli is een pittige roman, een fictief verhaal met daardoor verweven een dapper vleugje non-fictie. Ze schrijft met korte krachtige zinnen en gebruikt mooie dialogen. Het resultaat is een pakkend en ontroerend verhaal waarin Saskia Noort weldegelijk ook haar eigen ervaringen uit het verleden heeft verwerkt. Zij werd, net als het personage Sarah in Stromboli, op veertienjarige leeftijd verkracht. In de roman komt duidelijk het langdurige verwerkingsproces naar voren, maar ook wat voor effect zo’n trauma op de rest van je leven heeft. Plus, hoe onhandig mensen kunnen reageren wanneer iemand aangeeft slachtoffer van seksueel geweld te zijn. Maar de roman Stromboli omvat nog zoveel meer……

Het eerste gedeelte van de roman gaat voornamelijk over de relatie tussen Sarah en haar man Karel. Een echtpaar dat wel degelijk van elkaar heeft gehouden, maar waarvan een nu toegeeft allang ongelukkig te zijn in de relatie. Saskia Noort beschrijft op krachtige wijze de worstelingen in een huwelijk. De lange periode van alles willen proberen om je huwelijk te redden, voordat je tot zo’n drastisch besluit komt. De gevolgen van een scheiding voor de kinderen en de reacties van mensen uit de omgeving. Vrouwen die je plotseling niet meer als vriendin zien, maar als rivaal. Werkelijk alles komt aan bod. Pittig materiaal voor een roman dat zeker, maar Saskia weet het in haar boek zo te presenteren dat de roman vooral leest als een vermakelijk en ook humoristisch verhaal. Ze weet ondanks alle narigheid die voorbijkomt met regelmaat een lach op het gezicht van de lezer te bewerkstelligen. De heftige situaties worden flink overgoten met een passende lading sarcasme, vluchtige romances, absurde situaties en seks.