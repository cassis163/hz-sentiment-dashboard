De Bijzondere Vertelsels is een soort sprookjesboek voor de Bijzondere kinderen. Het is een boek vergelijkbaar met de Tales of Beedle the Bard (vertelsels van Baker de Bard) van Harry Potter. Het staat vol verhalen over Bijzondere mensen en dieren.

Voor de lezers van de bijzondere kinderen van mevrouw Peregrine is het een bekend boek met een aantal bekende verhalen (denk aan het verhaal van de duiven en St. Paul in London of het verhaal van de versteende reus Cuthbert) maar er zitten ook een aantal erg bijzondere nieuwe verhalen bij!

Zo is er een verhaal over kannibalen (met heel degelijke normen en waarden!) die een dorp overnemen waar mensen wonen wiens afgehakte ledematen teruggroeien, een verhaal over een jongen die in een wezen verandert waar hij de hechtste band mee heeft (blijkbaar kreeg hij een band met een sprinkhaan) en een verhaal over een meisje dat nachtmerries kan vinden en verwijderen.

Het zijn een aantal bijzondere verhalen met bijzondere mensen (en dieren) en met bijzondere boodschappen er in. Aangezien het 10 redelijk korte verhalen zijn kan ik er weinig meer over zeggen zonder echt gigantisch te gaan spoilen maar als je de bijzondere kinderen van mevrouw Peregrine hebt gelezen is het zeker een aanrader om ook dit boek te lezen.

Het boek is ook voorzien van een waarschuwing voor niet bijzondere mensen, commentaar, bijzondere geschiedenisfeitjes en een soms aangepast einde van een verhaal door de geliefde en geniale Millard Nullings. Een van de bijzondere kinderen wiens bijzonderheid was dat hij onzichtbaar was en dus de wereld goed kon observeren. Ook weer een oude bekende dus.

Wat ik een beetje mis in dit boek zijn de foto’s. De foto’s die de serie zoveel kracht geeft en de meerwaarde die dat gaf. Er zitten prachtige illustraties bij het begin van elk verhaal maar het stukje visualisering van de bijzonderheden mis ik. Dat vind ik echt jammer.

Mocht je helemaal niks hebben met de bijzondere kinderen van mevrouw Peregrine en denken dat dit boek dus niks voor je is, dan heb je het mis! Het boek is ook prima te lezen zonder de voorkennis van de serie. Het wordt goed ingeleid en het zijn eigenlijk 10 bijzondere sprookjes. Het is echter niet aan te raden als een kinderboek voor zeer jonge kinderen omdat de bijzonderheden soms best luguber zijn.

Zowel voor lezer van de serie als voor mensen die daar (nog) niet bekend mee zijn een leuk boek om te lezen. Het leest makkelijk weg, zijn niet te lange verhalen en allemaal erg vermakelijk. Je vraagt je soms af wat je nou in godsnaam hebt gelezen maar dan in positieve zin. Het prikkelt je verbeelding.