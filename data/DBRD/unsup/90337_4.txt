Op de achterflap van dit boek wordt een vergelijking gemaakt met de films van Wes Anderson, en dat lijkt me buitengewoon passend. Dit boek is namelijk net als bijvoorbeeld ‘The Grand Budapest Hotel‘ een buitenissig en excentriek maar ook kostelijk en met veel humor verteld modern sprookje.

Het verhaal draait om de jonge Lucien (Lucy) Minor, een dwangmatige leugenaar en chronisch under-achiever, die besluit weg te trekken uit zijn dorpje Bury. Hij krijgt een baan aangeboden als ‘ondermajordomus’ op het kasteel Von Aux en al snel belandt hij hier in de gekste avonturen en meest ongedachte verwikkelingen.
Patrick deWitt vertelt het verhaal in een mooie stijl, die vaak heerlijk archaïsch aandoet (bijvoorbeeld als het gaat om Klara ‘de aanminnige’), wat heel goed past bij het boek. De vele dialogen zijn in diezelfde stijl vormgegeven en veelal heel grappig. Hiermee is dit een heerlijk, zeer lezenswaardig boek. Net zoals dat eerdere boek dat ik al van deze schrijver heb gelezen, ‘The Sisters Brothers‘. Aanrader!