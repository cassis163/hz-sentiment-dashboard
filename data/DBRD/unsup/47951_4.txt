Vroeger, in mijn jongere jaren, was er niemand die te beroerd was om ‘De Oorsprong’ gewoon keihard Sciencefiction te noemen. Tegenwoordig is alles een thriller of, erger nog, een Speculatieve Thriller, of iets dergelijks. Ik begrijp dat een labeltje als thriller waarschijnlijk beter verkoopt dan Sciencefiction, maar het is wel jammer. Het is niet echt een boek dat er uit springt voor de SF liefhebber en dan zou je het zomaar kunnen missen en dat is zonde. Het is meer dan de moeite waard als je gek bent op complottheorieën waar zeventig duizend jaar geschiedenis in voorkomt, dat over Atlantis gaat, waarin de mensheid op uitsterven staat en waar ook nog eens buitenaardse wezens in voorkomen. Nou… SF, of niet?

Ik weet eigenlijk niet waar ik moet beginnen om te vertellen waar dit verhaal over gaat. Het is meer dan complex en als je er wat dieper op in gaat, dan heb ik misschien al teveel verteld en teveel weggegeven en dat zou jammer zijn. Het is veel mooier om alles zelf te ontdekken en geregeld naar adem te moeten happen omdat je even bent vergeten adem te halen.

Ik kan volstaan met te vertellen dat zeventig duizend jaar geleden de mensheid bijna uitstierf. Het gebeurde niet, de mens overleefde en niemand weet hoe. Tot nu toe…
Dat staat te lezen op de achterkant en dat is een van de verhaallijnen. Een volgende is dat in bij de kust in Antarctica een Duitse onderzeeër ontdekt wordt en mooier nog… een geheimzinnige structuur die er al duizenden jaren verborgen ligt. Weer een andere is dat Dr. Kate Warner van het researchcentrum voor autisme in Jakarta denkt een geneeswijze te hebben gevonden voor autisme. Twee kinderen die ze onderzoekt en waarmee ze haar onderzoek naar de genezing mee uitvoert verdwijnen spoorloos, maar ze is niet van plan dat zomaar over zich heen te laten komen en gaat op zoek naar hen. Dat brengt haar in contact met geheim agent David Vale van Clocktower , een geheime organisatie die niet aan een overheid gebonden is. Hij weet een levensgevaarlijke boodschap te ontcijferen. Samen met Kate Warner moet hij een wereldwijde samenzwering zien te ontrafelen. Dan zijn er ook nog de Immari die al duizenden jaren bestaan en wiens geheimen het aanzien van de wereld kunnen veranderen.

Kunt u het nog volgen? Ik vreesde al dat het verhaal haast niet te vertellen is zonder het te verklappen. Er zit maar eens ding op… gek op SF en raadsels die langzaam ontknoopt worden… gewoon maar aanschaffen, lezen en genieten. En kon u deel een al haast niet wegleggen en bent u meteen klaar voor het volgende deel. Geen nood, dat verschijnt in januari 2017. De titel is ‘Het Virus’. Het derde, en slotdeel staat ook al aangekondigd. Het is ‘De Wereld’ en staat gepland voor juni van 2017. Misschien is het beter om nog even te wachten en dan de gehele trilogie ineens aan te schaffen. Dan kunt u erin duiken en pas op het einde weer bovenkomen. Er zijn al plannen om De Oorsprong trilogie te verfilmen. Daar ben ik ook al benieuwd naar. Nog een nieuwtje… er is ook al een standalone boek van Riddle (leuke naam trouwens, zou het zijn echte zijn?) genaamd: ‘Departure’. Ook een vorm van SF, wat van mij best ook vertaald mag worden.

Jos Lexmond