Voor me ligt het debuut van de Engelse muziekjournalist Stav Sherez, getiteld Op de huid. De stemmige cover ademt de sfeer van het verhaal: mysterieus en donker. Dat is dan ook direct het eerste compliment aan het adres van de uitgever: de omslag past perfect!
In Op de huid zitten op de huid van Jon Reed, een Engelsman die eigenlijk niet zo erg raad weet met zijn leven. Hij woont in een te klein appartement, is niet blij met zijn nietszeggende werk, en loopt letterlijk met zijn ziel onder zijn arm door de Londense straten. Tot hij een zwerver, Jake, uitnodigt voorlopig bij hem in te trekken, had hij nog nooit iets opwindends gedaan. De vreemde Jake praat niet veel, luistert voornamelijk naar muziek en is plotseling van de aardbodem verdwenen. Jon heeft geen idee waar Jake is en denkt dat de reden van zijn vertrek de onaangename gebeurtenis van een avond daarvoor was. Onnadenkend stuitte Jon op een naakte Jack in de badkamer en zag dat de oude man over zijn gehele lichaam bedekt was met littekens. Enkele dagen later wordt Jon gebeld door de Amsterdamse politierechercheur Van Hijn, die hem vertelt dat het lijk van Jake in de Nederlandse hoofdstad is gevonden. Jon reist af naar Nederland om achter de het mysterie van Jake te komen. Wie was deze zwerver en waarom vertrok hij zo plotseling naar Amsterdam? En waarom werd hij vermoord?
Stav Sherez neemt je als lezer mee met de ontdekkingsreis van Jon Reed in het diepe, donkere hart van Amsterdam, waar sex en drugs de hoofdbestanddelen van het leven zijn.
Sherez debuteert dus met dit verhaal, en dat doet hij eigenlijk helemaal niet zo onaardig. De auteur schermt veel met zijn muziekkennis en refereert onwaarschijnlijk vaak aan muziekstukken van voor mij volledig onbekende bands. Soms een beetje teveel van het goede. Op andere momenten gaat hij vrij kort door de bocht waarbij hij het niet al te nauw neemt met de geloofwaardigheid. Ook de extremiteiten van het duistere Amsterdam lijken soms iets overtrokken, maar passen waarschijnlijk volledig in het beeld dat de Engelse toerist heeft van onze hoofdstad. Stoor je je hier niet aan, dan lees je wel degelijk een goed geschreven, spannend boek met een uniek en boeiend thema waarin het jood zijn en de verschrikkingen van de tweede wereldoorlog een belangrijke rol spelen.
Op de huid is een behoorlijk debuut van een auteur waarvan we in de (nabije) toekomst waarschijnlijk meer van gaan horen.