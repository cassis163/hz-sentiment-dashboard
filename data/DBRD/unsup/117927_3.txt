Showstopper door Hayley Barker

Allereerst even zeggen dat de cover van dit boek echt heel mooi is, helemaal passend bij de sfeer van het boek. Hij ziet er niet enkel goed uit, zo voelt hij ook.

Showstopper wordt aangeraden aan de fans van de Hongerspelen en dat begrijp ik wel. Net als de Hongerspelen draait het om een wereld die verdeelt is in twee soorten mensen, in dit geval de Droesems en de Zuiveren. Droesems worden verplicht om in het gevaarlijkste circus van Engeland op te treden, ter vermaak van de Zuiveren. In dat circus komt de topartieste Kat (Droesem) oog in oog te staan met Ben, de zoon van een machtige minister en Zuivere.
Vanaf dan begint het verhaal pas echt…

Zoals in veel van dit soort young adult boeken schuilt ook in Showstopper een belangrijke les en moraal. Het verhaal houdt ons een spiegel voor, soms wel heel expliciet.

Voor mij hadden de personages iets dieper uitgewerkt mogen worden, maar dat is een detail.
Eens je begint in dit boek leg je het niet meer weg, het is spannend en meeslepend geschreven. De afwisseling per hoofdstuk tussen Ben en Kat (Hoshiko) drijven het tempo nog meer op. Je vliegt door dit boek, met een hart bonkend van de spanning, je moet weten hoe het afloopt…

Aan de afloop van het verhaal te zien gaan er meerde delen volgen, ook typisch voor dit soort boeken. Als er een verfilming komt ga ik zeker kijken, benieuwd naar de glitter en glamour van het circus. Vanaf nu kijk ik ook met een andere blik naar elk circus dat mijn pad kruist, vrees ik. Het is niet al goud dat blinkt.