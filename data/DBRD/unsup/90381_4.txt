Niemands gek is al in 1993 door Richard Russo geschreven maar pas nu in Nederland uitgebracht. Het verhaal begint in North Bath, een slaperig stadje waar niets te beleven valt en waar eigenlijk geen droog brood te verdienen is. Gelukkig voor de lezer woont Sully er, de hoofdpersoon van het verhaal. Sully is een man van 60 die zijn hele leven al in het stadje woont. Het zit Sully niet mee in zijn leven, hij is opgegroeid in een onevenwichtig gezin, vader gewelddadig, moeder die er niets aan doet en broer die op zijn vader gaat lijken. Een tijdje mag hij bij juffrouw Beryl, haar man Clive en zoon Clive jr. ruiken aan het gezinsleven totdat Clive en Clive jr. hem op een achterbakse manier weg werken. Sully overleeft de Tweede Wereldoorlog, een wonder, keert als held terug naar North Bath en bakt daarna weer niet veel van zijn leven. Op zijn zestigste loopt hij kreupel (indirect dankzij zijn vader!) is hij lang geleden gescheiden, heeft een knipperlicht relatie met een getrouwde vrouw en woont hij in bij juffrouw Beryl. Sully is redelijk tevreden totdat hij weer een prutserperiode krijgt, dan loopt alles fout en doet hij de meest stomme dingen. Het boek start met zo’n prutserperiode van Sully, dat is genieten want er gebeurt van alles en bij elke actie denk je: ‘Sully, waarom doe je dit nou, je weet dat het verkeerd afloopt’. Maar Sully doet het toch en het loopt altijd weer anders dan je denkt. Het leven in North Bath wordt bepaald door het Lot en alleen Sully trekt zich daar niet zoveel van aan, hij is Nobody’s Fool (Niemands gek). Sully gaat lekker zijn eigen gang, gedraagt zich egoïstisch, trekt zich van niemand iets aan. Maar toch… toch verschijnen er langzaam scheurtjes in zijn pantser. Zoon Peter en vooral kleinzoon Will zijn daarvoor verantwoordelijk. Sully blijkt ook aan andere mensen te kunnen denken en dat maakt hem een stuk aardiger. Niemands gek is een heerlijke dikke pil vol met aparte personen die door Russo kleurrijk beschreven worden.