Cora Carmack sluit haar serie af. Na Losing it en Faking it komen we in het laatste deel Kelsey Summers weer tegen, die we nog kennen als vriendin van Bliss en Cade. In een boek dat prima als standalone is te lezen zet Cora Carmack een personage neer dat, in tegenstelling tot de vorige boeken, eens níét weet wat haar doel is.

Kelsey Summers reist al een tijd door Europa. Met haar pappies creditcard backpackt ze op zoek naar avontuur – en zichzelf. Echt vinden doet ze dat niet, want ze zoekt vooral in clubs en bars. Kelsey drinkt veel en gaat naar bed met de jongens die ze aantrekkelijk genoeg vindt. Ze is nogal verwend en steunt op haar mooie looks, maar eigenlijk is ze vooral eenzaam en roekeloos bezig.

Verhit in een verschrikkelijk slechte zoenpartij spot ze dan hém, de knappe Jackson Hunt met zijn militaire uiterlijk. Als haar nieuwe tijdelijke vriendin Jenny haar laat zitten, komt Jackson haar in een trein naar Praag achterna. Ze besluiten een tijdje samen te blijven reizen. En hoewel de sexual tension al vanaf de eerste ontmoeting aanwezig is, bloeit ook daarnaast een ander soort intieme relatie op. Kelsey heeft namelijk een moeilijk verleden dat ze met zich meedraagt en voor anderen verbergt met haar feestende sexy masker, maar Jackson geeft het niet op om haar te leren kennen en samen op zoek te gaan naar wat avontuur echt is.

Europese treinreizen
Hun avonturen zorgen voor treinreizen naar verschillende plaatsen in Europa. Dat maakt Finding It een lekker reisboek, al komen de details wat langzaam op gang. Op de eerste locaties zien we vooral de clubs, die je zo’n beetje overal hebt; daarvoor missen de bijzondere details om te laten zien waarom die plek nou de achtergrond moet zijn voor Kelseys verhaal. Pas in Italië horen we de verhalen over Romeinse amfitheaters waardoor je zelf op reis wilt gaan.

Iets wat daarentegen zeker niet langzaam op gang kwam, was de aantrekkingskracht tussen Kelsey en een zekere bijrol. Bij binnenkomst met de post prijkt er een grote sticker met “feelgood roman” op het boek Finding It, maar het is nog duidelijker dan het vorige deel een New Adult. Ik geef niet teveel spoilers weg, maar na de vele herhalingen over zoete zachte aantrekkelijke lippen – al haakte ik bij een bepaalde zoenscène van net iets meer dan twee hoofdstukken uiteindelijk helaas af – zie je wel aankomen wat er gaat gebeuren.

Een beetje voorspelbaar dus, maar daarom niet minder interessant. Rondom Jackson Hunt hangt namelijk een vlaag van mysterie: heeft hij iets te verbergen en zo ja, wat? De onthulling is niet een enorm verrassende, maar past wel binnen het verhaal. Zo vinden we uiteindelijk de antwoorden op de vragen die we hebben en hopen we ondertussen dat Kelsey haar geluk vindt en Jackson zijn thuis.

Meer diepgang; bijna compleet
Het geheel van die Europese reis naar avontuur wordt beschreven met een vlotte, niet al te moeilijke schrijfstijl. Carmacks boeken lezen zoals altijd lekker weg en de schrijfster lijkt wel van humor te houden, want ook in dit boek keert die humor weer terug. Uiteindelijk wordt het verhaal wel wat donkerder en krijgt daardoor meer diepgang dan de voorgaande boeken.

Het maakt Finding It het beste deel van de serie en daarmee heeft het boek het bijna. De lichte voorspelbaarheid maakt niet uit, maar wel de uitwerking van de geheimen die Kelsey en Jackson met zich mee dragen. Het maakt ze bijzondere personages, maar er wordt net niet genoeg op ingegaan om het ook een bijzondere uitwerking te maken. Omdat we vanuit Kelseys perspectief lezen blijven de meelevende gevoelens voor Jackson uit. Haar zien we groeien en we leven mee met haar gebroken kant, maar hij spreekt net niet genoeg aan om meer dan heel aantrekkelijk met een rauw randje te zijn.

Maar er is goed nieuws! Via Goodreads is namelijk te lezen dat Cora Carmack een novelle heeft geschreven vanuit Jacksons oogpunt. De novelle heet Seeking Her en is nog niet in het Nederlands vertaald, maar ik hoop enorm dat die vertaling wel komt. Finding It is namelijk lekker geschreven, heeft de bekende humor en tevens meer diepgang dan de vorige delen en is daarmee het beste boek van de drie. Maar als we net iets meer in Hunts gedachten en verleden kunnen kruipen, denk ik dat Kelseys verhaal pas echt compleet is.