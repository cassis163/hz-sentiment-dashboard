“Moord in Zuid-Afrika” is een verslag van het leven van Arine Prins, haar man Peet en kinderen Beer en Sterre in Zuid-Afrika. In 1999 vertrekken zij naar Barberton, waar zij een boerderij kopen. Zij genieten volop van de prachtige natuur en het heerlijke klimaat.
Dat niet alles koek en ei is, ziet zij in als haar dochter misbruikt wordt door een buurman. Hij had zo zijn eigen redenen om haar mee te nemen in zijn vliegtuigje om haar te leren vliegen. En dan belandt Beer in de gevangenis, omdat hij illegaal gewerkt heeft.
De bed & breakfast en de opbrengst van de boerderij leveren niet voldoende op om goed van rond te komen en Peet en Beer vertrekken naar het buitenland om daar geld te verdienen.
Als zij na 18 jaar besluiten te vertrekken en de boerderij te verkopen, ontdekken zij dat dat niet zo gemakkelijk is. Zal de boerderij genoeg opbrengen om naar Ibiza te gaan en daar een nieuw leven op te bouwen?
In de nacht van 7 op 8 april 2017 zijn Beer en Sterre niet thuis. Peet is moe thuisgekomen en vroeg naar bed gegaan. Arine zit samen met een vriend, William, in de tuin als zij overvallen worden door vijf mannen. Arine wordt vastgebonden en gesommeerd te vertellen waar hun kluis is. Peet wordt urenlang gemarteld en uiteindelijk sterft hij aan zijn verwondingen.
Arine ziet in flashbacks haar leven van de afgelopen jaren voor zich.
Het politieonderzoek stelt niet zo veel voor en met heel veel hulp kan Arine met haar kinderen en het lichaam van Peet naar Nederland terugkeren.
In 2017 kregen de overval en moord veel aandacht van politiek en media.

Ondanks het gruwelijke en aangrijpende verhaal dat in het boek beschreven wordt, leest het boek vlot. De beschrijving van de natuur van Zuid-Afrika is heel beeldend en herkenbaar.
Helaas was ik wat verbaasd over een zekere mate van naïviteit van de kant van Arine, die regelmatig in het boek naar voren komt.

Het boek is geschreven door Hugo Verkley, journalist en antropoloog, in nauwe samenwerking met Aline Prins en haar kinderen. Verkley schreef meerdere boeken over de levens van mensen, die bijzondere zaken hebben meegemaakt.