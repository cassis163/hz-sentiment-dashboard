Wauw, wat een ontzettend indrukwekkend boek. Het is geen "leuk" boek, maar wel een verhaal dat me echt geraakt heeft. Verschrikkelijk dat dit echt gebeurd is en dat iemand zoiets heeft moeten meemaken. Al helemaal als je je bedenkt dat dit slechts één van de vele verhalen is...
Als lezer weet je dat Solomon het gelukkig heeft kunnen navertellen, maar dat hij gered zou worden, wist hij die 12 jaar in gevangenschap niet. Ook geeft hij met zijn verhaal een stem aan zo veel anderen die hun verhaal nooit hebben kunnen vertellen.

In het voorwoord stelt Steve McQueen dat dit boek net zo belangrijk is als het dagboek van Anne Frank. Daar kan ik me wel in vinden. Hoewel het een heel ander verhaal is, blijkt ook uit dit boek welk gevaar er schuilt in het als minderwaardig beschouwen van andere mensen. Ik vind het onvoorstelbaar, maar blijkbaar kunnen zulke dingen gebeuren als mensen niet meer als mensen gezien worden... Het is ongelooflijk dat mensen een ander zo kunnen behandelen en dat een systeem zo fout kan zijn. Juist daarom zijn zulke boeken zo belangrijk: om te onthouden dat we er allemaal voor moeten zorgen dat iedereen weet dat er niet zoiets bestaat als "mindere mensen".

~~~~~~~~~~~
Ik heb dit boek als dwarsligger gelezen. Helaas staat die versie niet op Hebban.nl