De Vloek is een autobiografische roman van de Amerikaanse misdaadschrijver James Ellroy. Als James Ellroy 10 jaar is scheiden zijn ouders. Hij moet kiezen of hij bij zijn vader of moeder gaat wonen. Hij kiest voor zijn vader. Als zijn moeder (Jean Hilliker) haar teleurstelling op emotionele wijze laat blijken, wenst Ellroy zijn moeder dood. Drie maanden later is ze werkelijk dood: vermoord. Waarschijnlijk was het een crime passionel; de dader wordt nooit gevonden. Ellroy sleept de schuld van deze dood met zich mee; hij riep immers een vloek over zijn moeder uit. Dit schuldgevoel blijft hem zijn hele leven volgen. Zowel in het werkelijke leven als in zijn levendige fantasieen gaat hij op zoek naar 'Haar', de gelijkenis van zijn moeder. Telkens als hij denkt Haar gevonden te hebben, glipt Ze weer uit zijn handen. Hij beleeft gelukkige momenten met vrouwen en trouwt drie keer. Het boek eindigt middenin zijn derde huwelijk. Het boek is een queeste, een zoektocht naar zijn moeder. Ellroy is bezeten van vrouwen. Hij begluurt ze van jongsaf aan, fantaseert over hen, vrijt met hen en schrijft over hen. Op heel open wijze en in zijn typische, hijgerige schrijfstijl geeft hij zich bloot aan de lezer. De lezer leert hem kennen als een vrouwenmaniak, een workaholic, een kluizenaar, een succesvol schrijver en een kwetsbaar persoon. Zelfs de diepe dalen in zijn leven, waarin hij paniekaanvallen heeft en zelfmoordpogingen doet, laat hij zien. Het geeft heel goed de achtergrond weer waartegen hij zijn misdaadboeken heeft geschreven. En als je deze boeken nog niet kent, wil je ze heel graag lezen!