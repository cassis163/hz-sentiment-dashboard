De eerste gedachte, die ik had bij het lezen van Falco en de gestolen Stymha’s en dat is zeker niet negatief bedoeld; een Lord of the Rings light versie. De overeenkomst zit hem in de heldhaftige reis gemaakt door jongeren van een volk uit een lagere sociale klasse. Een reis, waardoor de hoofdpersonen leren wie ze zijn en tot welke grootse daden ze in staat zijn. Waar Frodo De Ring moet wegbrengen naar Mount Doom, brengt Falco de Stympha’s (soort vogels) terug naar zijn volk.
Maar waar Tolkien zich (soms hopeloos) verliest in alle details van zijn hoofdpersonen en zijn reisgezelschap een voettocht laat maken, resulterend in een boek zo dik als een telefoongids, daar houdt Nienke Pool het beperkt tot een aantal beeldend beschreven hoofdlijnen, waardoor ze haar lezers de creatieve ruimte geeft zelf een beeld te vormen en hebben haar reizende jongeren de beschikking over snelle manieren van zich verplaatsen. Hierdoor heeft het verhaal een hoog tempo en is het boek van een handzaam formaat. Voor de huidige generatie jongeren met zoveel andere bezigheden, een absolute pré.
Begrijp me niet verkeerd; Lord of the Rings is een klassieker en dat niveau haalt Falco lang niet. Dat zit hem vooral in het eind, dat slordig en een beetje afgeraffeld is. Maar Nienke Pool is zeker een veelbelovend fantasy schrijfster en goed op weg!