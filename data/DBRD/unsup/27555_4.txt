Arun Gandhi is de kleinzoon van Mahatma Gandhi. Op 12 jarige leeftijd gaat hij wonen bij zijn grootvader. Twee jaar lang is hij bij hem in de Ashram in het hart van India. Bapuji zoals Arun zijn grootvader noemt leert hem spinnen en tijdens het spinnen ontspint zich vaak ook een levensles.

Elf levenslessen komen in even zoveel hoofdstukken aan de orde. In een prettig leesbare stijl beschreven. Dit maakt dat het soms wat simpel lijkt en je wat diepgang mist. Aan de andere kant is dat ook de kracht van dit boek. Het maakt het boek toegankelijk voor een groot publiek. Voorbeelden en lessen die je aan het denken zetten. Hoe bevooroordeeld ben ik zelf. Hoe ga ik om met verspilling van voedsel? Hoe kijk ik naar het geweld in de wereld en vooral ook: kun je vergeven? Gandhi zegt: " gebruik je woede op een intelligente manier " .

Het boek wordt beschreven vanuit het oogpunt van Arun en hoe hij de levenslessen van zijn grootvader heeft voortgezet nadat zijn Bapuji vermoord werd. Tevens krijg je hierdoor een mooi beeld en een goede inkijk in hoe Gandhi leefde.

Een heel mooie start voor wie zich meer wil verdiepen in het leven van Gandhi die hoewel hij als een van de groten der aarde wordt gezien, zichzelf niet zo zag en vooral één wilde zijn met iedereen om hem heen. Kijkend naar de overeenkomsten en niet naar de verschillen.

Arun heeft zich sinds de dood van zijn grootvader ingezet om zijn boodschap van vergeving, hoop en geweldloosheid te verspreiden. Een belangrijke uitspraak van Gandhi die hij zich vaak voor ogen hield was: ' Als de hele wereld uitgaat van de " oog om oog " - filosofie , worden alle mensen blind. '