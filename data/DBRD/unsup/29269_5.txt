Fitz loopt zwaar achter de feiten aan. Was er het eerste deel van deze laatste trilogie nog sprake van achterstallig onderhoud van het Woeste Woud en verwaarlozing van Bij, in dit deel blijkt Fitz ook nog sleets geworden te zijn in zijn oude beroep als moordenaar. Hij rouwt over Mollie, weet zich geen raad met de opvoeding van Bij, maakt inschattingsfouten en is minder waakzaam en verantwoordelijk geworden dan ooit.

In dit deel wordt FitzChevalric door de ontmoeting met de nar tegen wil en dank het avontuur ingezogen. De nar is er beroerd aan toe en wordt in het geheim verpleegd in Hertenhorst. Hij is bijna doodgemarteld door de Dienaren van de Witten en Fitz blijft een poos in Hertenhorst om te pogen door middel van het Vermogen de nar van de dood te redden. Hij laat Bij achter onder de ongeïnteresseerde zorg en toezicht van Lant en Schijn. Fitz is onbewust van het feit wat de Dienaren van de Witten aangericht hebben op Woeste Woud en van de ontvoering van Bij. Gaandeweg druppelt steeds meer rampspoed-nieuws bij hem binnen. De nar wil dat hij wraak neemt, maar Fitz heeft geleerd van het verleden en neemt de tijd om zich goed voor te bereiden. Dit doet hij niet van harte. Het liefst stort hij zich onmiddellijk en onbesuisd op de redding van zijn dochter. Echter, dit keer kan hij het zich niet permitteren om risico te nemen. Het leven van Bij staat op het spel.

Er gebeurt heel, héél veel in dit boek en toch verloopt de tijd in vergelijking traag. Robin Hobb zorgt ervoor dat je als lezer hetzelfde gevoel krijgt als Fitz. De tijd en de controle glipt hem uit de handen en hoe langer de reddingsactie uitgesteld wordt des te moeilijke wordt het om Bij en Schijn uit de armen van hun agressors te redden. Fitz rouwt, is wanhopig, voelt zich slap en machteloos en zowel de nar als Chade overvragen hem. Hij is overbelast en oververmoeid. Hij voelt zijn onvermogen en dat frustreert de lezer, want dankzij hem willen we achter de geheimen komen waarom er gebeurt wat er gebeurt. Langzaamaan worden er steeds meer geheimen onthuld tot aan het laatste hoofdstuk aan toe waar weer wonderbaarlijke en onverwachte gebeurtenissen plaatsvinden. Gelukkig heb ik met lezen gewacht tot het laatste deel uit was gekomen. Dus nu ga ik meteen verder met ‘Het lot van de moordenaar’.