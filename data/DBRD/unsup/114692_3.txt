Met een opvallende zwarte cover met het poppetje aan de galg valt The Chalk man zeker op in de boekhandel. En door de krijtmannetje op de zijkant van de kaft, waar zelfs de titel ontbreekt, word je in ieder geval nieuwsgierig gemaakt als je het boek in de boekenkast ziet staan. De intrigerende tekst op de achterkant van het boek maakt nieuwsgierig naar het verhaal. Het Engelstalige boek is ook in het Nederlands verkrijgbaar, onder de titel De krijtman.
Het boek is geschreven in de ik-vorm en verdeeld in 2 tijdsperiodes. Hoofdpersonage Ed vertelt afwisselend over zijn situatie in 2016 en zijn leven en ervaringen in 1986. Zijn jonge leven speelt zich af bij zijn ouders thuis en met zijn vriendengroep, terwijl Ed in 2016 in zijn ouderlijke huis woont, samen met een huurster, en werkzaam is als leerkracht Engels op de middelbare school. Ondanks dat zijn woonsituatie vrijwel niet veranderd is, is er wel degelijk een verandering merkbaar in het personage zelf. Waar de jonge Ed wat roekelozer is, wat onbesuisder overkomt en wat meer in een actiestand lijkt te staan, is de volwassen Ed vooral reflecterend, besluiteloos en afwachtend. De volwassen Ed roept ook iets meer irritatie door zijn afwachtende houding. Andere personages zijn vrienden Hoppo en Gav waar Ed nog steeds goed mee bevriend is, oude vrienden Nicky en Michael en zijn huurster Chloe. Vooral deze laatste brengt wel kleur in het verhaal met haar ongenuanceerde reacties.
Het plot van The Chalk man zit op zich goed in elkaar als je het hebt over de inhoud. Het heeft een sterke proloog waarmee je het verhaal ingezogen wordt. Toch komen er onvoldoende links naar de proloog, waardoor het moment dat er uiteindelijk op teruggegrepen wordt bijna uit de lucht lijkt te komen vallen. De spanningsboog piekt weliswaar bij de proloog gelijk even maar door de besluiteloosheid van Ed voelt het verhaal langdradig aan en mist het de scherpheid om de lezer erbij te houden. Pas naarmate het verhaal tegen het einde loopt komt een en ander in een stroomversnelling terecht en is het boek lastig weg te leggen, echter mondt dit zo snel uit in een waterval dat het geheel wat afgeraffeld aanvoelt. The Chalk man heeft een prima plot, waar meer uit te halen was geweest als onder andere personages Chloe en Nicky wat meer de kans hadden gekregen om voor vuurwerk te zorgen.