Het is David Baldacci weer gelukt. Gezien het indrukwekkende aantal boeken dat deze Amerikaanse auteur al op zijn actief heeft staan, zou je verwachten dat er wat sleet begint op te treden, maar de fans kunnen gerust zijn: daar is helemaal niets van te merken. Even gemakkelijk laat Baldacci iedereen met een nieuwe en indrukwekkende hoofdpersoon kennismaken. Die is zo uitzonderlijk dat hij daar weer een succesvolle serie mee kan opstarten. Zijn naam? John Puller, lid van het militaire rechercheteam ACID.
Howard Reed gaat zijn laatste poststuk van die dag afleveren, een pakketje waar de ontvanger voor moet tekenen. Wanneer hij bij kolonel Matthew Reynolds arriveert, vindt hij zijn vermoorde en verminkte lichaam in gezelschap van de stoffelijke resten van zijn vrouw en twee kinderen. Omdat Reynolds militair is, wordt John Puller naar het dorpje Drake in West Virginia gestuurd om deze onsmakelijke moorden op te lossen. Assistentie is uit den boze, en Puller vertrekt in zijn eentje naar dit arme mijnwerkersdorpje. Daar maakt hij kennis met Samantha Cole, de brigadier van het plaatselijke politiekorps. Wanneer er nog twee vermoorde lichamen worden gevonden, zit er voor Puller niets anders op dan zich in deze zaak als een pitbull vast te bijten. In korte tijd zes doden in een nietszeggend dorpje zegt hem meer dan genoeg. Hij kan hierbij rekenen op Samantha Cole, die hem ondersteunt en introduceert bij de plaatselijke bevolking.
Bij de kennismaking met John Puller denk je aanvankelijk aan een evenbeeld van Jack Reacher, het succesvolle hoofdpersonage van Lee Child. Al snel leer je hem beter kennen, en dan blijkt dat Puller toch een iets bredere visie heeft. En waarachtig, er is niet veel nodig om fan van hem te worden. Tijdens de buitengewoon interessante rol die hij speelt bij het oplossen van de moordpartijen, blijkt het ook voor hem niet altijd zonder gevaar te zijn.
Baldacci heeft dit keer eens niet gekozen voor een belangrijke politieke invloed op het verhaal, maar heeft de misdaad en de bestrijding ervan primair gesteld. Zonder te kunnen voorspellen welke kant het opgaat, val je van de ene in de andere verrassing. Spanning, onverwachte wendingen, romantiek, sociale gevoelens, het zijn maar enkele van de facetten die in ruime mate aanwezig zijn. En allen zijn ze onderdeel van een subliem geconstrueerd verhaal dat letterlijk en figuurlijk naar een explosieve climax leidt, met op het einde een antwoord op de tientallen vragen die in de loop van het verhaal naar voren zijn gekomen. Met dank aan adjudant John Puller omdat hij op grootse wijze voor de antwoorden zorgt. En een tip voor Baldacci om zeker meer met dit karakter te doen!