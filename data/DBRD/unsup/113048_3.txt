In dit bundeltje staan vier korte verhalen van J. Sharpe (Joris van Leeuwen) bij elkaar. Bovendien zijn er van drie van zijn boeken gedeelten opgenomen uit het begin, zodat de lezer vast kan voorproeven. Nu had ik De kettingen van Amarath, De ring van Andor en Het web van Senora al helemaal gelezen, dus die toegift had ik niet echt nodig. Toch was het leuk om weer even terug te zijn bij die boeken die ik een tijdje geleden al weer las. Alles kwam weer naar boven. Het zijn stuk voor stuk spannende verhalen die aan te raden zijn om (nog eens) te lezen.
Het meisje dat vlam kon vatten is qua opzet wel bekend, het verhaal wordt aan een kind verteld door haar moeder. Een mooi fantasyverhaal over tegenpolen, een meisje dat vlam kan vatten en een jongen die uit ijs bestaat, met een mooie wending aan het eind.
Koningin van het woud is een verhaal over een meisje dat veranderd is in iets anders en over de reactie van haar omgeving.
Nevel doet een beetje denken aan de boeken die J. Sharpe later schreef, omdat mensen daar ook ineens in een heel andere omgeving terechtkomen.
De vluchteling vond ik als vierde verhaal nog wel het meest verrassend om te lezen.
Aan de schrijfstijl is te merken dat J. Sharpe emoties goed kan verwoorden en spannende verhalen schrijft.
Persoonlijk spreekt het ene verhaal mij meer aan dan het andere, iets wat je al gauw hebt bij een bundel met korte verhalen. In elk geval nodigt het uit om de boeken ook te lezen.