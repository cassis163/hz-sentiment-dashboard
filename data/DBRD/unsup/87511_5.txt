terwijl nergens ook maar één cliché op de loer ligt.,Na afloop van een nachtelijke zwempartij wordt David Beck aangevallen en bewusteloos geslagen. Het laatste wat hij hoort is het gegil van zijn vrouw, die iets eerder dan hij het water is uitgegaan. Als hij later in het ziekenhuis weer bij kennis komt blijkt zijn vrouw te zijn vermoord en is de seriemoordenaar KillRoy opgepakt. Acht jaar later krijgt Beck echter totaal onverwachts een e-mail waaruit hij kan opmaken dat zijn vrouw Elizabeth mogelijk nog in leven is. Hij krijgt alleen wel de dringende waarschuwing mee dat hij hier met niemand over mag praten, aangezien hij anders geen nieuwe informatie meer krijgt.

Ondertussen heeft de FBI twee lijken ontdekt in hetzelfde gebied waar de vrouw van David Beck is vermoord. Uit het nieuwe onderzoek komen vreemde gegevens te voorschijn die er mogelijk op wijzen dat Elizabeth niet het slachtoffer van de inmiddels opgesloten seriemoordenaar kan zijn geweest. Deze heeft al een groot aantal moorden opgebiecht, maar nooit die op Elizabeth Beck. De FBI denkt dat David mogelijk zijn eigen vrouw heeft vermoord, met een hoge verzekeringspremie als belangrijkste motief. Als één van de bewijzen van hun eigen theorie beschikken ze over foto’s van zijn vrouw waaruit blijkt dat zij mishandeld is geweest. Beck ziet die foto’s echter voor het eerst en heeft geen idee wie ze heeft gemaakt en waarom hij nooit iets over deze mishandelingen heeft geweten. Als hij zelf op onderzoek gaat ontdekt hij plotseling nog veel meer zaken over zijn vrouw die hem zeer verbazen. In combinatie met de e-mails die blijven binnenkomen begint Beck ondertussen te geloven dat zijn vrouw inderdaad nog in leven is.

Niemand vertellen is het eerste boek van Harlan Coben dat ik heb gelezen en ik ben er echt razend enthousiast over. Van begin tot eind is dit een grandioos boek! De spanning is gewoon tastbaar en door de uiterst prettige schrijfstijl zit je bij iedere bladzijde die je leest op het puntje van je stoel. Het zit allemaal zo ontzettend goed in elkaar dat het voor mij praktisch onmogelijk was om het boek ook maar eventjes aan de kant te leggen. Echt grandioos, fantastisch, geweldig, onvoorstelbaar goed, adembenemend spannend. En ga zo nog maar even door met alle denkbare superlatieven. Harlan Coben is een gigant.

David Beck stapt regelrecht zijn eigen nachtmerrie binnen, maar krijgt gelukkig hulp van een drugsdealer en zijn bodyguard. Deze hulp heeft hij ook nodig om een aantal meedogenloze moordenaars van zich af te houden. De vraag is echter wat er nu allemaal precies aan de hand is en welke zaken uit het verleden hebben hier allemaal mee te maken. Op een gegeven moment lijkt het wel heel ingewikkeld te gaan worden, maar dan komen alle draden echter op het eind heel mooi bij elkaar. Alle personages in het boek zijn levensecht en zeer geloofwaardig, terwijl nergens ook maar één cliché op de loer ligt. Harlan Coben is mijn nieuwste held en is ga het iedereen vertellen!