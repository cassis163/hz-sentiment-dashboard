Ik zou alles, alles voor haar doen, altijd. Ze hoeft maar een kik te geven en ik ren voor haar. Het kan niet waar zijn dat ze zomaar zegt: ik ga bij je weg. Het mag niet. Alles zal ik uit de kast halen om dat te voorkomen. Alles.

Als je verwacht dat dit een thriller vol actie en geweld is dan kom je bedrogen uit. Misschien verwacht je deze steekwoorden bij haar andere boeken maar wat ze nu geschreven heeft is compleet anders maar verduveld goed geschreven. Het is een thriller met een hoge dosis onderhuidse spanning. Het boek kruipt onder je huid. Een cliché, ik weet het maar hoe beschrijf ik het anders?
Een boek dat vanuit het perspectief van de moordenaar is geschreven en het enige wat ik wilde was ingrijpen. Maar je zit nu eenmaal in die rijdende trein die alsmaar voortraast en uitstappen is geen optie.
De proloog begint met het verhaal van een man die in de gevangenis zit en hij heeft iets afschuwelijks gedaan. Het komt echt niet meer goed.

Een schijnwereld lijkt het, Anthonie en Romée van Baerle hebben het voor de buitenwereld zo goed voor elkaar. Een happy koppel, hij is directeur van een goedlopend reclamebureau en zij is een succesvolle yogadocente. Ze hebben een zoon en een meisjestweeling.
Geen wolkje aan de lucht lijkt het. Schijn bedriegt! Gaandeweg het verhaal merk je dat er barstjes verschijnen in het schijnbaar rimpelloze huwelijk. De zaak van Anthonie draait minder goed dan verwacht en Romée draagt een geheim met zich mee wat ze niet kan delen met haar man.
Ze lijken elkaar niet te kunnen bereiken en een scheiding lijkt de oplossing.

Met enorm veel inlevingsvermogen beschrijft Corine Hartman wat er in hun omgaat, ze deelt de gedachten en maakt je medespeler. Haar verhaal is gebaseerd op een waar gebeurd verhaal, dit heeft haar geïnspireerd tot het schrijven van deze thriller.

Tussen het hoofdverhaal door lopen enkele andere verhaallijnen, zeer goed uitgewerkt omdat deze mensen ook een rol in het verhaal spelen en misschien wel iets zeggen over hoe Anthonie is opgegroeid en hoe dit door speelt in zijn huidige leven. Vogels spelen een grote rol in het verhaal, Anthonie weet erg veel van vogels af en niet voor niets siert een vogel de cover.
Een thriller die je pakt en je voorlopig niet loslaat, realistisch met psychologische diepgang. Corine Hartman heeft erg goed werk afgeleverd. Dit vraag gewoon om meer van dit genre!