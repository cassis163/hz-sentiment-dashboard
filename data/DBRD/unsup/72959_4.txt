Penn Cage, de hoofdpersoon uit The Quiet Game  (in 1999 in Nederland verschenen onder de titel Het stille spel) is ook nu weer prominent aanwezig. Hij woont nog steeds in Natchez, waar ook dit boek zich afspeelt, en hij heeft nog steeds journaliste Caitlin Masters als vriendin. Caitlin is echter meestal ver van huis en de verhouding is dus niet altijd optimaal. Penn heeft een jeugdvriend, Drew Elliott, waarmee hij tegenwoordig samen in het bestuur van de plaatselijke middelbare school zit. Als een knappe zeventienjarige, Kate Townsend, vermoord wordt gevonden, is niet alleen het schoolbestuur maar de hele stad geschokt. En Penn nog het meest, als zijn vriend Drew hem in vertrouwen vertelt dat hij een verhouding had met Kate. Als deze verhouding aan het licht komt kan Drew dertig jaar gevangenisstraf krijgen wegens verkrachting van een minderjarige. Drew zweert echter dat Kate en hij van elkaar hielden en dat ze van plan waren om samen in Boston te gaan wonen. In eerste instantie wil Penn zijn oude vriend wel helpen, maar als de waarheid al snel naar buiten komt en Drew beschuldigd wordt van moord, kan Penn dit toch niet alleen aan en zoekt hij een advocaat van zwaar kaliber om zijn vriend te helpen. Zelf wordt Penn bij dit alles terzijde gestaan door de oppas van zijn dochter, Mia, die zelf ook maar net achttien isâ€¦

Dit boek mist de kracht en de originaliteit van een boek als Mortal Fear, maar desalniettemin heeft het plotwendingen genoeg om de lezer geboeid te houden. Hierbij helpt het natuurlijk ook dat Iles een zeer begenadigd auteur is, die al heeft bewezen met zijn geheel eigen stijl de lezer vast te kunnen houden. Hij weet in dit boek een beeld te schetsen van tieners zoals er tegenwoordig helaas maar al te veel zijn, en ik deel zijn ongerustheid over sommige van de dingen die heel jonge mensen tegenwoordig allemaal menen te moeten doen, vooral op het gebied van drugs en seks. Het is desondanks geen moraliserend of prekerig geheel geworden maar een gedegen spannend boek.