Noot vooraf:
Voor de gemiddelde lezer is de juistheid van de theorieën die Preston Estep in 'Het krassebreindieet' - ik schrijf het consequent aaneen, zoals het hoort - uitdraagt onmogelijk vast te stellen, zoals dat vaak ook met andere boeken in het dieetgenre het geval is. Recensenten zijn gewone mensen, geen voedingsdeskundigen. Vandaar ***, want inhoudelijk is het boek niet te beoordelen.

De Amerikaan Ph.D. Preston Estep is aan Harvard University gepromoveerd in de genetica. Hij heeft zich o.a. bekwaamd op het terrein van DNA en houdt zich actief bezig met gerontologie. Geen selfmade huis-tuin-en-keukengeleerde dus, maar een heuse wetenschapper. Gerontologen bestuderen het 'ouder worden', zowel in lichamelijk, maatschappelijk als in geestelijk opzicht. Estep is in het bijzonder geïnteresseerd in het geestelijke aspect, de 'mindspan', en hoe die zich verhoudt tot het lichamelijke aspect, de 'lifespan'.
Ter verduidelijking:
Lifespan = de verwachte levensduur, een maat voor hoelang we leven, maar hoe bevredigend dat leven is, hangt af van hoe goed je geest werkt in die periode.
Mindspan = het geestelijke element van het ouder worden: hoe lang de geest leeft plus de totale kwaliteit van de prestaties ervan.

Dit is nog maar het in eenvoudige bewoordingen 'vertaalde' begin van het boek. De pagina's die volgen staan vol met ingewikkelde terminologie, medische benamingen en dictaten. [Ik noem het dictaten en geen theorieën, want Estep legt op, laat geen ruimte voor vrijblijvendheid.] Estep heeft de wijsheid in pacht en komt weinig sympathiek over. Je zou hier en daar wat humor verwachten, dat zou de tekst aanmerkelijk verluchtigen, maar 'Het krassebreindieet' bevat uitsluitend droge stof. Stof tot omdenken.

Interessant en intrigerend is 'Het krassebreindieet' zeker. Veel zaken die aan de orde komen spreken vanzelf, zoals het feit dat bewegen gezond is en overdadig eten slecht. Leerzaam en geloofwaardig is, dat een mens in de tweede helft van zijn leven andere voedingsmiddelen tot zich moet nemen dan in de eerste helft. Estep heeft het in dit boek over die tweede helft. Een opmerkelijke les van Estep is zijn bewering dat ijzer niet gezond is voor ouderen; een teveel aan ijzer zou alzheimer en kanker in de hand werken. Geen spinazie meer, geen rood vlees, noem maar op. Wat eerst de gezondheid bevorderde, pakt nu averechts uit. En andersom: witbrood en witte rijst mag, koolhydraten en alcohol ook.
Zo zijn er volgens Estep meerdere aandachtspunten, alle voorzien van een uitvoerige toelichting. Het voert te ver om deze hier op te sommen.

De ondertitel van 'Het krassebreindieet' luidt: "Verklein de kans op alzheimer, beperk geheugenverlies en houd je brein langer gezond." Tja, wie wil dat niet? Wees gewaarschuwd, het is nogal een opgave om het boek door te worstelen, althans als je wilt begrijpen wat er staat in plaats van het puur technisch te lezen. En wanneer je het gelezen hebt, moet de opgedane kennis nog landen.
Esteps dieet is hoofdzakelijk gebaseerd op eetpatronen in gebieden op de wereld waar mensen gezonder oud worden dan elders. Dat staaft hij met statistische gegevens en voorbeelden.
Vanaf pagina 191 wordt 'Het krassebreindieet' toegankelijker, want praktischer: voorraadkast, recepten, spiekbriefjes, lijstjes met wat je wel en niet moet eten.
De bijna honderd pagina's recepten mogen er zijn, ook voor 'Estep-ongelovigen'. Of het voor de mindspan voldoende is af en toe een van de beschreven gerechten te bereiden, valt sterk te betwijfelen. De meeste diëten leveren uitsluitend resultaat op als je ze nauwgezet naleeft, dat zal met 'Het krassebreindieet' niet anders zijn. Even proberen werkt ook nooit, volhouden is altijd het devies. Alvorens met Esteps dieet te starten, lijkt het verstandig op zoek te gaan naar vergelijkbare of juist tegenstrijdige theorieën van andere deskundigen. Want waarom zou Estep het beter weten dan al die andere voedingsgoeroes die het ook allemaal het beste weten?

Een must read voor voedingsfanaten. Op enkele punten een eye-opener. Geen dieet waar Jan en alleman mee uit de voeten kan. Belangrijk is om weloverwogen te kiezen voor Esteps dieet, áls je erin gelooft. Omdenken gaat niet van de ene dag op de andere, het is een proces.