Greg Iles overtuigde begin 2006 al ruimschoots met de thriller Opstanding. Zijn nieuwste boek, Profiel in bloed is zo mogelijk nog beter.
Hoofdrolspeelster in het verhaal is Cat Ferry, forensisch expert voor de politie in New Orleans. Als zij een plaats delict betreedt, krijgt ze een angstaanval en valt flauw. Om even tot zichzelf te komen, reist ze af naar haar familie in Natchez. Ze strijkt neer in het huis waarin ze is opgegroeid. Van uitrusten blijkt echter weinig te komen. Cat realiseert zich dat het teruggaan naar haar roots haar leven alleen nog maar verder compliceert. Het ene na het andere spook uit haar verleden duikt op en één ding wordt haar overduidelijk: vluchten kan niet meer. Ze moet de demonen te lijf gaan met alles wat ze in zich heeft om te overleven.
Iles legt in Profiel in bloed een familiegeschiedenis bloot die zo ranzig is dat hij het daglicht niet kan verdragen. De getraumatiseerde, aan alcohol verslaafde, manisch depressieve hoofdpersoon Cat Ferry is degene die alle verknipte stukjes van de puzzel op zijn plek moet zien te krijgen. Een vrijwel onmogelijke opgave. Cat gaat echter moedig aan de slag en weet steeds meer zwarte vlekken in haar geheugen op te vullen met verdrongen herinneringen die te gruwelijk zijn om onder ogen te zien. Wie heeft haar vader vermoord toen ze nog een klein meisje was? Van wie zijn de bloederige voetstappen in de slaapkamer van haar ouderlijk huis? Waarom is haar tante zo depressief?
Iles weet de persoon van Cat Ferry met veel gevoel voor psychologie neer te zetten. In de ik-persoon leidt Cat de lezer moeiteloos en geloofwaardig door het explosieve verhaal. Dit boek overtreft elk verhaal over verdrongen herinneringen, kindermisbruik, verknipte familiegeschiedenis en het recht in eigen hand nemen. Het is een briljante mix tussen een psychologische thriller op het niveau van de betere Nicci French, het gevoel voor neerzetten van hoofdpersonen van Karin Slaughter en het lugubere van Mo Hayder. Iles verslapt werkelijk nergens. In Profiel in bloed is hij zichzelf ontstegen.