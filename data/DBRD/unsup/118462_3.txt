De meeste kookboeken hebben één auteur, sommige twee of drie, maar daar blijft het over het algemeen bij. Vaak zijn de auteurs zussen, vriendinnen of een stel. Natuurlijk samen koken kent maar liefst 17 auteurs die elkaar nog niet kenden toen ze aan het kookboek begonnen. Ze hebben elkaar ontmoet via de Facebookgroep van voedingstherapeut en (kook)boekenauteur Irene Lelieveld, die het initiatief nam tot Natuurlijk samen koken. Iedere auteur, inclusief Irene Lelieveld, nam een hoofdstuk voor zijn of haar rekening. Het eerste hoofdstuk werd na het afhaken van de oorspronkelijke auteur gezamenlijk geschreven.  

Iedere auteur schreef vanuit de eigen expertise een hoofdstuk. Dit zou een rommelig geheel kunnen opleveren, maar dat is niet het geval. Er is een duidelijke rode draad zichtbaar is het boek. Alle recepten zijn gebaseerd op natuurvoeding. Voorin het boek staat vermeld dat in geen enkel recept gebruik wordt gemaakt van geraffineerde suikers, koemelk, e-nummers, fabrieksproducten, varkensvlees en tarwe.  

Het overgrote deel van de hoofdstukken is vanzelfsprekend en standaard in algemene kookboeken: lunch, soep, hoofdgerechten, gebak, ontbijt, etc. Een paar hoofdstukken vallen echter op, omdat die niet zo alledaags zijn: wildpluk & eetbare bloemen, rawfood en koken met essentiële oliën.  

De auteur van het hoofdstuk ‘Nagerechten’, heeft de complete opmaak van het boek gedaan. Het is niet te zien dit haar eerste keer was, want het boek ziet er prachtig uit. Mooie foto’s, een overzichtelijke indeling van de recepten, met bij vrijwel ieder recept handige tips & weetjes.  

De recepten zijn goed te maken. Onervaren koks zullen goed uit de voeten kunnen met deze recepten. Voor de ervaren koks is er voldoende uitdaging en inspiratie. Wellicht dat sommige ingrediënten lastig verkrijgbaar zullen zijn. Waarschijnlijk zijn ingrediënten zoals yaconpoeder, matchapoeder, amandelextract, macapoeder en Keltisch zeezout niet te koop bij de gemiddelde supermarkt, reformzaak of biologische winkel, maar zullen deze via internet moeten worden besteld.  

Het boek bevat twee opvallende culinaire fouten: er wordt gesproken over merengue in plaats van meringue, op een plek staat zelfs merenge. De merengue is een dans uit de Dominicaanse republiek en de meringue is het schuimgebak dat wordt bedoeld. Vanillemerg schraap je uit vanillepeulen, niet uit vanillebonen. Vanillebonen is een Anglicisme want in het Engels zijn het vanilla beans.  

Daarnaast zijn er wat meer punten die erop wijzen dat het boek een ronde culinaire eindredactie te weinig heeft gehad. Voorin staat nadrukkelijk dat er geen fabrieksproducten worden gebruikt, toch zijn er recepten die uitgaan van bouillonblokjes, nasikruidenmix en gehaktkruidenmix. Ook is er een vreemd recept voor pompoenmuffins. Aan het beslag wordt gist toegevoegd, maar daarna worden de muffins, zonder dat ze de tijd hebben gehad om te rijzen, in de oven gebakken. Waarschijnlijk is het de bedoeling om bakpoeder toe te voegen in plaats van gist. Als dit gedaan wordt, levert het namelijk zeer smakelijke pompoenmuffins op die het goed doen, bij zowel de lunch als het avondeten. Het weetje vermeldt dat de pompoenmuffins als vleesvervanger kunnen worden gegeten. Dat valt te betwijfelen, want ze bevatten nauwelijks eiwitten.  

In het hoofdstuk ‘Ontbijt’ is tweemaal vrijwel dezelfde tekst over de goede eigenschappen van havermout te vinden.   Vraag bij deze kritiekpunten is of dit afdoet aan de kwaliteit van de het boek in zijn geheel. Nee, is het antwoord, want de kritische kok die hier doorheen kijkt kan zich laten verrassen door recepten zoals ‘Meidoornflensjes’, ‘De vergeten-groentesoep’ en ‘Kastanjekoek’. En bewondering hebben voor dit bijzondere concept.  

Het volgende boek is al in de maak: een kookboek met recepten van over de hele wereld. Iedere auteur maakt deze keer een hoofdstuk over een bepaalde wereldkeuken. Hopelijk weer net zo mooi uitgevoerd en voorzien van bijzondere, smakelijke recepten.  

Pompoenmuffins

Ingrediënten voor 4-6 personen
700 g pompoen, eventueel geschild en in blokjes
1 ui, in stukjes gesneden
1 teentje knoflook, gesneden
2 dr basilicumolie
3 grote of 4 kleine eieren
200g speltmeel of rijstmeel
2 dr venkelolie
½ zakje gist (opmerking Natascha: gebruik 1 theelepel bakpoeder)
100 g zachte biologische boter
Himalayazout

Bereiding
Kook de pompoen in water. Bak de ui samen met de knoflook en 2 druppels basilicumolie. Doe de pompoen erbij en bak even mee tot de pompoenblokjes wat zacht zijn geworden. Ze de hittebron uit en maak van de bestanddelen een mousse met de staafmixer.

Doe dan meel, gist, biologische boter, 2 druppels venkelolie, Himalayazout en de eieren erbij en meng het goed.

Gebruik grote muffincups als ze gegeten worden bij het avondeten en kleintjes wanneer de muffins als tussendoortje worden gegeten. Zet ze in de voorverwarmde oven op 180 °C en bak ze af in 25-40 minuten. Vergeet niet af en toe even te prikken of ze gaar zijn, want elke oven is anders. Kleine muffins kunnen wat korter in de oven.