Buiten gebeurt het is ingedeeld in de vier seizoenen. Vanaf het hoofdstuk lente ga je via de zomer naar de herfst en tot slot naar de winter.

Onder het kopje “Buiten gebeurt het” wordt telkens ofwel een dier ofwel een natuurverschijnsel uitgelicht wat opvallend is voor dit seizoen. Hierover wordt zo enthousiast verteld door Arjan dat je zin hebt dit allemaal zelf buiten te gaan beleven en ervaren.

Het boek geeft heel duidelijk aan dat de natuur in Nederland continue aan het veranderen is en daarom nooit stil staat en allesbehalve saai is. Arjan geeft een paar mooie voorbeelden van exotische dieren die het goed doen in Nederland. Denk hierbij bijvoorbeeld aan het Aziatisch lieveheersbeestje of de Amerikaanse rivierkreeft.

Er staan leuke proefjes en doe-het-zelf tips in het boek welke ook leuk zijn om samen met kinderen te doen. Een mooi voorbeeld daarvan is berkenteer maken. Dat gaat via een destillatieproces dat al in de oertijd werd gebruikt.

Arjan geeft heel veel tips en tricks en af en toe is er een link naar een filmpje op internet waardoor het boek ook nog eens interactief wordt. Dat geeft het boek een extra dimensie.

Het is een leerzaam boek geschikt voor kinderen vanaf de bovenbouw maar zeker ook voor volwassenen. Buiten gebeurt het zit vol met onverwachte, gekke, leuke en verbazingwekkende stukjes die je zeker bij zullen blijven en je leren om met andere ogen naar de natuur te kijken.

Dit boek zul je telkens weer even oppakken om een stukje te lezen of te herlezen. Een soort naslagwerk maar dan wel een heel praktisch en inspirerend exemplaar.

Bovendien is het boek prachtig vormgegeven en staat boordevol leuke foto’s en plaatjes. Een aanrader voor iedereen die meer wil weten en leren van de natuur.