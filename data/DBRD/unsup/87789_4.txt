Joehoe! Ik wil een koe is het vrolijke debuut van Angelique van Dam, de schrijfster met een ongewoon grote voorliefde voor koeien. Al heel lang liep ze met het idee voor een koeien-kinderboek rond en kon haar geluk niet op toen ze uitgeverij Moon aanstak met haar gekkekoeienhobby. Samen sloegen ze de handen ineen met Joehoe! als resultaat. Nu maar hopen dat er wat te loeien valt.  

Laura wil geen hond of hamster maar zij wil een koe. Niet in de wei, maar gewoon bij haar thuis op het balkon. Als huisdier! Sinds haar oma, die op een boerderij woonde, is overleden wil Laura graag een koe. En daar is ze niet vanaf te brengen. Ze zet de koe bij iedere gelegenheid bovenaan haar verlanglijstje, maar helaas krijgt ze steeds het tweede wat op haar lijstje staat. Nu had ze voor haar negende verjaardag (heel slim) de koe op nummer twee gezet, maar nog steeds kreeg ze geen koe. Laura kon wel janken. Volgens Laura kan het best, een koe als huisdier. Haar ouders vinden niet dat een koe op het balkon van hun flat past; dus er komt geen koe.  

Laura droomt ’s nachts van Marie, de koe van oma. Samen gaan ze shoppen en maken ze plezier. Als ze wakker wordt is er geen koe en dan vindt Laura haar leven best wel heel erg saai. Omdat de boerderij van oma nog steeds niet is verkocht, verhuist het gezin in de zomervakantie naar het platteland om daar te gaan wonen. Laura is helemaal opgewonden, want bij een boerderij hoort een koe. Toch? Helaas blijven haar ouders bij het standpunt dat een koe geen huisdier is. Legt Laura zich hierbij neer of geldt hier het spreekwoord: waar boerderij is, loeit een koe?  

Joehoe! Ik wil een koe is een feelgood-verhaal. Laura is een leuke meid die allerlei plannetjes verzint om een koe te krijgen. Als lezer hoop je dat het haar gaat lukken. Zelfs een koe op het balkon lijkt ineens een heel goed plan. Laura is een herkenbaar meisje, gewoon een leuk kind met veel fantasie dat je het beste toewenst en als zij graag een koe wil, dan wens je die haar als lezer toe. Een koe op het balkon, dat wil toch ieder kind! Elk hoofdstuk is een feestje, waarbij je ongemerkt veel over koeien leert.  

Vaak staan er in kinderboeken best wel leuke illustraties; zo niet in dit boek. Joehoe! is geïllustreerd door de meester van de fijne lijn, die sfeer als geen ander kan stoppen in een ogenschijnlijk simpele tekening. Dit is meer dan leuk. Veel meer. Kees de Boer brengt dit vrolijke verhaal naar een hoger plan. Door zijn tekeningen is het simpelweg af, meesterlijk vrolijk en bovenal geloofwaardig. Vult u maar in. Kijk het boek nog eens door als je het gelezen hebt: de tekeningen vertellen het hele verhaal en geven perfect de sfeer weer. Dat is kunst met een grote I van illustratie.  

Joehoe is best een dikke pil voor een kind van negen. Dit zijn de eerste leeskilometers voor een lezer die nog niet helemaal AVI-uit is. Door de korte hoofdstukken, de vlotte schrijfstijl en de geweldige tekeningen is dat zeer goed te doen. Het onderwerp is vrolijk, het meisje herkenbaar en het avontuur spannend. Alle ingrediënten voor een goed boek zijn aanwezig waardoor je vergeet dat dit een debuut is. Nu maar hopen dat de schrijfster nog meer leuke hobby’s heeft. Kortom: een loeigoed debuut.