Hongersnood in België

Door de grote ramp zijn veel mensen, dieren, bomen en planten van de aarde weggevaagd. Heel België ligt in puin. Door het gebrek aan zonlicht en water willen er geen gewassen meer groeien en nu de voorraden beginnen te slinken krijgt het volk honger. Wanneer de gezondheid van de Belgen verslechtert, neemt de dorpsraad een besluit. Ze sturen de jongen Wolf met zijn vliegtuig de wijde wereld in. Hij moet op zoek gaan naar eten én oplossingen voor de voedselschaarste. Elk hoofdstuk bezoekt Wolf een ander land en overal waar hij komt stuit hij op problemen. Steeds opnieuw ontmoet hij mensen die op zijn komst lijken te hebben gewacht en die zijn hulp hard nodig hebben. Wanneer hij de problemen van zijn nieuwe vrienden opgelost heeft, wordt hij beloond met producten waar het desbetreffende land een overvloed aan heeft. Zaken waar de Belgen juist naar zitten te smachten, zoals vers water, vruchten en vlees.

Vol vette calciumkaas
Omdat ik niet teveel van het verhaal wil verklappen, vertel ik hier alleen wat Wolf in Nederland beleeft. Wanneer de Belgen last krijgen van broze botten wordt Wolf op pad gestuurd om calcium te vinden. In betere tijden stond Nederland immers bekend om zijn koeien, gezonde melk en kaas. Wanneer Wolf landt ontmoet hij de tweeling Gijsbert en Leendert. Samen met hen gaat Wolf naar Amsterdam om daar een groep mensen (waaronder de ouders van de tweeling) te bevrijden die slavenarbeid moet verrichten in een stukje niemandsland. Wanneer alle gevangenen zijn bevrijd, wordt Wolf rijkelijk beloond met een vliegtuig vol kaas.

Elke twee dagen een hoofdstuk
Laat je als lezer niet afschrikken door de dikte van het boek. Het is met zijn 336 bladzijde best een dikkerd, maar je vliegt net als Wolf zo door het verhaal heen. Het boek sluit goed aan bij de leesbevorderingscampagne ‘Lees 15 minuten per dag’ http://www.lees15minutenperdag.nl/. Het boek bevat 12 hoofdstukken van zo’n 30 bladzijden. Wanneer je die rustig leest ben je er per hoofdstuk twee kwartiertjes zoet mee. Omdat Wolf in elk hoofdstuk een ander land bezoekt, beleef je zo elke twee dagen een nieuw avontuur!

Leuk én leerzaam
Het boek is niet alleen spannend, maar ook nog eens leerzaam. Al lezend leer je verschillende landen kennen. Hoe ziet het land eruit? Wie wonen er? Waar is het land bekend om? Het is leuk om hierbij net als Wolf een atlas te raadplegen. Verder word je al lezend bewust gemaakt van het feit dat wij goed moeten zorgen voor onszelf en voor ieder ander mens en dier op deze aarde.

Kinderjury 2015
Van 4 maart tot en met 13 mei mogen alle kinderen van 6 tot en met 12 jaar weer stemmen voor de Nederlandse Kinderjury. Alle Nederlandstalige kinderboeken die in 2014 verschenen zijn tellen mee. Ook die met hier en daar een grappig Vlaams woordje, zoals Arendsjong. Dus (lezers van een jaar of 10-12) mocht dit boek bij jouw favorieten van het afgelopen jaar behoren stem dan hier http://www.kinderjury.nl/.