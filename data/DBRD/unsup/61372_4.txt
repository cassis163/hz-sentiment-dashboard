Een kleuterboek met best wel een pittig onderwerp: Kunst.

Het verhaal in het kort:

Sammie heeft op school een tekening gemaakt die de juf niet mooi vindt, ze vindt het geknoei. Maar mama en zijn vriendinnetje Nele vinden het wel mooi en noemen het kunst. De juf heeft gezegd dat Sammie om wat te leren maar naar het Van Gogh Museum moet gaan. Dat vindt mama een goed idee en gaat dan samen met Sammie en Nele naar het museum.
Daar bekijken ze allerlei schilderijen waarbij mama uitleg geeft. En gaan ze ook zelf nog met verf aan de slag in het kinderatelier, waar ze zich ook nog kunnen verkleden. En dan is daar ineens de juf en die vindt Sammie zijn schilderij van de aardappeleters een schitterend werk. Ze had haar bril niet op in de klas en had daarom zijn andere tekening niet goed gezien. En nu krijgt Sammie dan nog een tien .

Mijn reactie:

Kleuters en een museum , niet direct de eerste combinatie waar je aan denkt bij een uitje, laat staan bij een prentenboek. Toch is dit een leuk, leerzaam en sfeervol prentenboek. Het boek ziet er warm en gezellig uit. De illustraties van Dick Matena zijn paginabreed, er is veel op te zien en zijn warm van kleur. De tekst is op rijm geschreven door Nelleke De Boorder.Het leest lekker weg en het verhaal is niet te moeilijk geschreven. Ik moest wel even wennen dat er aan de kantlijn steeds staat wie de uitspraak doet. Lijkt wel een beetje op een toneelstuk :)

Sammie: Ma-am! Waar ben je ? Kom eens kijken. Vind je dit op een inktvis lijken?

Mama: Ja hoor, Sam. Ik vind het kunst, dus dat kan best.
Hoezo? Wat is er? Hebben ze je soms gepest?
Bij kunst mag je zelf weten wat je maakt en hoe je ‘t doet.
Al zijn er altijd mensen die ‘beter weten’ hoe het moet.”

Op een leuke en leerzame manier worden kleuters in aanraking gebracht met de schilderijen van Van Gogh. Hoe leuk is het om dan ook samen dit museum te bezoeken.

http://www.kluitman.nl/