Na zoveel goeds gehoord te hebben over deze serie, heb ik mij gewaagd aan dit eerste deel. Ik heb hier zeker geen spijt van gehad!

Riley neemt in het begin van het boek goed de tijd om de rode draad uiteen te zetten: het overlijden van Pa Salt en wat dit betekent voor zijn geadopteerde dochters: de zussen Maia, Ally, Star, Cece, Tiggy en Electra. Zij mogen nu hun afkomst achterhalen aan de hand van de hints die hij hen ieder heeft nagelaten. Maia is de eerste waarvan we de reis meemaken.

Maia's zoektocht brengt haar naar Rio de Janeiro, een plek die Riley zo mooi en kleurrijk heeft beschreven dat iemand als ik, die er nooit geweest is, alles zo voor zich kan zien. Hier komt zij in aanraking met het verhaal van Izabela en Laurent in de jaren 20 van de vorige eeuw. Hun liefdesverhaal speelt zich af in zowel Rio als Parijs en was z√≥ mooi dat ik maar bleef lezen. Ik heb niet snel dat ik emotioneel betrokken raak bij een verhaal in een boek, maar dit liet mij niet meer los.

Sinds ik het boek gelezen heb, ben ik overal bezig het aan te raden. Het heeft veel in mij losgemaakt en verdient een plekje tussen mijn favorieten!