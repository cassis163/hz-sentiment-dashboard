Ontdek Rotterdam door de ogen van een levenslustige jonge vrouw en leef met haar mee tijdens haar carrièrestap , haar verkenningstochten door Rotterdam en haar liefdesperikelen.

De 32-jarige hoofdpersoon begint haar verhaal zich moederziel alleen voelend in haar nieuwe appartement in hartje Rotterdam, klaar voor haar nieuwe leven. Om de stad en haar bewoners beter te leren kennen, hangt ze aan de lippen van haar oer-Rotterdamse buurvrouw en meldt ze zich aan op Hyves. Daar maakt ze nieuwe vrienden waarmee ze al stappend en joggend Rotterdam doorkruist. Op Hyves leert ze ook de knappe Amsterdamse clubeigenaar Mark kennen, ze vallen voor elkaar en zo pendelt ze ineens tussen twee steden. Ondertussen heeft ze veel te stellen met haar nieuwe collega`s die niet allemaal even blij zijn met haar promotie.

“Eerder dan je denkt voel jij je als een visje in de Maas.”

“Zijn wenkbrauwen zochten elkaar van verbazing op.”

Dit debuut sprankelt van het originele, creatieve taalgebruik en is voor de Rotterdamse lezers een feest der herkenning. Ondertussen leer je ook nog heel wat bij over de geschiedenis van de stad. Het is overduidelijk dat de schrijfster heel veel research heeft gedaan voor dit boek, en niet alleen over de geschiedenis en het uitgaansleven van Rotterdam. Voor de niet-Rotterdammers is het een roman die aanzet tot een bezoek aan deze stad om alle kroegen, restaurants en niet te vergeten ijssalons uit te proberen. Ondertussen word je getrakteerd op een origineel, onderhoudend, vlot verhaal met een rake wending.

Lees dit boek, maak dan met het boek in de hand een tripje door Rotterdam en bezoek alle genoemde plekken, reis door naar Nijmegen, Utrecht, Amsterdam, doe hetzelfde, en geniet ondertussen van de geweldige soundtrack van dit boek:

https://open.spotify.com/user/111888080/playlist/5HVYAGeYSWlW5Z5r2wTpe4
(Of zoek op Spotify naar soundtrack Sterker door strijd)