Eef, een mid twintiger, staat op punt om te trouwen met haar jeugdliefde Robbe. Enkele weken voor haar huwelijk krijgt ze het toch een beetje benauwd. Robbe heeft het over sparen voor een huis, voor kinderen en hun studies. Ze vraagt zich af of ze hier wel klaar voor is. Waar is de fun in haar leven, het reizen, het feesten?
Dan gaat ze 3 weken later op vrijgezellenweekend met haar 3 vriendinnen en kust ze daar een andere man, Ben. Haar vriendinnen Yenthe en Saartje vinden dat ze bij Robbe moet blijven, Dorien zegt dat ze niet met hem kan trouwen als ze twijfelt. Eef gaat op zoek naar wat ze nu eigenlijk wil en dit wordt nogal een avontuur.

Ik sta zelf op trouwen en vond het leuk en spannend dat ik dit boek mocht lezen. Gelukkig twijfel ik niet aan mijn relatie en heeft het verhaal mij ook niet op gekke ideeën gebracht :-)

Kaat de Kock hanteert een losse schrijfstijl wat maakt dat de roman makkelijk te lezen is. Het is geschreven in het Vlaams en het kan voor sommigen een beetje aanpassen zijn. Maar ik vond deze taal geweldig!
Er zijn enkele verhaallijnen bij die misschien een beetje ‘over the top’ of ongeloofwaardig zijn maar bij een chicklit als deze stoort het totaal niet en het zorgt ook voor enkele verrassingen. Soms had ik zelfs een filmgevoel, gewoon door het verloop van het verhaal.
De personages zijn goed neergezet, net als de relaties ze met elkaar hebben.
Er zijn verschillende karakters en dat maakt het net zo leuk. Er is een saaie verloofde, een ongeïnteresseerde moeder, een wanna-be vriendin, een twijfelende, zoekende Eef,.. Je voelt zo al aan dat er drama aan te pas zal komen.

Dit is echt een boek voor een feelgood liefhebber! Een liefdesverhaal met humor, drama, spanning, kortom ideaal voor lekker tussendoor te lezen. Terechte 4 sterren!