Wauw wat een boek! Dat is het eerste wat ik hier wil schrijven.

Ik begon te lezen in ‘Uitverkoren’ van Linda Jansma en was meteen door het verhaal gegrepen. Niet wetende dat het een tweede deel uit een trilogie was. Deel 1 ‘Schaduwkinderen’ lag zelfs hier op de kast om gelezen te worden.

Twintig jaar geleden werd de vader van Jules vermoord door haar broer! Jules heeft geen idee waarom en weet ook niet of dit de waarheid is. Maar haar broer is er niet meer en dus kan ze niks meer vragen over wat er gebeurd is.

In het begin van het boek worden er nog twee moorden gepleegd. Jules is als officier van justitie betrokken bij het zoeken naar de moordenaar. Deze moorden leiden naar een sekte waarvan Elijah Schillinger de sekteleider is. Hoe verder ze in haar onderzoek komt hoe meer ze het idee krijgt dat deze Schillinger meer weet over de moorden, maar weet hij ook meer over haar verleden?
Jules gaat zelfs zover in haar onderzoek naar de waarheid dat ze alleen de kazerne bezoekt waar de sekte gehuisvest is. Hiermee brengt ze zichzelf ernstig in de problemen. Naast Jules horen we veel over Harry Simones, een journalist die er ook steeds erg dicht op zit als er weer ontwikkelingen zijn. Hij is de voormalig partner van Jules, voelt hij nog steeds iets voor haar?

Ik had nog niet eerder boeken van Linda Jansma gelezen, maar mij heeft ze met dit boek fan gemaakt. Wat een boek, wat een spanning. Je blijft lezen om te ontdekken hoe dit gaat aflopen. En dan nog op de laatste bladzijde weet je niet hoe het uiteindelijk zit? Je snakt meteen naar deel drie van deze trilogie. Ik kan niet wachten! Een dikke vijf sterren krijgt dit boek van mij!