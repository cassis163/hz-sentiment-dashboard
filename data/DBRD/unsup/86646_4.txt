‪‪#LupkoEllen‬ ‪#HelligVuur‬

De naam Lupko Ellen doet misschien niet bij een ieder een belletje rinkelen. Toch heeft deze auteur al 4 thrillers op zijn naam staan rond Ludde Menkema.

Hellig Vuur is mijn eerste kennismaking met het werk van Lupko. Een mini-thriller, geschreven op verzoek van De Literaire Hemel in Amen. Tevens geplaatst als feuilleton in het Dagblad van het Noorden.

In Hellig Vuur draait het om twee families, de familie Oosting en de familie Geerts. De twee families hebben een conflict. Wordt hier een vuil spelletje 'Het recht van de sterkste' gespeeld? Een conflict tussen arm en rijk? Dit alles zich afspelend op het Drentse platteland. Een demente vader, een eigenwijze dochter en een koppige rijkaard. En dan is er nog de dode hond Wolf, die misschien toch nog leeft, verscholen in de mist?

Ontzettend knap hoe de auteur in zo'n kort verhaal, zoveel gevoel, spanning en detail weet te leggen! Een waar leesgenot! Het blijft voor mij dan ook niet bij dit hellig vuurtje, want ik wil nu absoluut meer lezen van Lupko's werk.

Na het lezen van deze mini-thriller kun je het boek ook nog een keer ervaren als luisterboek, middels de QR-code of de link achterin het boek, voorgelezen door de auteur zelf.

Dikke aanrader in dun formaat!