De christelijke schrijfster Susan May Warren schrijft al geruime tijd voor een groot publiek dat geïnteresseerd is in het samengaan van geloof en spannende lectuur. Susan May Warren ziet schrijven als een manier om God te eren en om hem in haar leven aan het werk te zien. Die filosofie verwerkt ze ook in al haar boeken. IJzige dageraad is het derde deel in de Team Hope serie. Eerder verschenen Duistere nacht en Het donkerste uur. Het boek werd in 2007 winnaar van de Inspirational Readers choice Contest  Romantic Suspense.
FBI-Agent Stirling (Mac) McRae is, samen met zijn broer Brody, in Noord-Alaska waar ze hun jaarlijkse visvakantie houden. Mac maakt al 3 jaar lang jacht op de terrorist Ari Al-Hasid die hij in het verhaal onverhoeds tegen het lijf loopt in de bossen van Alaska, in de buurt van de oliepijpleidingen. Als hij achter hem aangaat ontstaat er een vuurgevecht en raakt Brody zwaar gewond. Mac roept via zijn radio hulp op. Er komt een vliegtuig over, maar de piloot is op weg naar een ander spoedgeval en vliegt door. Brody sterft en Mac zweert dat hij wraak zal nemen op deze piloot die hun geen hulp heeft willen bieden. Andee (Emma) McLeod is pilote/reddingswerkster bij Team Hope. Op een van haar vluchten naar het noorden heeft ze 6 passagiers, onder wie Stirling (Mac) McRae én haar beste vriendin, Sarah die op het laatste moment is meegevlogen. Ze komen in een onweersbui terecht en Andee (Emma) moet een noodlanding maken. Sarah raakt gewond. Ze maken in eerste instantie een schuilplaats in een grot. Wanneer duidelijk wordt dat ze daar niet kunnen blijven, gaan ze, zo goed en zo kwaad als het kan, samen op pad.
Dat er een relatie ontstaat tussen Andee en Stirling ligt natuurlijk in de lijn der verwachtingen. Toch is de beschrijving van het ontstaan van de relatie en de ontwikkeling die beiden doormaken goed uitgediept en gelukkig niet zoetsappig te noemen. Beider karakters zijn zeer goed uitgewerkt, heel realistisch en heel herkenbaar. Aan de oppervlakte lijken beiden vastberaden, zeker van hun zaak en onaantastbaar; beiden willen de leiding nemen. Achter deze façade schuilen 2 mensen van vlees en bloed met hun tekortkomingen en onzekerheden. Mac is achterdochtig, wantrouwt iedereen en ziet in iedereen een terrorist. Andee vertrouwt op God en dat geeft haar hoop en kracht. De andere personages zijn niet zo uitgewerkt c.q. uitgediept, behoudens de vader van Andee, die zich, mede door zijn functie (ook) bij de FBI, opgeofferd heeft en zelfs zijn vrouw en dochter heeft laten vertrekken, mede voor hun eigen veiligheid.
IJzige dageraad is moeilijk een thriller te noemen, maar meer een avontuurlijk en spannend liefdesverhaal met een duidelijk aanwezige christelijke ondertoon, die naar mijn mening vaak iets te stichtelijk is en voor mij van geen toegevoegde waarde voor het verhaal is. Het boek wordt op diverse christelijke en gereformeerde internetsites genoemd. Er is van alles in het boek te vinden: romantiek, liefde, mysterie, hoop, geloof en de drang tot overleven. En dit alles in een goede mix.
Het verhaal kent een goede opbouw, alleen is ook nu de ontknoping wederom tekort gedaan en (te) beknopt beschreven. Jammer. Het maakt een goed geschreven boek met een goede opbouw en uitwerking naar het plot toe, tot een boek met een té abrupt einde. Alle losse eindjes worden in een paar bladzijden gestopt. Gelukkig is het einde is in alle opzichten een happy end. Een happy end dat zich ontwikkelde in een decor van angst, ontberingen, kou, wanhoop en spanning.