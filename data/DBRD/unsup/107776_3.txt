Na het plotseling overlijden van haar man Victor gaat zijn vrouw en advocate Martha als een soort rouwverwerking zijn werkkamer opruimen. Tussen de boeken vindt zij een schriftje waarin Victor verhalen heeft opgeschreven uit zijn jeugdjaren op een jongensschool en een telefoon met bijzondere berichten er op. Martha komt erachter dat de schooljaren van Victor verre van leuk waren, leert zijn oude schoolvrienden kennen en ontdekt dat hij er al jaren een minnares op na hield. Langzaam gaat ze inzien dat er een aantal zaken hebben plaats gevonden die niet kloppen en waar ook de vrienden van Victor een rol in spelen. Om achter de waarheid te komen gaat zij met hen mee naar de VS om een tocht te maken naar de top van Mount Washington. Deze tocht loopt anders dan verwacht.

Desalnietbemind is het debuut van Annabel Jonk. Een pseudoniem. In de zomercatalogus van de uitgeverij Brandt zegt Jonk over zichzelf “Iemand die houdt van gelaagde verhalen over voorwaarts ploeterende mensen” en “Als schrijver houd ik ervan scènes en scènewisselingen te scheppen waarin er voor de ware aard geen ontkomen aan is.”
Dat Jonk dit laatste ook in haar debuut heeft toegepast is dan ook niet zo verwonderlijk, het plot is met een tweetal plotwendingen enigszins verrassend.
Het verhaal begint veelbelovend qua schrijfstijl, leest vlot met soms mooie en beeldende zinnen. Gaandeweg het boek verandert het verhaal van genre en gaat het meer richting een detective/thriller. De mooie beeldende zinnen verdwijnen, kortere zinnen krijgen de overhand en op het moment dat er weer een mooie, iet wat filosofischere zin komt past deze niet goed in het verhaal. De spanningsopbouw is mooi gedaan en je wordt als lezer nog weleens op het verkeerde been gezet wat het boek wel boeiend houdt tot het eind.

Desalnietbemind is een boek over trouw en ontrouw, rouw en vriendschap, over vergeving en ook over desalniettemin bemind te zijn.