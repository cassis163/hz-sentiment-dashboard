Goedbeschouwd gaat Annegreet van Bergen verder daar waar zij met haar ‘Gouden jaren’ was gebleven. ‘Het goede leven’ is echter zeker geen herhaling van feiten, maar een fraaie aanvulling waarin de auteur laat zien hoe onze wereld en ons leven veranderd zijn door de economische groei. We weten dat natuurlijk allemaal wel, maar we staan er niet of nauwelijks bij stil.

“Door de komst van de auto veranderen leef- en consumptiegewoonten drastisch. Mensen doen niet langer elke dag lopen hun boodschappen bij de winkel om de hoek, maar gaan met hun auto naar de supermarkt.”

Ontwikkelingen gaan razendsnel. Nieuwe wetenschappelijke inzichten en technische mogelijkheden zorgden ervoor dat de wereld letterlijk en figuurlijk werd opengebroken. Met bromfiets of auto kwamen we steeds verder van huis. Televisie bracht onbekende landen en volkeren de woonkamer in.

Van Bergen laat middels nieuwe observaties en vermakelijke anekdotes zien hoe de sterke naoorlogse groei het leven in Nederland onherkenbaar heeft veranderd. Met een glimlach van herkenning nemen we kennis van haar frases over verloofde stellen die jaren moesten sparen voor hun uitzet of over het feit dat wij maanden moesten wachten op een telefoonaansluiting. Over vrouwen die moesten stoppen met werken wanneer ze gingen trouwen en over de rookwaren die standaard op tafel kwamen tijdens verjaardagen.

“Op straat eten? Dat deed je niet. Het is nu vooral een kwestie van beschaving om niet lopend te eten. Maar de verleiding is groot, nu er overal in winkelstraten en op stations horeca zit en filialen van fastfoodketens tot in de verste uithoeken van Nederland zijn neergestreken.”

Van Bergen weet, ondanks dat haar boek vlot wegleest en uiterst amusant is, haar feiten gestructureerd uit de doeken te doen. Haast zonder dat de lezer het in de gaten heeft, heeft de auteur haar boek verdeeld in een vijftal thema’s. Het aardige is bovendien dat veel van de beschreven feiten worden verteld door mensen die het ook daadwerkelijk hebben meegemaakt. ‘Het goede leven’ is dan ook veel meer dan een amusante verzameling feiten en weetjes. Het is een analyse; een stuk geschiedenis en daardoor waardevol.

Natuurlijk spelen de uiterst plezierige schrijfstijl, het hoogontwikkelde taalgevoel van Van Bergen en de vele fraaie illustraties ook een grote rol in het geheel. Veel van de foto’s zijn overigens gemaakt in het Museum van de Twintigste Eeuw in Hoorn alwaar Van Bergen onlangs ook haar boek presenteerde.

Kortom, voor mensen die deze tijd hebben meegemaakt is ‘Het goede leven’ een feest van herkenning en voor de jongeren onder ons is het letterlijk ‘een boekje open’ over de tijd van toen…

Uitvoering
Uitgever: Atlas Contact
ISBN: 9789045036731
Paperback, 352 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/