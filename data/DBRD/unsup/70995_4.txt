Belinda Aebi was een totaal nieuwe schrijfster voor me. Zelf hou ik, om de één of andere reden,niet zozeer van Vlaamse auteurs … een mening die dringend zal moeten worden herzien. Zelden een thriller gelezen die zo vlot geschreven is. Korte dynamische conversaties, geen uitgebreide hoofdstukken en een zeer delicaat maar o’zo realistisch probleem in deze huidige maatschappij. Hoeveel berichten lezen we soms niet over een auto-ongeluk met vluchtmisdrijf ? Zeer pijnlijk wordt in Blow-Up beschreven hoe de familie van de slachtoffers hierdoor tracht te overleven. Je neemt direct een standpunt in, leeft mee met sommigen en krijgt een welgemeende degout van anderen.
Het verhaal zelf kort samengevat : Ruben en Saskia maken vanuit een uitkijkpost natuurfoto’s. Op een regenachtige avond zien ze plots een auto op een fietsster inrijden. De chauffeur pleegt vluchtmisdrijf en heeft er geen besef van dat er getuigen zijn.
Het gebruik van flashbacks geeft naar het einde toe meer inzicht in het gehele verhaal. Het kan je sommige handelingen van personages beter doen begrijpen. Aebi maakt eveneens gebruik van een perfect gedoseerd aantal personages wat het lezen nog aangenamer maakt. Enig minpunt vond ik wel de zeer minieme beschrijving van het politieteam van Maud. Vooral van Maud kan ik me niet zo’n duidelijk beeld vormen, zij bleef meer op de achtergrond dan haar collega’s. Het betrekken van technische medische snufjes deed me watertanden en maakte het hele gegeven des te boeiender.
‘Blow-Up’ laat zien dat ieder zijn eigen verleden heeft, een verleden dat soms zwaar te dragen is. Het geeft een beeld weer dat het glinsteren van geld in je ogen je soms duur komt te staan en dat leven met leugens soms ondraaglijk veel pijn moet doen. Het doet je tevens inzien dat je dringend wat meer boeken van Belinda Aebi moet vastgrijpen.