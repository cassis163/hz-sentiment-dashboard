Judy Blume is met haar respectabele 79 jaar geen onbekende in de schrijverswereld. Al jaren wordt ze geprezen om haar kinderboeken. Ook legde ze met onder andere collega-auteurs Lois Duncan en Robert Carnier al heel wat jaren terug de basis voor boeken die nu bekend staan als young adults. Judy is bekend van onder andere de kinderboeken Are you there God? It's me, Margareth! en Blubber, maar heeft nog veel meer boeken geschreven. In the Unlikely Event is een roman voor volwassenen en is losjes gebaseerd op de vliegtuigcrashes die plaatsvonden in Judyâ€™s jeugd.
Het verhaal begint met Miri Ammerman, die een vlucht terug neemt naar het plaatsje Elizabeth in New Jersey. Ze wil terug naar haar geboortedorp om het vreselijkste jaar van haar leven te herdenken. Na deze korte intro gaan we direct terug in de tijd en neemt Judy ons mee naar het Elizabeth in het begin van de 1950's. Miri is op dat moment 15 jaar oud, wordt door haar alleenstaande, joodse moeder Rusty opgevoed en familie- en vriendenbanden spelen in die tijd een belangrijke rol. Terwijl Miri met het leven leert om te gaan, de roots ontdekt van vaders onbekende kant, haar eerste liefde ontmoet en vriendschappen op waarde leert schatten, storten er in twee maanden tijd drie vliegtuigen neer in Elizabeth... 

In the Unlikely Event vertelt niet alleen welke impact deze crashes op de bewoners van "Plane Crash City" heeft, maar neemt ons tegelijkertijd mee naar de personages in hun dagelijkse doen en laten. Er worden soms, voor die tijd pittige, onderwerpen aangehaald, zoals seks voor het huwelijk, vreemdgaan en anorexia, maar de boventoon ligt bij de emoties die het boek opwekt. We voelen de angst, het onbegrip, de onwetendheid en de nieuwsgierigheid van de personages. Maar ook leven we mee met de rouwende personages. Vreemden blijken in tijden van tragedie ineens niet meer zo vreemd en vrienden... Zijn het wel echt vrienden?
"It was the winter that changed our lives," she says. "The winter we learned who we were, and what we were made of."
Judy kiest ervoor om de lezer direct in het diepe te gooien en introduceert in het begin ontzettend veel personages. Dit maakt het verhaal lastig om te volgen, want elk personage krijgt maar een kleine bladzijde aan tekst. Voordat je gewend bent aan het personage, is alweer een ander personage aan het woord. Gelukkig krijgen al deze losse flodders op ongeveer een derde van het boek vorm en word je als lezer vanaf daar echt het verhaal ingesleurd. Ondanks dat het eerste deel wat stroef begint, landt de lezer wel direct in de wereld van vroeger. De prijzen, de kleding, de haarstijlen, niets wordt overgeslagen en je waant je hierdoor echt in het beschreven tijdperk. Op een langzaam tempo leren we de personages steeds wat beter kennen. Wat hun drijfveer is, wat ze denken en met welke problemen ze kampen. Dit maakt het verhaal traag, maar zeer zeker diepgaand.
Judy Blume weet de lezer, ondanks de stroeve start, mee te slepen het verleden in. In the Unlikely Event is een aanrader voor liefhebbers van historische feelgoodromans..