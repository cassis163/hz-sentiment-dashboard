Ik kan me altijd onwijs verheugen op nieuwe boeken van Karen Rose, a.k.a. The Queen of Romantic suspense. Puur om het feit dat ze je al meteen in de proloog te grazen neemt met een verschrikkelijk spannend kijkje in de keuken van de “dader”, waardoor je als een razende verder wil lezen.
En dan is er echt geen houden meer aan. Je wordt meegesleurd in het leven van de hoofdrolspelers, de perfect uitgewerkte karakters met bijbehorende achtergronden – inclusief de rugzakjes die ze meedragen. De setting wordt prachtig in het verhaal verweven net als de achtergronden van de mensen en niet te vergeten de romantische kant met de sexuele spanning tussen desbetreffende karakters, dat alles houdt je nieuwsgierig en daarmee blader je als een dolle om alles in je op te zuigen als een spons. – Zalig leesvoer dus!!

In In het vizier hebben we te maken met een persoon die het voor Openbaar aanklager Kristen Mayhew opneemt. Kristen heeft als openbaar aanklager met heel veel krapuul te maken. Dat gaat van verkrachters, pedofielen tot moordenaars enz.. En hoewel ze het hoogst aantal veroordelingen op haar naam heeft staan, zijn er ook zaken die door haar vingers glippen als warm woestijnzand. Door een vormfout bijvoorbeeld, of een zeer creepy advocaat van verdachte en zelfs omkoping van de jury of een rechter die het vonnis op een bepaalde manier anders interpreteert dan de jury besluit. Kortom een regelrechte ergernis voor een bepaald figuur die het dan ook als persoonlijke taak beschouwt om in de naam van God alsnog het recht te laten zegevieren …
Kristen heeft een geheim dat ze nooit met iemand deelt, een angst die haar persoonlijke leven belemmert. Relaties zijn wat haar betreft een beetje uit den boze, maar haar stellige denkwijze begint danig te wankelen als ze rechercheur Abe Reagan ontmoet.

De nieuwe partner van rechercheur Mia Mitchell – Abe – heeft jaren undercover gewerkt. Zich ondergedompeld in gevaarlijk werk om maar niet hoeven na te denken over het drama dat zijn leven totaal op zijn kop zette, maar zoals we weten is dat nooit een echt goede beweegreden om je leven te wagen. Hij begint dan ook met een nieuwe baan en valt meteen in een heftige zaak waarbij hij de wreker zal moeten ontmaskeren voor die te dicht bij Kristen komt. Maar loopt Kristen echt zoveel gevaar? Is Abe niet gewoon ook een beetje verliefd aan het worden – wat denk je zelf met zo'n schrijfster ;-)

Het gaat er heftig aan toe, de dader lijkt willekeurige slachtoffers te maken. Maar in zijn verhaallijn ontdekken we langzamerhand zijn echte doelen en beweegreden. Intussen komt er ook nog van een andere kant gevaar, en die is meedogenloos. Niemand lijkt meer veilig in Kristen's omgeving en dat is zeer beangstigend voor iedereen …

Weer een juweeltje!
Karen Rose weet je als lezer onverbiddelijk verslaafd te maken, hunkerend naar meer, véél meer boeken van haar hand!
http://josesprakeloos.blogspot.nl/2017/10/karen-rose-in-het-vizier.html