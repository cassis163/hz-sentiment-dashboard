In Vreemdelingen met dezelfde droom volgen we een groep joden die wegtrekken uit Europa om een kibboets te stichten op de plek die later Israël zal zijn. De jonge mensen zitten nog vol met idealen. Iedereen is gelijk en dus worden de taken en bezittingen willekeurig over de groep verdeeld. Toch lopen ze al snel tegen praktische zaken aan. Zo gaan hun werktuigen stuk, maar de monteur van de groep is in de tuinploeg ingedeeld. Het land levert lang niet zo veel op als verwacht en tijdens het bewerken ervan loopt een deel van de groep malaria op. En dan is er nog het feit dat de vallei waarin ze de kibboets opzetten, eigenlijk al bewoond is door Arabieren…

Vreemdelingen met dezelfde droom is opgebouwd uit drie delen. In elk deel volgen we een ander personage. In het eerste deel is dat het jonge meisje Ida, in het tweede deel de leider David en in het derde deel de vrouw van de leider, Hannah. Op deze manier krijgt de lezer een gevarieerd beeld van hoe het leven in de kibboets ervaren wordt. Ida zit nog vol idealen, terwijl David en Hannah al te veel tegenslagen hebben meegemaakt om nog idealen te koesteren. Een minpuntje is wel dat grote delen van de verhaallijn in elk deel terugkomen, soms vrij letterlijk. Het verhaal vervalt hierdoor soms iets te veel in de herhaling. Het perspectief van Hannah maakt dit uiteindelijk weer goed; Hannah laat door haar tijdelijke reis naar de oude kibboets en haar betrokkenheid bij dochtertje Ruth weer aspecten van het leven in een kibboets zien die niet eerder aan bod kwamen.

Het opbouwen van een kibboets en het leven van de pioniers in deze nieuwe kibboets wordt mooi beschreven. Het gebruik van veel Hebreeuwse termen zet de sfeer nog extra aan. Wel is het jammer dat er geen lijst van de gebruikte Hebreeuwse termen achter in het boek opgenomen is. Dit zou een mooie aanvulling geweest zijn, maar ook zonder woordenlijst is het verhaal wel goed te volgen. Als lezer leef je al snel mee met de pioniers die vol idealisme beginnen, maar dan toch met de harde werkelijkheid geconfronteerd worden. Voorzichtig ontstaan de eerste scheuren in de idealen.

Het is een mooi, realistisch verhaal geworden. Af en toe wordt er door een ik-vertelstem commentaar gegeven. Dat is iets minder realistisch, aangezien deze persoon al dood blijkt te zijn, maar voelt desondanks binnen het verhaal vrij natuurlijk aan. Wat wel begint te ergeren zijn de vele waarschuwingen en aankondigingen van de ik-vertelstem betreffende het naderende onheil. Dit gebeurt, zeker in de eerste twee delen van het verhaal, met zo’n regelmaat, dat het een beetje te veel van het goede wordt. Ondanks die kleine ergernis zorgt deze verhaallijn ervoor dat je als lezer nieuwsgierig blijft naar wat er precies in de kibboets met de ik-persoon gebeurd is.

Vreemdelingen met dezelfde droom laat zien hoe een groep jonge mensen met idealen beginnen, maar uiteindelijk vooral bezig zijn met overleven. Het is realistisch geschreven en het is onmogelijk om je niet betrokken te voelen bij deze mensen. Een aanrader!