De Italiaanse vrolijkheid en het genot springen van de bladzijdes af. Door de foto’s en ook het soort baksels zie je dat je in Italië bent. En hoe fijn is dat? Dit is het bakboek van de laatste winnares van Heel Holland Bakt: Sarena Solari. Het is een ander boek dan dat van de vorige winnaars en dat zit hem dus in… Italië.  

In het boek Het Italiaanse bakboek van Sarena Solari word je meegenomen langs de keuken van Solari’s familie, land en toppers uit de tv-serie. In het voorwoord schrijft Solari dat iedereen kan bakken: ‘Ja, echt iedereen. Als je het maar probeert. Sommige taarten zijn een wat grotere uitdaging, maar worden stap voor stap uitgelegd.’ Hier ligt dan wellicht het enige minpuntje van dit verder prachtige boek: sommige baksels zijn echt wel voor gevorderden, want met alleen al drie receptpagina’s is het voor een beginner niet te overzien.  

Het is een doe-boek. Er staat een zeer korte uitleg over deeg, bloem, eieren en oventemperatuur en daarna mag je direct aan de slag.   Ieder recept wordt ingeleid door een kort verhaal: waar het recept vandaan komt, een leuke tip en een persoonlijke noot. Van bijna elk recept staat er een mooie foto bij. Daarnaast staan er tussen de recepten sfeerfoto’s van Italië. De fotograaf Harold Pereira (fotograaf van meerdere kookboeken) en de uitgeverij zijn enkele dagen op bezoek geweest in het geboortedorp van Solari. Foto’s in oma’s keuken, kastanjes op het vuur midden in het dorp en het 24-uur-zelfservice melkhuisje enthousiasmeren je om de bijbehorende koekjes te bakken. Het onderstaande recept hoort bij het melkhuisje.  

In het eerste hoofdstuk word je verblijd met de koekjes. Dameskusjes en carnavalkoekjes zijn de twee met de leukste namen. Bij de negen koekjesrecepten die voorbijkomen, kan de cantucci natuurlijk niet missen. Daarna komt het ‘klein zoet’ aan bod. Mooie salamiworst van chocolade leer je maken of zoete perziken van bloem en chocolade. Zeer verrassend.  

In het hoofdstuk taart krijg je zelfs het recept van haar eigen huwelijkstaart. Hoeveel kan Solari met je delen? Alles. In ieder geval alles op bakgebied. Dat is ook precies de bedoeling van dit boek; de passie voor koken met iedereen delen. Zelfs de oude Italiaanse familierecepten die normaal geheim blijven, worden in dit boek graag met je gedeeld. We zijn nog niet klaar met de taarten, want er volgen nog acht gevulde varianten. Waarna we even uit de zoetigheid gaan: brood en hartige taarten.  

En dan als finaleklapper in het laatste hoofdstuk de Heel Holland Bakt Toppers. Wees hier dus niet verbaasd wanneer een recept uit drie pagina’s bestaat. Je hoeft niet per se zelf de keuken in, want het is een al feest om alleen de foto’s te bekijken.  

Hieronder een recept met room als basis, simpel te maken en heerlijk van smaak. Niet zo Nederlands zoet.  

Macine, Roomkoekjes
Dit zijn absoluut mijn lievelingskoekjes. Deze roomkoekjes, van het bekende Italiaanse merk Mulino Bianco, worden macine genoemd omdat ze lijken op een molensteen. Wanneer ik in Italië ben, eet ik ze altijd bij het ontbijt. Ik doe ze dan in ijskoude, verse melk, die ik bij het melkhuisje in het dorp haal.  

Voor 30 stuks:
250 g bloem
25 g aardappelzetmeel
1 tl bakpoeder
75 g poedersuiker
100 g boter, op kamertemperatuur
½ tl vanille-extract
½ ei, losgeklopt
1 mespunt zout
2 ½ el slagroom
2 ronde koekjesuitstekers, van 5 en 1 cm doorsnede 

Zeef de bloem, het aardappelzetmeel, het bakpoeder en de poedersuiker en meng dit met de boter, het vanille-extract en het ei. Voeg het zout en de slagroom toe en kneed tot een soepel deeg.  

Leg het deeg op een vel bakpapier. Leg er een ander vel bakpapier bovenop en rol het deeg uit tot ca. 7 mm dikte. Steek cirkels van 5 cm doorsnede uit het deeg. Steek hier weer kleine cirkels uit van 1 cm. Leg de koekjes minstens een ½ uur in de koelkast om te rusten.

Verwarm de oven voor op 170° C. Zet de koekjes vanuit de koelkast in de oven en bak de 15 minuten tot ze licht beginnen te kleuren. Haal ze uit de oven en laat ze 5 minuten rusten voordat je ze van de bakplaat haalt. Leg ze op een rooster en laat ze helemaal afkoelen.

Tip: door de koekjes te koelen voordat je ze bakt, blijft de vorm beter behouden.