Na een zeer succesvol debuut heeft een schrijver zich teruggetrokken in een klein rustig dorpje in de Ardennen. Wanneer zijn uitgever Robbert op vakantie gaat met zijn vriendin Barbara en haar zoon Rens huren ze een huisje in hetzelfde dorp. Op een zonnige dag gaan ze een dagje zwemmen in de rivier die door het dorp stroomt. Barbara gaat samen met Rens en de schrijver naar de rivier, Robbert blijft in het huisje om wat manuscripten te lezen voor zijn werk. Wanneer de schrijver en Rens aan het zwemmen zijn zien ze opeens blaadjes drijven in de rivier. Rens pakt de blaadjes en leest ze, het lijken fragmenten uit een dagboek van een vrouw die opgesloten zit. Nu is er jaren geleden een meisje uit het dorp verdwenen die nooit is teruggevonden. Leiden deze blaadjes naar het meisje?

Dagboek uit de rivier is geschreven vanuit het ik-perspectief van de schrijver, wiens naam onbekend is. Na het succes van zijn eerste boek heeft hij zich teruggetrokken in de Ardennen om te werken aan zijn tweede boek. Hij woont nu al jaren in België, maar er is nog geen nieuw boek gereed. De uitgever, zijn collega’s en de lezers worden ongeduldig. Maar de schrijver zit muurvast in zijn verhaal en besteed zijn tijd nu vooral aan zijn hond en lange wandelingen. Echt ontspannen kan hij niet, want hij weet dat hij eigenlijk nog een verhaal moet afschrijven.

Naast de schrijver speelt Barbara ook een grote rol in het verhaal. Barbara probeert opnieuw het geluk te vinden met haar vriend Robbert. Helaas is ze vergeten de oplader van de Ipad van haar zoon mee te nemen, waardoor ze hem continu moet vermaken. Daarnaast weet ze ook dat de schrijver vastzit bij het schrijven van zijn boek. Beide probeert Barbara te helpen en verder te komen.

Dagboek uit de rivier begint gestaag, maar het verhaal wordt zorgvuldig opgebouwd. De schrijver heeft oog voor de omgeving en de mensen om hem heen. Hij beschrijft dit alles nauwkeurig, waardoor je als lezer een beeld vormt van het dorpje in de Ardennen en de mensen in het verhaal. Aan het eind van het verhaal komt er meer tempo en spanning in het boek en belandt het verhaal in een stroomversnelling. Door een plottwist komt het boek tot een verrassend einde.

Dagboek uit de rivier is een boeiende thriller, met name het perspectief, de opbouw en het verrassende einde maken dit thrillerdebuut van Frederik Baas tot een mooi boek.