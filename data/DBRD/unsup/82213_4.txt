Smaragd is het eerste deel van een nieuwe fantasy-serie, De boeken van het begin, van de Amerikaanse auteur John Stephens. De serie draait rond een broer en twee zussen die op jonge leeftijd om een onbekende reden van hun ouders gescheiden werden. Ze groeien daardoor op in allerlei weeshuizen, waar ze al vroeg leren om voor zichzelf op te komen. Kate van 14 is verstandig en heeft een groot verantwoordelijkheidsgevoel, Michael is 12, slim en een echte leider en Emma van 11 is dapper en een beetje eigenwijs. Op hun zoektocht naar een bijzonder boek komen hun bijzondere eigenschappen goed van pas!
Wanneer Michael, Emma en Kate voor de zoveelste keer een weeshuis moeten verlaten krijgen ze onderdak bij de mysterieuze Dr. Stanislaus Pym in Cambirdge Falls. Wanneer de drie kinderen hun nieuwe huis verkennen, vinden zij een toverboek dat hen 15 jaar terugbrengt in de tijd. Ze komen terecht in een dorp dat beheerst wordt door een boze gravin (heks) die er alles aan doet om een magisch boek in handen te krijgen. De gravin gijzelt alle kinderen van het dorp en dwingt de vaders op zoek te gaan naar het boek. Tijdens meerdere tijdreizen proberen de kinderen uit handen te blijven van de gravin, komen ze erachter wie Dr. Pym is, en doen ze er alles aan om de gegijzelde kinderen te redden. Ze krijgen daarbij hulp van een reus, dwergen én Dr. Pym.
Het boek zit vol spanning, avontuur en humor, en is zo nu en dan ook ontroerend. Het verhaal pakt je bij het eerste hoofdstuk beet en sleurt je voordat je er erg in hebt door de 398 bladzijden heen. Het boek is geschikt voor kinderen van 10 tot 15 jaar, maar ik denk dat, net als bij veel andere fantasy-boeken, oudere kinderen én volwassenen er ook veel plezier aan kunnen beleven.
Na het lezen van het boek wilde ik niets liever dan zo snel mogelijk deel 2 lezen. Helaas moet ik nog enkele maanden wachten voordat ik weet of de kinderen hun ouders terug zullen vinden.