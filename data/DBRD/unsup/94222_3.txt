Het zijn roerige tijden. De Spanjaarden nemen met veel geweld steden en het gerucht gaat dat Haarlem de volgende is. Terwijl Kenau zich daar zorgen over maakt, is haar dochter in de zevende hemel. Problematisch is dat de jongen waar zij haar hart aan verloren heeft fanatiek het nieuwe geloof aanhangt, wat niet zonder ernstige gevolgen blijft. Kenau stort zich hierna met veel moed en kracht op het verdedigen van Haarlem.

Ook voor wie niets over het godsdienst conflict en het Spaanse beleg weet, is dit verhaal uitstekend te volgen. De context wordt duidelijk weergegeven en alle gebeurtenissen worden duidelijk toegelicht.

Kenau is een fascinerend personage en haar moedige rol draagt het verhaal. Personages zijn wel redelijk zwart-wit weergegeven, zo zijn de Spanjaarden per definitie wreed en slecht. Het verhaal vanuit het Spaanse perspectief doet soms ook wat simpel aan. Er moet toch meer gespeeld hebben aan de vijandige kant dan hier beschreven is!

Desondanks is het een boeiend en informatief boek over hoe een vrouw haar steentje bijdroeg in een roerige tijd in ons land.