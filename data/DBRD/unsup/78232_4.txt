Waar is Warhol is een leuk zoekboek waarin de excentrieke Amerikaanse kunstenaar Warhol je meeneemt langs de meest sprekende gebeurtenissen rondom de kunstgeschiedenis. Van Pompeï – de stad die in 79 na Chr. werd verwoest door een vulkaanuitbarsting – tot aan het strand van Trouville, waar Claude Monet en zijn vrouw Camille samen de zomer van 1870 doorbrachten. Op elke dubbele pagina valt een nieuwe, leerzame locatie te ontdekken. Stuk voor stuk bonte zoekplaten, aan jou de opdracht tussen de warboel Warhol te vinden. Misschien ontdek je tijdens je zoektocht gelijk diverse beroemdheden. Zo zijn op de afbeelding van Studio 21 Elizabeth Taylor en Diana Ross te vinden, vergezeld door een hoop andere beroemdheden. (De een iets gemakkelijker te vinden dan de ander). Gelukkig hebben de makers ook gedacht aan achtergrondinformatie, deze is achterin het boek te vinden. Hierin is uitvoerig beschreven welke beroemdheden er precies te vinden zijn en waar. Uitleg inclusief de betreffende afbeeldingen zodat – na even spieken – ieder boeiend personage alsnog te vinden zal zijn. Waar is Warhol is een zeer interessant prentenboek om op een creatieve manier meer te weten te komen over de geschiedenis van diverse plekken en de beroemdheden van weleer.