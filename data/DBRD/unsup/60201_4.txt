Een echt mooi geschreven boek over het leven van Jane Chisolm die het grootste deel van haar leven doorbrengt op de boerderij van haar ouders in Mississippi. Het land, de mensen die haar omringen, de dieren en de omgeving worden mooi en beeldend omschreven. Jane zelf is bijzonder. Ze wordt geboren met een genitale afwijking waar in haar tijd nog niets aan te doen is. Haar moeder ziet de oorzaak in de manier waarop het kind is verwekt en laat de verzorging en opvoeding grotendeels over aan Jane's oudere zus. Haar vader is een zwijgzaam type die veel rookt en veel drinkt. De andere figuur, die een grote rol in haar leven speelt is dokter Thompson die haar op de wereld heeft geholpen. Dokter Thompson is een wijze, geduldige en eenzame man met heimelijke genoegens. Hij praat openhartig met haar en legt haar dingen uit. Pas op bladzijde 225 noemt hij haar afwijking bij de naam. Jane heeft vrede gesloten met het leven dat zij min of meer gedwongen is te leiden. Zij geniet van het ritme van het jaar en de vertrouwde geluiden om haar heen.