Intrigo is een verhalenbundel van Håkan Nesser, de spannendste filosoof onder de Zweedse misdaadschrijvers.
Vier van deze verhalen zijn al verfilmd door Daniel Alfredson.
Wat verbindt de verhalen?
Een aantal zaken zoals de fictieve stad Maardam waarin veel van de verhalen spelen. In Maardam is een beroemd café genaamd Intrigo, ook dat café speelt een bijzondere rol in een aantal verhalen.
Dan is er ook nog de thematiek in de verhalen die overeenkomt, het gaat veelal om gebeurtenissen uit het verleden, gebeurtenissen die geheim zijn gebleven maar die nu in de openbaarheid dreigen te komen.
Zo is er in het openingsverhaal ‘Tom’ een doodgewaande zoon die ineens op komt dagen. Maar dat kan toch helemaal niet? Of toch wel? Hakan Nesser weet als geen ander langzaam maar zeker de spanning op te bouwen. Als lezer blijf je lang in het ongewisse, maar de auteur weet je de clou zelf te laten ontdekken. Knap.
In ‘Rein’ word je weer helemaal op het verkeerde spoor gezet. Rein is een schrijver die zelfmoord heeft gepleegd, zijn lichaam is nog niet gevonden. Hij heeft als erfenis een manuscript nagelaten dat niet in zijn moedertaal mag worden uitgegeven maar meteen vertaald moet worden. De vertaler gaat er mee aan de slag, maar heeft ook zijn eigen verleden; een aantal jaren terug is zijn vrouw op mysterieuze wijze verdwenen. Hakan Nesser verweeft de verhalen van Rein en zijn vertaler weergaloos, uiteindelijk komen ze bij elkaar en hoe!
Het derde verhaal ‘Lieve Agnes’ is een echte psychologische thriller. Het verhaal speelt zich vooral af tussen twee vrouwelijke briefschrijvers die samen een moord beramen. Maar ze hebben allebei een dubbele agenda, hoe zal dat aflopen?
Dan volgt ‘De orchidee uit Samaria’ een verhaal over een meisje dat op de avond van haar eindexamenbal spoorloos verdwijnt. Men neemt aan dat ze is vermoord. De moord is nooit opgelost. Maar als dertig jaar na dato Henry Maartens weer opduikt in de stad, neemt het vermiste meisje contact met hem op. Wat is er dertig jaar geleden gebeurd en wat is de rol van Henry daarin?
Tot slot volgt het korte verhaal ‘Alle informatie in de zaak’ waarin een jongeman kiest voor het onderwijs, maar na een jaar, vanwege een dramatische gebeurtenis, voor een andere carrière kiest.


Mijn mening: Intrigo is geen gemakkelijk boek om te lezen. De verhalen van Hakan Nesser zijn geen eenvoudige whodunits, in een langzaam tempo bouwt hij de plot op en de ontknoping is verrassend.
In eerste instantie leef je mee met de hoofdpersoon, maar er is altijd een onderlaag en nog een.
In het verleden van de hoofdpersoon is van alles gebeurd maar de hoofdpersoon kijkt door zijn of haar gekleurde bril en als lezer kijk je mee.
Het trage tempo verveelt niet, je krijgt de tijd om door te denken, om in de psyche van de hoofdpersoon te kruipen. Geen wonder dat er al verhalen zijn verfilmd, ze zijn zeker de moeite waard. Neem de tijd om van Intrigo te genieten en je zal beloond worden! Vier sterren derhalve.