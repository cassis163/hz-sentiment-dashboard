Benthe Berg is journaliste en voor het weekblad waarvoor ze werkt interviewt ze de moordenaar van een aantal prostituees, Stefan van Weezel. Een tijdje later is Stefan, net voordat de politie een inval bij hem doet, spoorloos verdwenen. Benthe voelt zich sindsdien wel wat ongemakkelijk. Vooral als ze ook nog dreigementen ontvangt.

Benthe en haar man Raoul worden later geconfronteerd met het bericht dat hun dochtertje Céline door pedofiel Rick V. is misbruikt. De zaak komt voor de rechter, maar Rick V. komt er met een lage straf vanaf. Dit druist in tegen het rechtvaardigheidsgevoel van Benthe. Ze gaat de strijd aan, maar krijgt geen steun. Ze besluit om er zelf wat aan te gaan doen en bereidt een aanslag op Rick V. voor.

In mijn bloed is de eerste thriller van Milou van der Will waarin Benthe Berg de hoofdrol heeft. Het boek heeft in feite twee verhaallijnen, dat van de verdwenen moordenaar Stefan van Weezel en dat van het misbruik door pedofiel Rick V. Het laatste verhaal is het belangrijkste in het boek.

Het boek heeft al meteen een erg goed begin. Je wordt direct opgeslokt door het verhaal en de spanning is al gelijk voel- en merkbaar. Dit laatste blijft zo tot en met het laatste hoofdstuk. Sterk, want het houdt de aandacht erbij en je blijft in de greep van het boek.

Het boek leest erg gemakkelijk en dat is vooral te danken aan de prettige schrijfstijl van Milou van der Will. Hoewel het boek dus twee verhaallijnen heeft, wordt het nergens verwarrend. Milou van der Will weet beide zaken prima van elkaar te scheiden en heeft ze op een goede manier in één verhaal samengebracht.

De personages van Benthe en Raoul worden goed uitgediept. Misschien niet meteen aan het begin, maar naarmate het verhaal vordert, weet de lezer voldoende over hen om beide goed genoeg te kennen. Ook van de andere personages, die in feite een wat minder belangrijke rol spelen, wordt voldoende achtergrondinformatie gegeven zodat je weet met wie je in het boek te maken hebt.

Behalve de spanning van een thriller heeft het boek eigenlijk ook het dramatische karakter van een roman. Want pedofilie en het misbruik dat daar eventueel bij voorkomt, zijn nog steeds een maatschappelijk beladen onderwerp waarmee veel mensen het moeilijk hebben. Dat blijkt in het boek uit de onderlinge relatie tussen Benthe en Raoul.Milou van der Will heeft dat realistisch beschreven en tezamen met de spanning is In mijn bloed een prima boek dat nieuwsgierig maakt naar de volgende Benthe Berg.