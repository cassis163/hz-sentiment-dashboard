De 100/101-jarige man heeft samen met vriend Julius een rustig leventje in Bali en verveelt zich. Als hij op gegeven moment een tablet krijgt gaat hij zich verdiepen in de wereld om zich heen en krijgt toch weer interesse in wat er om hem heen gebeurt. In combinatie met het leegraken van hun koffer met geld is dit is de start van een hele reeks avonturen waarbij hij o.a. in Noord-Korea en de VS terecht komt. Daarbij ontmoet hij allerlei bekenden uit de actuele nieuwsberichten.
Hoewel de actualiteit heel dichtbij is, en de personages interessant en grappig beschreven zijn (best makkelijk om een karikatuur van Donald Trump neer te zetten), komt het verhaal niet heel veel dichterbij. Het is een opeenstapeling van absurde gebeurtenissen, waarbij er zoveel verschillende personages langskomen dat het af en toe best moeite kost om je aandacht bij het verhaal te houden. Het is dan ook fijn dat er personages bij zijn zoals de spion die hem achtervolgt die later weer terug komt om hem door Afrika te volgen en zich uiteindelijk bij het gezelschap voegt. Dus weer een personage minder te volgen. De liefdesrelatie die zij uiteindelijk krijgt met de gids is dan wel weer erg vergezocht, zoals bij wel meer verhaallijntjes.
Los van het feit dat de 101-jarige man best veel energie heeft voor zijn leeftijd, zijn de situaties absurdistisch en onnavolgbaar. Het is best goed mogelijk dat dit boek een leuke verfilming zal geven. Maar om te lezen is het soms best een beetje doorploeteren en leest het toch niet zo makkelijk weg als het in eerste instantie lijkt.
Al met al een aardig boek (3 sterren) en knap geschreven. Maar niet een boek wat je heel lang bij blijft.