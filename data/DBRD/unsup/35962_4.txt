Mijn naam is Amber Reynolds. Er zijn drie dingen die je over me moet weten:

Ik lig in coma
Mijn man houdt niet meer van me
Soms lieg ik

Amber is radio presentatrice, getrouwd met Paul en heeft een zus, Claire. Zij ligt in het ziekenhuis in een coma. Ze weet niet hoe ze daar komt en weet ook niet wat haar overkomen is. Ze kan wel horen wat rondom haar gebeurt en wat er gezegd wordt - het locked-in syndroom - maar kan niet bewegen. Omdat niemand merkt en weet dat ze wakker is vangt ze diverse gesprekken op tussen Paul en Claire, maar ook van het verplegend personeel. Sommige van die gesprekken maken haar doodsbang!

'Soms lieg ik' is goed opgebouwd. Er lopen verschillende verhaallijnen. Feeney gebruikt flashbacks en neemt je mee van heden naar verleden. Dit doet ze onderandere door dagboekfragmenten die teruggaan naar Ambers jeugd. Op die manier zorgt ze ervoor dat je Amber beter leert kennen. Je krijgt een beter inzicht in haar leven en waarom ze is wie ze is..... Tenminste, dat denk je!

Een andere verhaallijn gaat over de dagen net voor haar coma. Amber herinnert zich dat ze haar ex tegen het lijf liep en dat ze samen iets gingen drinken, maar ook dat het niet goed ging op het werk. En dat Paul soms spoorloos verdween?

Hoe dichter naar de plot, hoe meer twijfel Feeney zaait, want is wat je leest wel allemaal waar? Ze heeft in ieder geval voor een enorme plottwist gezorgd die ik niet zag aankomen. Het boek blijft je zelfs de dagen erna nog bezighouden. Eigenlijk zou je het een tweede keer moeten lezen, om te weten; is het waarheid of liegt ze? Ik heb geen idee.

'Soms lieg ik is vlot geschreven. Door de verschillende verhaallijnen - die naar het einde mooi samenvloeien - heeft Feeney een goed maar best complex verhaal neergezet met doordachte wendingen en een verrassend einde. Voor mij is dit debuut een 'psychologische' inplaats van 'literaire' thriller. Het is opletten geblazen, want ze blaast je van je sokken. Zelfs nadat je het boek hebt dichtgeslagen. 4 sterren.