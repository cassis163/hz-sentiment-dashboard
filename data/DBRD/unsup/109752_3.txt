De Cock en het dodelijk doel

Deel 78 in de serie van De Cock van Appie Baantjer.

Heerlijk om tussendoor een Baantjer boek te lezen. De ingrediënten zijn in ieder De Cock boek te vinden; Smalle Lowietje, stekende duiveltjes in de kuiten, slanke of mooie dames die zijn kantoor bezoeken, zijn hoedje werpend naar de kapstok.

In dit 78ste deel van Baantjer meldt Jan Willem Bodee zich bij De Cock. Hij voelt zich bedreigt omdat hij zijn eigen overlijdensbericht heeft gelezen in de krant. De Cock kan er niet veel mee dan vermoeden dat het om een smakeloze grap gaat. Maar wanneer deze meneer zich weer meldt maar dan met een kogelbrief, wordt de bedreiging serieus en komt de Cock met zijn collega Dick Vledder in actie.

Jan Willem Bodee is de zoon van de schatrijke Douwe Haarsma Bodee. Douw Haarsma Bodee die steenrijk werd met zijn manier van zaken doen en uiteindelijk een stichting begon ‘Geef om kinderen’. Dit nadat zijn zoon Jan Willem Bodee een meisje aanreed. Het meisje raakte zwaar gehandicapt na het ongeval. Douwe Haarsma Bodee wil dat Jan Willem Bodee zijn zaken overneemt in de stichting. Dit tot ongenoegen van de vader van het gehandicapte meisje, maar ook de dochter van Jan Willem ziet zichzelf als betere opvolger van haar grootvader.

De bedreigings-zaak wordt omgezet naar moordzaak wanneer het dode lichaam van Jan Willem wordt gevonden in zijn woning.
De Cock en Vledder starten het moordonderzoek en krijgen daarbij te maken met de vermissing van de notaris van de Stichting.
Hebben de zaken met elkaar te maken? De Cock heeft tijdens dit onderzoek te maken met deze schatrijke familie waar de familiebanden niet altijd even harmonieus zijn. De Cock en Vledder laten zich niet gek maken en doen hun onderzoek zoals ze dat altijd doen.
De stekende duiveltjes in zijn kuiten, het cognacje bij Smalle Lowietje en de zorgzame vrouw van De Cock brengen hem tot inzichten die voor de moordenaar niet goed uitpakken.