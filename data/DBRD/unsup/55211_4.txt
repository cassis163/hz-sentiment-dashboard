"Als je vlucht, wordt je leven steeds maar weer bepaald door waar je vandaan komt. Terwijl het er bij een reis om gaat waar je heen wilt." ~ p63.

Weer zo'n boek waar ik echt van genoten heb tijdens het lezen. Wat is het toch fijn als een auteur zijn belofte waard maakt... absoluut een waardig vervolg!

"De Almachtige weet wat wij weten en hoe wij denken. Hij kent onze beperkingen. Daarom zegt hij altijd precies wat wij nodig hebben, niets meer en niets minder." ~ p85.

Kartaalmon is slot deel van De Krakenvorst tweeluik. Een bijzondere fantasy serie van eigen bodem. Voor wie, net als ik, even moest nadenken wat er in het eerste deel allemaal heeft plaats gevonden is er een hele fijne samenvatting aan het begin van 1,5 pagina. Precies genoeg om weer alle verhaal lijnen aan te wakkeren. Want het waren nog al wat losse lijnen. Alicia, de jonge priesteres in opleiding uit het klooster met een boodschap van de Almachtige. Frelik, de herdersjongen, die op de vlucht was voor de soldaten van de krakenvorst. Tarid, de zoon van de schoonmaker maar tevens ook afstameling van de oude koning. En de dreiging van de Krakenvorst, de Wurg en de aankomende oorlog. Wat is de toekomst van Kartaalmon?
Met het eerste deel legde de auteur een belofte neer, de basis werd gelegd voor een goed verhaal, maar was de vraag of het uiteindelijk ook echt zou knallen. Tijdens het lezen heb ik zeker 2x echt kippevel gehad, omdat de scene gewoon zo mooi tot zijn recht kwam, dat is zeker een volmondige ja kan geven. Ik heb echt enorm genoten van de ontwikkelingen van de personages, en de strijd die er gemaakt werd. De goede basis van deel 1 heeft er voor gezorgd dat dit tweede deel steenvast stond. Ik zou bijna willen vragen om er nog een novelle aan vast te plakken met het verhaal van de Krakenvorst zelf, want ik weet zeker dat er nog een heel verhaal achter dit personage zit!

"Als we alleen maar voor het goede zouden vechten als we zeker waren van de overwinning, zouden we nooit ten strijde trekken." ~ p102.

Twijfelend tussen de 4 en 5 sterren blijf ik net hangen op de 4,5 die ik voor nu naar beneden afrond. Niet omdat ik het geen geweldig boek vind, maar omdat ik nog een kleine groei mogelijkheid zie... Het verhaal loopt nu zonder al te veel verrassingen, de lijn loopt simpelweg van A naar B. En al is het zeker wel een spannend verhaal, toch had er van mij wel iets meer verrassing in gemogen. Een spontane koerswissel die je als lezer niet verwacht, een keer alle kaarten schudden en opnieuw de situatie bekijken, iets waarvan je als lezer het liefst de haren uit je hoofd zou willen trekken. Het verhaal leent zich er zeker voor! Maar buiten dat, absoluut een heerlijk fantasy verhaal waar ik echt met volle teugen van genoten heb.