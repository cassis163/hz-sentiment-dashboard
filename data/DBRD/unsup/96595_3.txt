Nooit eerder las ik een boek van Stephen King. Naar mijn idee hadden ze altijd iets horrorachtigs wat mij niet aansprak. In een tijdschrift las ik bij dit boek dan ook nog eens dat 'Stephen King met Revival is teruggekeerd naar de horror'. Tja en dan krijg je het boek met de vraag om een recensie. Spannend dus en een hele nieuwe ervaring.

Het verhaal:
Jamie Morton ontmoet als kind de nieuwe dominee en er ontstaat een band tussen hen, mede gebaseerd op hun fascinatie voor electriciteit en de kracht van bliksem.
Na een vreselijke gebeurtenis verdwijnt de dominee na een laatste preek uit het dorp.
Jaren later is Jamie een muzikant die een nomadisch- en verslaafd leven lijdt. Bij toeval ontmoeten hij en de dominee elkaar. De dominee geneest Jamie van zijn verslaving en er lijkt een band voor het leven te zijn gesmeed. Hun wegen scheiden zich en jaren later ontdekt Jamie bij toeval samen met zijn werkgever dat de dominee weer is opgedoken en een revival houdt.
Na de revival gaat Jamie op onderzoek naar de 'genezingen' van de dominee. De ontdekkingen verontrusten Jamie hij confronteert de dominee hier mee. De dominee heeft bijna het doel van zijn onderzoek bereikt en vraagt Jamie om zijn hulp in de laatste fase.

Mijn mening:
Het verhaal is mooi opgebouwd en geschreven. Op de een of andere manier heeft de benaming 'horror' me getriggerd en wachtte ik in het verhaal op het moment waarop zich zou tonen.
Terwijl ik aan het 'wachten' was, ontspon het verhaal zich en vond ik het meer een psychologisch verhaal/drama. Bijzonder om te lezen hoe iemand macht over een persoon krijgt na een 'genezing' en deze macht weet te gebruiken om iemand zo ver te krijgen om te doen wat hij wil. Het verhaal intrigeerde me, ook omdat het mooi is geschreven. De 'horror' kwam aan het einde dan toch om de hoek kijken, maar vooral ook het uiteindelijke doel van de dominee met zijn electrische experimenten. 
 
Al met al waardeer ik het boek met 3 sterren. Een onweersbui met bliksem zal na het lezen van dit boek herinneringen aan dit verhaal doen terugkomen. Het is niet direct een boek wat ik zou aanraden, maar dat is omdat het niet echt mijn genre is. Een echte liefhebber van King zal het boek waarschijnlijk hoger waarderen.