Tomas Gonzalez : Eerst was er de zee
Een man, aangeduid als J., en een vrouw met de naam Elena, vertrekken vanuit Medellin, Colombia, naar een eiland voor de Caraibische kust. J. heeft daar een verlopen landgoed (finca) gekocht dat aan een verlaten stand ligt. Het huis is lange tijd niet bewoond geweest. Zij maken het schoon en gaan er wonen. Alle spullen die zij nodig hebben moeten per boot aangevoerd worden. De vorige eigenaar introduceert J. bij de bewoners van het nabijgelegen dorp. Regelmatig gaat J. naar Medellin om inkopen te doen en om te onderhandelen over het verlengen van een lening die hij heeft afgesloten. Omdat de boerderij te weinig opbrengt besluit hij om bomen op het junglegedeelte van het landgoed te kappen. Daarvoor huurt hij een groep houtakkers in, een stel rouwdouwers waarmee hij voortdurend problemen heeft.
Het verhaal wordt heel sober met eenvoudige woorden beschreven. De hoofdpersonen komen niet sympathiek over. De moeilijke verhoudingen tussen de twee hoofdpersonen en met de achtereenvolgende huishoudsters en degene die de boerderij verzorgt, de hevige tropische regens en het onophoudelijk drankgebruik maken van de hele onderneming iets hopeloos. De wijze waarop de auteur zijn verhaal vertelt wekt de indruk dat hij het niet zelf gezien of beleefd heeft maar opgeschreven heeft wat een ander hem verteld heeft; dus van horen zeggen; iets afstandelijks. Toch roept hij steeds weer spanning op door een resultaat te vertellen dat nog moet gebeuren, zodat je je afvraagt hoe dat tot stand zal komen. Zo vertelt de auteur in het begin van het boek al dat in de kamer die ze schoonmaken later een lijk zal worden opgebaard. Dat lijk komt pas aan het einde van het verhaal.
Uit het uitgebreide en enthousiaste nawoord van de vertaler, dat in het boek is opgenomen, blijkt dat een broer van de auteur een landgoed heeft gekocht en daar na veel problemen ten onder is gegaan. Dat verklaart goed de stijl van het boek.
Het boek is in 1983 geschreven en de wijze waarop het uiteindelijk tot wereldwijde publicatie is gekomen is op zich al een avonturenroman.