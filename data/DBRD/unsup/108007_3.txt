Twee zussen, twee verhalen. Dat is waar het een beetje op neer komt in het laatste boek van Mo Hayder. Sally Cassidy is gescheiden van haar man en heeft daardoor een niet al te riant leven meer. Ze werkt als schoonmaakster en krijgt van David Goldrab, waar ze ook schoonmaakt, de aanbieding om wat vaker bij hem te werken. Sally neemt het aanbod aan. Haar zus Zo, Sally heeft haar al jaren niet meer gezien of gesproken, werkt bij de politie en onderzoekt de moord op het tienermeisje Lorne Wood. Een oplossing van deze moord is ver weg. Door deze moord is Sally bang dat haar dochter Millie ook wat kan overkomen. Vooral als David Goldrab ook in het onderzoek betrokken wordt. Het eerste deel van Rot is aardig, maar zeker niet spectaculair. Het heeft geen spanning en het lijkt vooral te gaan om de problemen van Sally en Zo. Deel twee van het boek wordt spannender en heeft daardoor ook meer weg van een thriller. Deel drie van het boek kan vooral gezien worden als het afsluitend deel. Er gebeurt niet zo heel erg veel meer. Rot is zeker niet het beste boek van Mo Hayder. Het idee achter het verhaal is goed, maar er had meer uitgehaald kunnen worden waardoor het veel spannender had kunnen zijn. Nu is het boek over het geheel genomen niet veel meer dan een aardig verhaal dat wel prettig leest.