Mijn verwachtingen van dit boek waren hooggespannen, maar zijn helaas niet waargemaakt.

Het verhaal speelt zich af in een klein Engels dorpje hetgeen heel sfeervol wordt beschreven. Er zitten meerdere verhaallijnen in het boek: de vondst van menselijke botten, het liefdesleven van twee vrouwelijke dorpsbewoners en niet te vergeten het geheim dat de huishoudster van de plaatselijke diender PJ met zich meedraagt.

Het verhaal is vlot geschreven dus leest wat dat betreft lekker weg. Er zit alleen niet veel vaart in. Al vrij vroeg in het boek worden de botten gevonden en dan duurt het nog een hele tijd voordat het raadsel is opgelost. Tot die tijd kabbelt het verhaal een beetje voort.

Wat erg jammer is, is dat de verschillende verhalen op het laatst worden afgeraffeld. Daar had naar mijn idee meer aandacht aan besteed mogen worden.

En dan is daar nog aan het eind van het verhaal een epiloog. Waarom die is toegevoegd is mij een raadsel:
het roept meer vragen op dan dat het antwoorden geeft. Jammer.