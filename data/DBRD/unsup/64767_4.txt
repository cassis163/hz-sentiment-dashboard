Getuige is na Hypnose en Contract het derde deel met commissaris Joona Linna in de hoofdrol.
Joona Linna is het onderwerp van een intern onderzoek. Als er echter twee moorden plaats hebben gevonden bij een internaat voor moelijk opvoedbare meisjes, wordt Joona aan de zaak toegevoegd als waarnemer. Joona zou Joona niet zijn als hij het hier bij zou laten en, ondanks dat het hem is verboden, werkt hij actief aan de zaak.
Als hij op de plaats delict aan komt maakt hij kennis met de andere meisjes en met de maatschappelijk werker, Daniel Grim. Een van de meisjes blijkt te zijn vermist en niemand heeft ook maar een idee waar Vicky kan zijn.
Joona observeert en luistert. Zijn onderbuikgevoel zegt hem dat het niet klopt wat hem wordt gezegd en hij bijt zich in deze zaak vast.
Het boek leest als een trein. De spanning is goed opgebouwd en door de, veelal korte hoofdstukken, leest het heerlijk weg. Gaandeweg het verhaal ontdekken we ook meer over het privéleven van Joona. Het einde van het boek maakt dat je als de wiedeweerga door wil gaan in het vierde deel met Joona Linna in de hoofdrol…