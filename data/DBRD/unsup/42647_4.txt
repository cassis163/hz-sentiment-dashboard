Een grote wens voor mij is om ooit nog naar Scandinavië te gaan. De beschrijvingen en beelden van deze landen vind ik prachtig. Zal Altijd Noorwegen mij een gedetailleerde boekreis Noorwegen geven?

Gerrit jan Zwier is antropoloog, geograaf en gespecialiseerd in de noordelijke gebieden. In Altijd Noorwegen neemt hij de lezer mee met zijn reis door Noorwegen.

In 15 hoofdstukken, inclusief voorwoord, leidt hij de lezer rond tijdens een bijzondere Noorweegse reis. Gerrit jan Zwier zijn liefde voor Noorwegen was eerder al geboren toen hij op jeugdige leeftijd het land voor de eerste keer bezocht. Hij reist dit keer niet alleen, maar bezoekt Noorwegen nu samen met fotograaf Dolph Kessler, Blom genaamd.

Zodra ik het boek opensloeg, zag ik 2 duidelijke plattegronden van Noorwegen met regio`s, plaatsnamen en eilanden. Mijn topografie was weer even bijgewerkt. Tijdens het lezen heb ik geregeld even gekeken waar we waren in het boek. Ideaal zo’n plattegrond om te kijken waar een specifiek genoemde plek of eiland in werkelijkheid is.

Naast de beschrijvingen van de natuur, vertelt hij ook beeldend over de plekken die hij bezoekt. Of het nu een stad, dorp, eiland of accommodatie is, Gerrit Jan Zwier weet er altijd wat over te vertellen. Een leuke toevoeging vind ik de typische Noorse woorden. Dit maakt het nog meer Noorwegen. Een voorbeeld is Kamikken wat laarzen zijn, gemaakt van zeehondenbont. Het verhaal wordt compleet gemaakt met geschiedenisverhalen, streekproducten, dieren die er leven en verhalen van bewoners. Midden in het boek zitten 16 diverse foto`s. Dit brengt het geheel tot leven.

Ik durf zeker te zeggen dat ik met Altijd Noorwegen heel veel heb geleerd over Noorwegen. Het is een land met zeer veel (geschiedenis-) verhalen en bezienswaardigheden. De echte Noorwegenfans zullen met dit boek geregeld herkenningspunten tegenkomen.

Gerrit Jan Zwier schrijft vol passie over Noorwegen. Toen ik zag dat het boek maar liefst 272 bladzijden beslaat, dacht ik eerst, waar moet hij toch allemaal over schrijven? Zo’n klein land. Ik vermoed dat als ik Gerrit Jan Zwier zou spreken, hij mij nog veel meer kan vertellen! Zo gepassioneerd schrijven op ook nog eens een avontuurlijke uitdagende manier, complimenten. Het is nergens saai. Het voelde voor mij aan als een boekreis door Noorwegen.

Naast dit boek heeft de auteur 13 andere (reis)boeken geschreven over verschillende landen, waaronder ook Nederland.

Ik geef Altijd Noorwegen 4.5 sterren.

Gelezen voor het blog In de boekenkast