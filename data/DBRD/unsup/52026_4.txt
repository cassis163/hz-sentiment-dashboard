Honderd stukjes van mij

Gina Bellamy’s leven ligt is alles behalve perfect op dit moment. Ze ligt midden in een scheiding en heeft een nieuwe kleine flat met veel te veel dozen met spullen uit haar oude leven. Wat gaat ze nu doen? Ze besluit om haar leven drastisch te veranderen. Alles wat niet belangrijk voor haar is gaat de deur uit. De honderd belangrijkste dingen mogen blijven, maar welke zijn dat? Aan elk voorwerp zit een herinnering vast. Gina moet keuzes maken. Wat past bij haar nieuwe leven en wat moet ze loslaten?

Ik keek er erg naar uit om deze roman te gaan lezen. Ik verwachtte een feelgoodroman met een serieus onderwerp en wat dat betreft zijn mijn verwachtingen uitgekomen. Je krijgt veel respect voor Gina die met haar drieëndertig jaar al behoorlijk wat voor haar kiezen heeft gekregen. Iedereen maakt nare dingen mee in zijn of haar leven en daarom is het makkelijk om jezelf ergens in het verhaal van Gina te herkennen. Haar leven verandert misschien drastisch, maar het gaat met ups en downs en dat heeft de auteur bijzonder goed verwoord.

Het intrigerende van dit verhaal vind ik dat het je zelf aan het denken zet. De lijst met honderd dingen die ze mag houden; wat zou je er zelf op zetten? De manier waarop Dillon het heeft vormgegeven vind ik erg origineel en leuk gedaan. Elk hoofdstuk begint met een voorwerp dat op de lijst komt te staan en aan de hand daarvan maak je een sprong naar het verleden. Zo kom je steeds meer over Gina te weten en krijg je nog meer de kans om met haar mee te leven.

Een nadeel is het tempo van het verhaal. Moet de lezer nu bijvoorbeeld echt precies weten hoe een huis gerestaureerd moet worden? Ik denk het niet. Zonder dat soort delen erin zou het verhaal wat meer tempo krijgen. Daarnaast bestaat het boek uit bijna 500 bladzijdes, dus iets minder was niet heel erg geweest.

Honderd stukjes van mij wordt aangeraden aan lezers die ook fan zijn van de boeken van Jojo Moyes en Sophie Kinsella. Twee grote namen natuurlijk in feelgoodland. Zelf zou ik dit boek aanraden aan lezers die ook graag de boeken van Cecilia Ahern lezen. Honderd stukjes van mij is een indrukwekkende roman die je doet beseffen dat we af en toe wat minder materialistisch mogen zijn en wat meer moeten genieten van het leven.

Ik mocht Honderd stukjes van mij lezen voor een hot or not-artikel van Hebban. Benieuwd wat de andere lezers ervan vonden. Je leest het hier:

https://www.hebban.nl/artikelen/hot-or-not-honderd-stukjes-van-mij-van-lucy-dillon