Student Noah verliest zichzelf in feestjes, drugs en alcohol na een zeer tragische gebeurtenis in zijn leven. Wanneer hij op een ochtend met een kater wakker wordt in de circustent van Cesar krijgt hij van deze een unieke kans aangeboden. Noah besluit het roer om te gooien en zich aan te sluiten bij circus Cesaria. Hier leert hij de mysterieuze Emily kennen waar hij een camper mee deelt. Naarmate Noah meer omgaat met dit meisje bloeit hij op. Emily intrigeert hem. Echter, zij draagt een duister verleden met zich mee en beetje bij beetje komt Noah er achter wat er schuilt achter dat mooie gezicht.

De schrijfster weet de sfeer en de saamhorigheid in het circus goed te beschrijven, als lezer maak je als het ware deel uit van de grote circusfamilie. Het verhaal bevat veel dialogen en dat neemt soms de vaart uit het verhaal. Er wordt afwisselend verteld in het heden en het verleden, zodoende kom je meer te weten over de achtergronden van de hoofdpersonages. Op bepaalde momenten in het verhaal neemt de spanning toe. Deze is mijns inziens een meerwaarde in het verhaal. Het geeft net dat beetje extra waardoor je als lezer geboeid blijft.

De schrijfstijl is heel vlot, het leest lekker weg. Wellicht dat het boek ook zeer geschikt is voor de Young Adult lezers. Het verhaal bouwt zich mooi op en er is ook een duidelijk plot maar het verhaal eindigt abrupt in een open einde. Persoonlijk vind ik dit jammer, nu is het wachten op deel twee.

Ik geef het boek *** (drie sterren)