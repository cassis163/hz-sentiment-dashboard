De Britse Liz Pichon volgde een opleiding tot grafisch ontwerper en de eerste boeken die ze maakte waren prentenboeken. In 2011 verscheen haar eerste boek over Tom Groot en het was dan ook niet verrassend dat illustraties hier een grote rol in speelden. De Tom Groot boekenreeks bestaat inmiddels uit zes boeken en het zevende boek komt in april 2015 in de Nederlandse boekwinkels te liggen. Tom Groot Extra speciaal (duh!) is het zesde boek in de reeks.

Tom is een jongen die het liefst doodles tekent. Hij heeft in het dagelijks leven onder andere te maken met zijn chagrijnige oudere zus Delia, zijn irritante klasgenoot Marcus Mulder, zijn beste vriend Dirk en zijn opa en oma (de fossieltjes). Op school is hij geen uitblinker, maar wel van goede wil. Hij zit samen met vriendjes Dirk en Nico in een band genaamd ‘de Dogzombies’. In dit deel zien we onder andere hoe Marcus uitgeroepen wordt tot ster-leerling, tot ergernis van Tom. Daarnaast zijn de fossieltjes vijftig jaar getrouwd. Voor die gelegenheid gaat de familie samen op de foto. Tom vindt dit maar een stom cadeau, een dag naar het pretpark is toch veel leuker? Gelukkig krijgen de fossielen ook een flitsende scootmobiel erbij. Tot slot wordt Marcus wel erg arrogant door zijn ster-leerling status… Zou Tom die status ooit zelf verkrijgen?

Tom Groot Extra speciaal (duh!) bestaat uit 235 pagina’s. Een hele pil voor een jeugdboek, maar schijn bedriegt. Het grootste deel van het boek bestaat uit illustraties. De tekst staat in een groot lettertype gedrukt, waarbij op elke pagina een aantal woorden uitgelicht wordt in een groter en/of ander lettertype. De illustraties vormen de blikvanger van het boek. Pichon tekent in een luchtige en grappige stijl die helemaal past bij de kleine avonturen die Tom Groot beleeft. De illustraties zijn zwarte pentekeningen die in verschillende groottes over de pagina’s verspreid staan. De tekst is geschreven in een simpele en toegankelijke stijl. De zinnen zijn kort en moeilijke woorden worden vermeden. Het boek is dan ook zeer geschikt voor moeilijke lezers. Tegelijkertijd is het boek doordrenkt van een humoristische ondertoon. Het maakt duidelijk deel uit van een serie, de schrijfster verwijst een aantal keer naar zaken waarbij in de voetnoot wordt verduidelijkt dat dit in een ander deel aan bod is gekomen. Dit boek zal interessant zijn voor kinderen van grofweg acht tot twaalf jaar. De dingen die Tom meemaakt en de manier waarop hij hier commentaar op geeft zal bij deze leeftijdsgroep leiden tot een aantal leuke leesuren.