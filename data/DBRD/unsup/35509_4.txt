Het Amazoneoffensief  is de opvolger van Het Amazoneverbond. Het is een op zichzelf staand verhaal, met dien verstande dat er verwijzingen naar gebeurtenissen in het voorgaande deel in voorkomen. Eerst deel 1 lezen is zeker geen verplichte kost, maar wel handig, omdat je daarin kennismaakt met de militante Amazones, hun ideologieën en strategieën, en met de hoofdpersonages.

De Amazonereeks van Ad van de Lisdonk – deel 3, Het Amazoneconflict, is in de maak – is opmerkelijk origineel. En ook spannend, bij vlagen ondoorgrondelijk, meeslepend, interessant tot en met het laatste woord op pagina 350. Correctie: tot en met de zes pagina’s lange ‘Verantwoording’ achter in het boek. Waarschuwing: lees die verantwoording NIET vooraf, begin bij het begin. Van de Lisdonk schrijft vloeiend, vlot en goed. Waar Het Amazoneverbond  een enigszins verstoorde balans vertoonde door overtypering van de seksen, is Het Amazoneoffensief  goed uitgebalanceerd. (Recensent heeft deel 1 herlezen om tot deze conclusie te komen.) De stokpaardjes uit deel 1 zijn in deel 2 vanzelfsprekende elementen geworden.

De openingsalinea van Het Amazoneoffensief  hakt er direct flink in: senator Charles F. Bonham wordt ten overstaan van vijftienhonderd mensen gedood. “… Bij zijn eerste pijnkreet spoot bloed met grote kracht uit zijn mond over de gasten die er vijfduizend dollar extra voor over hadden gehad om aan een tafel vlak voor het podium te mogen zitten. …” De toon is gezet. Inspecteur Tom Boolan weet de mogelijke moordenaar snel op te sporen, maar er klopt iets niet.
Laura Sielberg is op zeilreis met haar nieuwe liefde Brad. Ook hier klopt iets niet en Laura komt in problemen.
Wereldwijd bestaat er rechtsongelijkheid tussen mannen en vrouwen, zoals blijkt uit het rapport van de Wereldbank uit 2013. De Amazones binden samen met de mysterieuze Thugs daartegen de strijd aan en wel op een weinig zachtzinnige manier: ondanks de aanwezige beveiliging slagen ze erin de Algemene Vergadering van de Verenigde Naties te gijzelen. Leiders uit de hele wereld worden gedood als de VN de eisen van de Amazones niet inwilligt. Hoe ver gaan de vrouwen, gaat de president van de Verenigde Staten eraan? Hoe zijn ze te stoppen? Minstens zo belangrijk is het vraagstuk: in hoeverre hebben de Amazones gelijk? En welk geheimzinnig wapen gebruiken ze?
Aan Laura en Tom de schone taak het voortouw te nemen om de gijzeling te (doen) beëindigen en al het overige te ontwarren.

Krachtige personages, sterke verhaallijnen en actuele thema’s, uitstekende opbouw van het geheel, veel geweld en actie, beetje liefde. Het ietwat open einde doet uitzien naar het volgende deel in de reeks. Liefhebbers van mystiek en symboliek komen ook aan hun trekken. De hoofdstuktitels zijn intrigerend en nodigen uit tot googelen. De toegevoegde waarde ervan blijkt uiteindelijk betrekkelijk, maar leerzaam.