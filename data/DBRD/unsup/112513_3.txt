Wat moet je nog toevoegen aan alle recensies die al geschreven zijn over dit boek? Na alle interviews die gegeven zijn? Toen ik aan het boek begon was ik dan ook sceptisch. Een beetje moe over alle kroongetuigen, langdurige rechtzaken, interviews in talkshows met advocaten. Het lijkt bijna alsof crimineel gedrag 'normaal' geworden was. Na het lezen van dit boek weet je 'dit is niet normaal'. In dit land waar wij wonen speelt zich blijkbaar een totaal andere wereld af, een wereld waar ik niets van wist en ook niets van begrijp. Ook niet wil begrijpen. Met dubieuze acties van het OM, Fred Teeven voorop.

Het boek Judas pakt je eigenlijk vanaf pagina 1 als Astrid en haar moeder naar de uitzending van Collegetour kijken en de verhalen van Holleeder van commentaar voorzien. Ik heb zelf deze aflevering gezien en met verbijstering gekeken. Hoe een beroepscrimineel nauwelijks kritisch bevraagd wordt en overal mee weg lijkt te komen. Dit boek legt uit hoe dat komt, hoe de familiedynamiek in elkaar zit en waarom de zussen (en vriendin) tot het besluit komen om tegen Holleeder te getuigen. Het boek is vlot geschreven, hoewel het van mij minder uitgebreid gemogen had. En het blijft mij een raadsel hoe weldenkende mensen zich zo in de luren laten leggen. Zijn vriendinnen, de artsen in de gevangenis die constateren dat Holleeder ernstig ziek is (niet dus), BN'ers die het interessant vinden selfies met Holleeder te maken. Het is ongelofelijk. Daarmee komt ook mijn belangrijkste vraag naar boven: waarom is Astrid hier zo in mee gegaan? Waarom heeft niemand in de familie de banden rigoureus doorgesneden? Waarom zouden we haar wel moeten geloven dat alles zo gegaan is? Of is dit boek alleen een middel om iedereen duidelijk te maken wat zij weet? Hoewel ik ernaar neig om het verhaal van de zussen te geloven, ben ik zeer benieuwd naar de start van het proces (begin 2018). En wellicht kunnen de vragen beantwoord worden na de rechterlijke uitspraak met deel 2.