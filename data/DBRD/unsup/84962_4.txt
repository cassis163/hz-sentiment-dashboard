In “Achter de voordeur” neemt Alex Marwood de lezer mee in de wereld van 6 mensen die samen een huis delen, beheerd door een bijzonder smerige huurbaas. Elk van deze individuen heeft iets te verbergen en ze zijn dan ook redelijk in zichzelf gekeerd. Tot het moment waarop een ingrijpende gebeurtenis ervoor zorgt dat 5 van de 6 buren met elkaar te maken krijgen en samen een geheim met zich mee moeten dragen. Dan leer je elkaar noodgedwongen op een hele andere manier kennen… maar goed genoeg om elkaar te vertrouwen?

Het verhaal wordt geschreven vanuit 6 verschillende perspectieven. Zeven hoofdpersonen, diverse bijrollen. Het is in het begin even schakelen, maar uiteindelijk krijg je de snelheid gauw te pakken. Het is geen bloedstollend spannend verhaal, maar de plot is goed opgebouwd. Het leest weg als een aflevering van Midsomer Murders meets Scott & Bailey, doorspekt met details die je bij tijd en wijle de maag doen omkeren. Laatstgenoemde details hebben niet voor elke lezer een toegevoegde waarde; soms zijn de beschrijvingen zelfs zó gedetailleerd dat het gaat vervelen en je als lezer de neiging hebt om ‘erdoorheen te scrollen’. Desalniettemin een waardevolle toevoeging aan de boekenkast, met name door de plot.