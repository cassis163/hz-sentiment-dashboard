De Brit David Hewson is na zijn succesvolle Costa reeks een nieuwe gestart met ongeveer hetzelfde concept. De Costa reeks situeerde zich in Rome en je zou gedacht hebben dat hij Italiaan was. Nu heeft hij Amsterdam als decor genomen en je zou waarachtig denken dat hij Nederlander is. Een kameleon die Hewson. Tussendoor heeft hij trouwens de drie series van The Killing ook nog in boek vorm gegoten en dat is dan weer iets anders.
De serie begint met Het poppenhuis, een boek dat nog niet door mijn handen is gegaan. Met Het verkeerde meisje ben ik anders wel ge√Øntrigeerd geraakt, maar het was niet zo dat ik iets gemist heb. De personages wil ik echter wel beter leren kennen, Bakker en Vos zijn een niet alledaags duo.
Het verkeerde meisje gaat traag van start en dat gaat zo wel even voort. Hewson neemt zijn tijd om de verschillende karakters te positioneren, toch de belangrijkste, want het moet gezegd dat de andere personages zeer oppervlakkig blijven. Het personage dat het meest bijblijft is hier toch wel het achtjarige ontvoerde meisje, wijs en bijdehand, daar kunnen volwassenen nog een puntje aan zuigen.
Hij zet in op het verhaal en dat lukte voor een deel. De plot start veelbelovend maar verrassingen blijven uit. En hij heeft de plot zo goed willen uitzetten dat het verhaal toch wel een beetje strandt in de details. De spanning ebt daardoor soms wel wat weg.
Toch is het een boek om van te genieten. Interessante personages en toch een mooi verhaal. De manier waarop Bakker en Vos het aanpakken om het meisje terug te vinden is knap beschreven.