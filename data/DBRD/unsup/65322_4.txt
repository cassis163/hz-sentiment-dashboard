Monique Regniers werkt in het Japanse restaurant Zuma als afwasser. Wat voor de buitenwereld als doodnormale job beschouwd wordt, is voor Monique een dekmantel om de illegale praktijken van het restaurant bloot te leggen. Ze is lid van de ‘BSPCA’, de organisatie die streeft naar het eerlijk en correct behandelen van dieren.
Monique heeft maar één doel: het werk van haar partner, Jan, die opgenomen werd in het ziekenhuis, verderzetten.
Ze beslist om haar bazin om het leven te brengen en plant het zo uit dat ze haar collega’s, waar ze geen goede band mee heeft, er voor laat opdraaien.
Tijdens het onderzoek, dat geleid wordt door Maud Gelderman, komen meerdere illegale praktijken aan het licht. Als Monique meerder mensen om het leven brengt en het team te slim af blijkt te zijn, is het voor de onderzoekers een race tegen de tijd om de moorden op te lossen.
De collega’s van Monique krijgen het zwaar te verduren, maar als de meeste een alibi blijken te hebben wordt het Monique warm onder de voeten.
Na één misstap dreigt alles rondom Monique in duigen te vallen en moet ze zich vastklampen aan alles waar ze in gelooft.
Blijft Monique buiten schot of verliest ze zichzelf in haar strijd?

De schrijfster koos voor een duidelijke, vlotte schrijfstijl, wat het boek zeer goed leesbaar maakt. De korter hoofdstukken worden afgewisseld met maar enkele langere hoofdstukken waardoor je dit boek in no time kan verslinden.
Belinda weet de nieuwsgierige lezers op het puntje van hun stoel te houden, en maakt het geheel af met een mooie, samenvattende afsluiter.