Moordvrienden is een zogenaamde young adult thriller en na het lezen ervan begrijp ik heel goed dat het zowel jongeren als volwassenen aanspreekt. Het thema is actueel en goed uitgewerkt. Wat doet pesten met je en waarom loop je mee, zijn vragen die op een doeltreffende wijze door dit verhaal worden belicht. Ik vond het intrigerend en meeslepend. Dicht op de huid geschreven met veel flair en vaart zodat je, eenmaal begonnen, graag doorleest. Anderzijds komen de personages zo bij je binnen dat je, ook al zou je het boek drie dagen wegleggen, je toch weer moeiteloos deze wereld binnen kunt stappen. Wat gelezen is, blijft hangen en dat is een pluspunt. Het leest af en toe met het mes op de keel, zo invoelbaar, zeker als je moeder bent van kinderen in deze leeftijd. Zonder overdrijven wordt de oudere jeugd perfect neergezet in woord en daad, onder andere door de sterke, stoere dialogen. Moordvrienden heeft mij positief verrast en wat mij betreft dus een dikke aanrader!

Hedendaags, toegankelijk maar tegelijk heftig en confronterend.