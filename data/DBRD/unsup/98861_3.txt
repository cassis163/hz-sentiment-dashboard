In dit boek maken we kennis met Lydia en Joris, een echtpaar van middelbare leeftijd met 2 kinderen in de puber leeftijd. Zij wonen in een mooi huis in een standaard nieuwbouwwijk met leuke buren en gezellige buurtbarbecues. Allemaal leiden zij op het oog een gelukkig leven. Maar achter de voordeuren blijkt dit toch anders te zijn: Joris zit in een midlifecrisis, zijn baan staat op de tocht en hij heeft financiële problemen, Lydia heeft enorme vreetbuien en mist haar pas overleden moeder, de kinderen worden groter met alle bijkomende problemen en ook bij de buren is overal wel wat aan de hand.

Dan komt er een nieuwe buurman in hun straat wonen. Rob is een aantrekkelijke man, die een vrij leven leidt als fotograaf en vrijgezel is. Dit zorgt voor een nieuwe dynamiek in het burgerlijke leventje van de andere bewoners. Zij worden zich bewust van de sleur en de voorspelbaarheid van hun bestaan. Joris stort zich op nieuwe hobby’s als wielrennen en fotograferen en gaat op stap met Rob. Ook sluit hij vriendschap met een zwerver die hem verrassende nieuwe inzichten geeft. Maar de vrouwen krijgen steeds meer twijfels over Rob en vragen zich af wie die leuke nieuwe buurman nu eigenlijk is. Als zij op onderzoek gaan loopt het al snel uit de hand.

Huisje boompje beest is de debuutroman van Roos Schlikker, bekend van haar columns en deelname aan Wie is de mol? Het is een vlot geschreven boek in een schrijfstijl die je meetrekt in de gebeurtenissen. Het verhaal is met veel humor en mensenkennis geschreven. De personages worden soms wat karikaturaal, meer een soort “typetjes”. Het maakt het wel herkenbaar en lachwekkend. Het schijten in eigen tuin van Joris is grappig gevonden, maar ook een beetje over the top. Anderzijds kunnen de personages ook zeker ontroeren in hun zeer menselijke trekjes, zoals angst, eenzaamheid, gezien/gewaardeerd worden.