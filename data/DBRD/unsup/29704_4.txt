Ramon heeft het goed voor elkaar. Hij werkt als verkoper in een herenmodezaak, woont op zichzelf en heeft een mooie auto. Zijn ouders zijn gescheiden en zijn zus Rosalien woont bij haar moeder en haar nieuwe man, waar ze het niet naar haar zin heeft.  

Dan wordt hun vader vijftig en hij vraagt Ramon en Rosalien of ze mee willen gaan naar Roemenië.  De nogal materialistisch ingestelde Ramon twijfelt. of hij mee zal gaan. Wat heeft hij in zo’n land te zoeken? Rosalien daarentegen is enthousiast en wil graag mee. Ramon gaat overstag en besluit zich bij hen aan te sluiten. Ze komen te logeren bij vrienden van hun vader die evangeliseren en hulp verlenen. Ramon en Rosalien worden ingeschakeld om mee te helpen. Terug in Nederland wordt Ramon regelmatig geconfronteerd met een straatkrantenverkoopster bij de supermarkt. Ze blijkt uit Roemenië te komen.  

Niet gezocht is een vlotlezende roman met een interessant onderwerp. Er is geen duidelijke hoofdpersoon. In eerste instantie denk je dat Ramon dat is, maar er wordt uit heel veel verschillende perspectieven geschreven. Rosalien, haar vriendin, de broer van haar vriendin en de vriend van Ramon. Net als je denkt lekker in het verhaal te zitten, komt er een andere verhaallijn. Als je daarin verdiept bent, komt er weer een andere verhaallijn. Dat komt natuurlijk wel vaker voor in romans, maar voor dit verhaal  had er wel een verhaallijn minder gemogen. Het verhaal zou dan meer uitgediept kunnen worden. De boodschap komt duidelijk naar voren; oog hebben voor vreemdelingen. Daar duidt ook de Bijbeltekst op die voor in het boek staat.  

Hoewel het een christelijk boek is, is het niet storend voor de lezers die niets hebben met het geloof.  Het geloof ligt er niet dik bovenop. De schrijfster heeft het goed gedoseerd, zodat ook de christelijke lezer aan zijn trekken komt.  

Jetty Hage heeft meerdere boeken op haar naam staan. Ze heeft  acht romans geschreven, drie jongensboeken, twee meisjesboeken en een kinderboekje. In een interview dat gepubliceerd is op de site van uitgeverij Mes, antwoordt ze op de vraag of er een boodschap in haar boeken zit: “Ik heb niet een speciale boodschap. Alleen wel dat er liefde voor de Heere en liefde voor de naaste moet zijn.” Op de vraag wat haar doel is, zegt ze: “Dat mensen door mijn boeken (weer) graag gaan lezen.”