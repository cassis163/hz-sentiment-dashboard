De proloog is een terugblik van agent buiten dienst Neil Davies op een moment in zijn leven waarin hij o zo graag iets anders had gezien dan waar hij op dat moment naar keek:
“Kille, donkere ogen vol onbeteugelde woede werden tot spleetjes geknepen. Het had niets menselijks, het gezicht en de ogen en de mond die krulde in een zelfingenomen glimlach die hij gewoon van het minder dan menselijke gezicht wilde rukken. Vervolgens sprak de zelfingenomen mond. 'Loop naar de hel, Davies,' zei hij.”

De hoofdstukken die daarop volgen zijn afwisselend de verhaallijnen van Steven Thatcher (speciaal agent van het State Bureau of Investigation, afgekort SBI), Jenna Marshal (een docent van Brad, een van de zonen van Steven) en tenslotte de verhaallijn van de dader (lange tijd onbekend). Deze laatste verhaallijn zien we in het begin niet zo vaak, maar naarmate het einde nadert lees je meer over wat er gebeurt, meegekeken door zijn ogen. De spanning stijgt hierdoor nog meer.

Het verhaal speelt zich af in Raleigh, North Carolina.
Wanneer het SBI een tip heeft gekregen over een lichaam dat gevonden is op een open plek en daardoor toegankelijk voor allerlei gedierte, is de vraag of Steven deze zaak wel aankan, omdat zijn zoontje Nicky enige tijd geleden iets vreselijks is overkomen.
Maar bij de vondst van dit lichaam houdt het niet op. Het kleine stadje is blijkbaar nog niet genoeg geschrokken en niet voorzichtig genoeg want al snel verdwijnt er weer iemand.
De dader blijkt een engerd van de hoogste orde:
“Kleine slet. Ze verdiende wat ze had gekregen. Hij had alleen spijt van het feit dat ze… de geest had gegeven… voor hij helemaal klaar was.”

Steven besluit om samen met het team alles op alles te zetten om de seriemoordenaar die in hun kleine plaatsje actief is, in te rekenen. De strijd begint!
Maar omdat hij privé ook het nodige heeft meegemaakt gaat niet alles even gemakkelijk voor hem. Onlangs is hij weduwnaar geworden en hij schijnt de grip te verliezen op zijn zoon Brad waarover hij grote zorgen heeft. En niet te vergeten zijn andere zoon Nicky, die nog steeds niet de oude is.
In deze situatie ontmoet hij Jenna Marshal, een docent van zijn zoon Brad. Zij is op dat moment het enige lichtpuntje in zijn leven. Tot dan toe speelde zijn tante Helen een heel belangrijke rol in zijn leven; al sinds de tijd dat hij klein was stond ze voor hem klaar met raad en daad.
Maar Jenna is mooi en lief en er ontwikkelt zich heel langzaamaan een liefdesaffaire tussen Steven en Jenna. Op het moment dat het er op lijkt dat het serieus kan worden tussen deze twee, zet de moordenaar een val voor Jenna.

Karen Rose heeft de lezer wederom de gelegenheid gegeven om de diverse hoofdpersonen heel goed te leren kennen. Langzaamaan wordt de spanning opgebouwd. Een spanning die vaak uit de romantische hoek komt!
Het is niet zonder reden dat ze bestempeld wordt als koningin van de Romantic Suspense, dat blijkt ook in dit verhaal een goede titel voor haar.

De afwisselende verhaallijnen zorgen er ook voor dat je verder wilt lezen om te weten wat er precies gebeurt, wie de dader is en hoe het zal gaan met het verliefde stel.
Zal de dader gepakt worden en krijgen Steven en Jenna de kans om samen een leven op te bouwen of steekt de dader daar een stokje voor?

In Niemand zeggen zag ik Steven en zijn tante Helen voor het eerst. Deze auteur laat vaker personages terugkomen in latere werken. Heel leuk om ze weer terug te zien in dit boek.
'In de val' is een heerlijk meeslepend verhaal dat steeds spannender wordt (ook romantisch) en dat de lezer laat genieten van een verrassende ontknoping.