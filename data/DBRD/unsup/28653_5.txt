Na een spannende proloog laat de auteur ons kennis maken met de hoofdpersonen Liz (Elizabeth), Adriaan en Channing. Ze worden in het verhaal op een realistische manier beschreven en je leeft al snel mee met het onstuimig leven van deze hoofdpersonen.

Rechercheur Elizabeth Black wordt geconfronteerd met haar verleden in de nasleep van een bruut schietincident. Een jongen met een pistool staat te wachten op de man die zijn moeder vermoordde. Na dertien jaar in de gevangenis komt Adriaan, een goede collega en vriend van Elizabeth, vrij. Maar voor hoelang? En op het altaar van een verlaten kerk, ver weg op een heuvel, is het onvoorstelbare net gebeurd. Dit is een stad aan de rand van de afgrond. Dit is een weg zonder genade. Weg zonder genade is een prachtig geschreven thriller vol spanning, geheimen, verraad en onverwachte wendingen, die de lezer vanaf de eerste bladzijde dwingt door te lezen.

De waanzinnige cover van dit boek trok direct mijn aandacht en inspireerde mij ook meteen. Het was tevens de allereerste kennismaking van mij met John Hart. En ik kan zeggen …..ik heb John Hart meteen in mijn ‘HART’ gesloten en ben meteen fan van hem.
Heerlijk boeiende schrijfstijl, torenhoog oplopende spanning, meeslepend, verhaallijnen die bij naar elkaar toe groeien en bij elkaar komen en een verrassend plot zijn de ingrediënten voor een weergaloze thriller.
Een messcherp geschreven verhaal dat op briljante wijze in elkaar is gezet en waarbij ik als lezer regelmatig door twijfel wordt verscheurd.
Weinig schrijvers hebben me zo weten te boeien dat ik zelfs tot laat in de nacht heb doorgelezen omdat ik zo geboeid in het verhaal zat dat ik wilde weten hoe het verhaal verder zou lopen.
Maar deze formidabele thriller is de gemiste nachtrust meer dan waard geweest!