Slotakkoord is alweer het elfde boek met rechercheur Harry Bosch in de hoofdrol. Met de voorgaande tien delen wist auteur Michael Connelly in de loop der jaren een trouwe schare fans om zich heen te creëren. En terecht, in de VN thrillergids kreeg de nieuwe Harry Bosch maar liefst vijf sterren toebedeeld. De echte Connelly liefhebbers kunnen zich verkneukelen en mensen die nog nooit van Harry Bosch hebben gehoord, moeten maar eens gauw kennis met hem maken.

Inspecteur Harry Bosch is al drie jaar met pensioen, maar heeft zijn draai nog steeds niet gevonden. Hij mist zijn vak, het vertrouwde staal tegen zijn heup en de adrenaline die onlosmakelijk met elke politiezaak is verbonden. De balans in zijn leven is ver te zoeken. Als hij een verzoek krijgt van de LAPD om te gaan werken aan onopgeloste zaken, grijpt hij deze kans dan ook met beide handen aan. Samen met zijn voormalige partner Kiz gaat hij aan de slag met de zaak Rebecca Verloren uit 1988. Na 17 jaar tast de politie nog steeds in het duister omtrent deze moord en het motief dat daaraan ten grondslag lag. Na het afstoffen van het dossier lijkt de dader uit een racistisch milieu te komen en blijkt dat het onderzoek van destijds gemanipuleerd is. Bosch en Kiz laten zich niet afschrikken door het wespennest waar ze zich in begeven en zijn vastbesloten de zaak als opgelost de boeken in te laten gaan.

Ik moet eerlijk bekennen dat ik al veel goeds over auteur Michael Connelly heb gehoord, maar er toe tot nu toe niet aan toekwam om eens persoonlijk kennis te maken met zijn werk. Nu kan ik echter met goed fatsoen het schaamrood van mijn kaken vegen, want mijn eerste Harry Bosch is een feit. Ook ik kan niet anders concluderen dan dat Michael Connelly fantastisch schrijft en met Harry Bosch een prachtige hoofdpersoon heeft gecreëerd die de serie waardig draagt.

Slotakkoord laat vele staaltjes van gedegen speurwerk zien zonder dat de hoofdpersoon tot een superheld verwordt. Bosch is geen heilige en maakt net als ieder ander mens ook van tijd tot tijd fouten. Dit draagt bij aan de geloofwaardigheid van het verhaal. Connelly weet de gedrevenheid van Bosch met groot enthousiasme aan het papier toe te vertrouwen. Slotakkoord is een mooi rond verhaal met aansprekende personages, een spannende en intrigerende plot en aangrijpende scènes. Michael Connelly schrijft zoals Harry Bosch rechercheert, bevlogen en met oog voor detail. Ik heb genoten!