het boek van de gebeurtenissen en vreemde situaties. Uit de lucht vallende bloedzuigers, mannen die met katten kunnen praten, Johnny Walker en Kolonel Saunders die verschijnen, het rivierdorpje midden in het woud, de voorspelling van Kafka’s vader; alles komt even bizar over en nergens wordt een verklaring voor gegeven. Het gebeurt gewoon, het is gewoon. Murakami experimenteert met stijl, vorm en symboliek, wat zorgt voor een intrigerend geheel. De drang om door te lezen, om ergens een soort van verklaring voor alle vreemde gebeurtenissen te vinden is groot. De enige verklaringen voor het verloop van het verhaal worden echter tussen de zinnen door gegeven. Murakami laat Kafka en Oshima vertellen over Griekse mythologieën, Japanse volksverhalen waarbij de geest van personen aan anderen verscheen wanneer zij sliepen, en bovendien waarschuwt Murakami zijn lezers direct: “Het mag dan een sprookje lijken maar dat is het allerminst.”

Wat het dan wel is, dit Kafka op het strand, valt niet nader te bepalen. Hoeveel is echt en hoeveel is fantasie? Wat dient als symboliek en wat is ‘echt’? In Murakami’s romans ben je er nooit zeker van. Bizar is het kernwoord in deze recensie, want dat is het boek. In alle opzichten. Dit betekent echter niet dat het boek onprettig is. Juist niet. Kafka op het strand is Murakami-surrealisme op zijn best. Het is een meesterlijk epos vol gebeurtenissen in een wereld waar niets is wat het lijkt.

Werd het me dan nooit eens teveel? Jawel, zeker wel. Meer dan eens heb ik gedacht: “Het moet niet gekker worden. Wat moet ik hier nu weer van denken?” Ik liet me hier echter niet door ontmoedigen maar bleef lezen. Dit komt grotendeels ook door de verhaallijn van Kafka. Zijn avontuur, zijn ontsnapping aan zijn thuissituatie en zijn zoektocht naar verlichting, naar een verklaring voor alles, is een houvast in een krankzinnige wereld die constant op zijn kop staat. Het lezen van Kafka op het strand is een beproeving, een queeste en vooral een belevenis. Wauw.

Deze recensie verscheen eerder op tessaheitmeijer.com