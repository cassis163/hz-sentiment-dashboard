Leistra staat er in chocoladeletters helemaal bovenaan de omslag, meteen eronder Hidde Dantuma Thriller en in rood  symbolisch?  Bloed op het palet. Zo luidt de titel van het eerste van wat een reeks moet worden van Nederlandse politieromans. De uitgever noemt dat meteen deftig policier, hoewel de aanduiding een klein beetje omstreden is. Immers, de hoofdrol is er weggelegd voor een misdaadjournalist.
Hidde Dantuma is zijn naam, geen verrassing gezien de ondertitel. Leistras belangrijkste personage lijkt gemodelleerd naar John van den Heuvel, de echt bestaande Telegraaf-journalist die dezelfde fascinatie koestert als Hidde in de journalistiek: de misdaad. Het verhaal speelt in Zwolle en directe omgeving, wat niet anders kan. Immers, Dantuma werkt bij het Zwolsch Dagblad.
Bloed op het palet is de eersteling van de broers Gerlof en Auke Leistra, van wie de eerste landelijk bekendheid geniet door zijn baan als misdaadverslaggever bij het weekblad Elsevier. Auke is niet helemaal onbekend met het misdaadgenre, aangezien hij onder meer boeken van de Amerikaanse hardboiled-auteur James Ellroy heeft vertaald.
Het debuut van de gebroeders Leistra lijkt daar echter in het geheel niet op. Het verhaal is doordesemt met Hollandse aspecten.
Het draait allemaal om de spoorloze verdwijning van ene Bennie van der Kolk, een kunstschilder met een niet geheel vlekkeloze reputatie. Dantuma was bevriend met hem en zijn vrouw Yvonne en raakt vrijwel direct verwikkeld in de zaak. Op het eerste oog lijken er drie personen te zijn die iets met het schijnbaar in lucht opgaan van Bennie te maken kunnen hebben: Bennies oom Ben, een vastgoedhandelaar (à la Endstra) en een man die betrokken lijkt te zijn bij de handel in drugs (naar Holleeder?). Alledrie gedragen zich verdacht en bovendien kende Bennie hen in meerdere of mindere mate goed. Het is de schone taak van politieman Van Dam om klaarheid in het onderzoek te brengen. Met zijn personage hebben de Leistras zich wel een beetje vergist. Ze vertellen dat Van Dam, begin veertig, een belangrijke rol heeft gespeeld in het oplossen van de Heineken-ontvoering. Maar die was in 1983! Toen was Van Dam nog een tiener.
Dat alles maakt Bloed op het palet niet minder te genieten. Heel aardig gebruiken de schrijvende broers de couleur locale toe door Sjakie en Francisca van restaurant De Refter op te laten draven. In hen herken je niemand anders dan Jonnie en Thérèse Boer en hun sterrenrestaurant De Librije.
Leistras debuut is een politieroman die dan misschien niet tot de wereldtop behoort, maar kan fans van bijvoorbeeld Baantjer bekoren. Omdat die net is overleden zal er in ieder geval niet veel nieuw werk meer verschijnen. Wellicht kan Leistra dat gemis opvullen.