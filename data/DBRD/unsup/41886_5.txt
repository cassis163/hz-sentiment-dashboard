Vanuit België heeft een dodelijke ziekte, die iedereen ouder dan 14 jaar lijkt te treffen, nu ook Sicilië bereikt. Na het overlijden van haar moeder aan dit vreselijke virus staat Anna er alleen voor. Ze heeft nu de volledige verantwoording voor haar vierjarige broertje en heeft als steun alleen de adviezen uit het schriftje dat hun moeder voor haar dood vol schreef. Samen verblijven ze vier jaar lang zoveel mogelijk in hun ouderlijk huis, De Moerbeihoeve. Wanneer haar broertje op achtjarige leeftijd ontvoerd wordt komt hier verandering in, ze verlaat de hoeve en gaat hem zoeken…….

Anna is het ontroerende verhaal van een meisje die gedwongen wordt snel op te groeien. Een verhaal over overlevingsdrang, liefde en de zoektocht naar jezelf. Indrukwekkend mooi geschreven door Nicollò Ammaniti. De teksten beeldend, bijna poëtisch met een ogenschijnlijke eenvoud, waardoor de bladzijden ongemerkt in elkaar over lijken te vloeien en je als lezer geen moeite hoeft te doen om de loop van het verhaal te kunnen volgen. Beelden van een Sicilië als rampgebied, eigenaardige personages en - situaties passeren de revue en maken je medereiziger van de barre zoektocht van Anna.