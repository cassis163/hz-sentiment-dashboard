The Melancholy Death of Oyster Boy and Other Stories is een bundel van korte gedichtjes en verhaaltjes met een bovennatuurlijk en sadistisch tintje, helemaal in de stijl van Burtons films zoals Edward Scissorhands, Corpse Bride en The Nightmare before Christmas.

De bundel is gewoonweg bizar, met korte verhaaltjes die vaak gemengde gevoelens veroorzaken; een glimlach, een huivering en zelfs medeleven met de bizarre personages. Het kortste verhaal bestaat uit één zin en het langste beslaat slechts enkele pagina's, maar ieder werk is door Burton zelf geïllustreerd en dat maakt dit boekje zeker de moeite waard.

Sleutelwoorden zijn bizar, origineel en zwartgallig. Niet iedereen zal dit boek kunnen waarderen, maar het is een absolute aanrader voor degenen die Burtons films hoog in het vaandel hebben staan.