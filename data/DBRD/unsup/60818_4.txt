Benny Baudewijns was me nog nooit opgevallen in de wondere wereld van de bibliotheek. Tot ik op de achterflap van dit boek stootte. Het sprak mij meteen aan. Zijn vlotte schrijfstijl laat je dit meer dan vijfhonderd paginas lange boek met plezier uitlezen. Het boek snijdt vanuit een zeer originele hoek een ingrijpend aspect van het Derde Rijk aan, de rassentheorie.
Baudewijns neemt je mee in een complex verhaal dat over verschillende tijdsperioden loopt. Je valt van de ene verrassing in de andere en dat is het leuke aan het verhaal. Door de vele toevalligheden en onverwachte wendingen verliest het verhaal echter wat van zijn geloofwaardigheid. Ook de talrijke personages die overigens wel schitterend worden beschreven, maken het verhaal soms wat onoverzichtelijk. Dit belet me evenwel niet om me zeer lovend uit te spreken over dit werk. Het verhaal boeide me van de eerste tot de laatste letter en zijn verrassend einde getuigt van grote klasse. Een aanrader!