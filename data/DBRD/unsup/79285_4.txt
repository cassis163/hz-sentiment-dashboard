In de tijd dat de Harry Potter boeken 'in' waren had ik meer interesse in Kippevel en Flippa Flodderhoed. Toen de films kwamen was mijn moeder zeer nieuwsgierig omdat vele personages (zoals o.a. De kobolden) figuren waren die zij leuk vond om te kleien. Na de eerste twee films was ik fan en mijn moeder is nooit meer mee geweest naar de verdere opvolgers. Nu is de serie al een paar jaar compleet en de hype is nu wel afgelopen. Dat is jammer want ik was echt gek op de Harry Potter serie. Aangezien ik een fanatieke lezer ben verbaast het een hoop mensen dat ik de HP-serie nooit gelezen heb. Aangezien ik nogal wat schijn te missen ben ik nu begonnen aan de boekenreeks.

Harry Potter wordt als baby ter vondeling gelegd bij zijn oom en tante. Zijn ouders zijn vermoord door een boosaardige tovenaar en hij heeft de aanval overleefd. Wanneer hij elf wordt ontvangt hij een uitnodiging om naar Zweinstein te komen. Zijn oom en tante proberen dit tegen te gaan maar kunnen Harry niet tegenhouden. Op de school maakt Harry voor het eerst echte vrienden en leert hij meer over zijn verleden en achtergrond. Zijn ouders zaten immers ook ooit op Zweinstein. Tussen de leuke leraren en spannende Zwerkbal wedstrijden beleven Harry en zijn nieuwe vrienden van alles en nogwat. Maar duisternis ligt op de loer. Waarom zit er een driekoppige hond op een Luik in de verboden vleugel? En waarom gedraagt professor Sneep zich altijd zo vreemd?

Harry Potter en de Steen der Wijzen was duidelijk alleen bedoelt voor kinderen van 11 tot 16 jaar. Het taalgebruik in het boek is heel kinds en de grapjes een beetje flauw. Ondanks dat is het boek wel zeer vermakelijk en een aanrader voor iedere Harry Potter fan.