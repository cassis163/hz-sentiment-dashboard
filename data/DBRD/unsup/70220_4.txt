Met Masterplan wist Vreeswijk een dijk van een actiethriller neer te zetten. Met Dwaalspoor flikt hij dit weer. Ga stevig op je stoel zitten want in dit boek vliegt de actie je om de oren!

De schrijfstijl is vlot, direct en Vreeswijk maakt gebruik van stoere termen die ook voor de leek te begrijpen zijn. Heerlijk. Dwaalspoor is veel van alles. Veel lijnen, personages, veel locaties en veel spektakel. De spanning begeeft zich in een strakke lijn van het begin tot het einde. Er zijn wat dat betreft weinig pieken en dalen.

Dit is helemaal mijn genre, dus ik hou daar van, maar het maakt ook dat ik tijdens het lezen wat immuun raak wat betreft de spanning en de actie en dat is een tikje jammer. De personages worden weinig uitgediept. In een stormachtig verhaal als dit ligt daar bij mij ook niet direct de prioriteit, ware het niet dat ik met name van Alex en Suzanne nu echt wel meer had willen weten en zien. Meerdere side-kicks hebben ( uiteindelijk) een duidelijke rol, en het zijn de gebeurtenissen die me in de ban weten te houden, het is ‘koppie erbij’.

Het plot in zijn geheel zit fantastisch in elkaar. Het is een traktatie op moord, spionage, missies, terrorisme, intriges en wanneer de titel me dan compleet duidelijk wordt kan ik alleen maar denken; hoe briljant!
Dwaalspoor gaat zo her en der richting ‘overkill’, maar mensen, wat een sensatie is het ook weer.

Conclusie:
Schrijfstijl: 4
Plot: 4
Originaliteit: 4
Psychologie: 2.5
Spanning: 4
Leesplezier: 4

Maakt afgerond naar boven vier sterren voor Dwaalspoor.

Karin Meinen-Samenlezenisleuker.