Tijden van vuur, het nieuwe boek van Kate Mosse, is weer een geweldig boek, vol mysterie, drama, geschiedenis, verraad en romantiek, en speelt zich voornamelijk af in Frankrijk, ten tijde van de godsdienstoorlogen tussen de katholieken en de hugenoten.

Op de cover zien we een ommuurde stad (Carcassonne?), en dat ziet er al goed uit.
Het verhaal begint met een proloog, waarna we naar 1542 gaan. De 19-jarige Minou ontvangt een mysterieus briefje met de woorden: “Zij weet dat jij in leven bent”. Tegelijk is er een relikwie gestolen, waar een op macht beluste katholiek jacht op maakt.
Er zijn al tijden moeilijkheden tussen de katholieken en de hugenoten, die modernisatie willen. Maar dat is tegen het zere been van de katholieke machtshebbers.
Als Minou in contact komt met een hugenoot, is dit de aanzet tot een spannend verhaal.
Zo tegen 100 pagina’s vòòr het einde komt iedereen bijeen op een bepaalde plek, waarna een zeer bevredigende ontknoping plaats vindt.

Het verhaal leest heerlijk weg, de schrijfstijl is zoals we van Kate Mosse gewend zijn: prettig leesbaar en met gevoel voor geschiedenis en detail.
Het is een lijvig boek, maar het was zo uit. Helaas. Gelukkig komen er nog wel een paar andere delen, zoals Kate Mosse aan het begin schrijft (ze vertelt zelf wat over de geschiedenis).

De karakters zijn geloofwaardig, zelfs de slechterikken in het verhaal. Minou sluit je in je hart.

Dit boek is een absolute aanrader, voor fans van Kate Mosse zeker, maar ook voor diegenen die houden van een verhaal met historische details, vol spanning.
Ik kan niet wachten op de volgende delen!