Aurora Val de Carce, gevierd actrice, besluit na haar aftocht uit het theater haar leven te overzien. Hoewel haar leven uitsluitend uit voorspoed leek te bestaan door haar bijzondere positie in de schijnwerpers, draagt Aurora een groot geheim met zich mee. Na vijftig jaar ontmoet ze haar grote liefde Victor Manso weer. Een liefde die door het noodlot abrupt onderbroken werd. Is hun liefde na al die tijd nog zo hevig als toen?

Hoewel het verleden het leven van beide personen getekend heeft, besluiten ze toch voor elkaar te kiezen en hun relatie een nieuwe kans te geven. In een tumultueus Spanje dat langzaam opkrabbelt na het overlijden van dictator Francisco Franco weten Aurora en Victor zich staande te houden. Idealen die tien jaar geleden nog hoog in het vaandel stonden, lijken vandaag de dag tot het verleden te behoren. Wanneer Aurora besluit om terug te keren naar haar geboortegrond Galicië om daar haar ouderlijk huis voor het eerst in lange tijd te bezoeken, vergezelt Victor haar tijdens deze reis. Haar ouders die zij na haar vertrek nog slechts via een briefwisseling ‘sprak’ zijn niet meer in leven, en het huis lijkt als een stille getuige van hun geschiedenis samen overeind te staan. Tijdens deze reis beslist Aurora dat het tijd is om Victor haar werkelijke verhaal te vertellen. Want waarom liet zij hem achter om vervolgens niets meer van zich te laten horen?

'Aurora' is het debuut van Cynthia Stijger Aramburu bij Uitgeverij Brainbooks / De Brouwerij. De auteur groeide op in een Nederlands-Spaans gezin en studeerde Spaanse Taal- en Letterkunde aan de Universiteit Utrecht. De connectie met de Spaanse cultuur uit zich dan ook duidelijk in deze roman, en komt authentiek en oprecht over. De beschrijvingen van het mysterieuze Galicië zijn zowel voor liefhebbers van Spanje als lezers die onbekend zijn met deze regio als adembenemend te betitelen. Dit debuut is met veel gevoel geschreven en zorgt er dan ook voor dat de lezer sympathie ontwikkelt voor beide hoofdpersonages. Emoties wisselen zich soms razendsnel af en laten de lezer schommelen tussen de verschillende verhaallijnen. Al met al een indrukwekkend debuut met een interessant gekozen thema en setting.