Het doel van een thriller is de lezer in spanning te houden. Dat is met Het perfecte leven van mevrouw Parrish zeker gelukt. Het is zeker geen actie-thriller, maar de onderhuidse spanning is heel hoog.

Het boek is verdeeld in drie delen; deel 1 en 2 hebben als titel de naam van de hoofdpersoon uit wiens perspectief verteld word. Dit zijn in feite twee verschillende verhalen; dat maakt dat het totaalplaatje ook zo ontzettend goed is. In het derde deel, zonder titel, vloeien de twee verhalen prachtig samen. De hoofdstukken zijn lekker kort en de psychologie viert hier hoogtij.
Niets is wat het lijkt!

'Amber Patterson was het beu om onzichtbaar te zijn.'
Amber heeft een plan en gaat op jacht naar datgene wat ze in haar ogen verdient; een huwelijk met de perfecte Jackson Parrish. Daphne Jackson zal dan moeten wijken voor Amber maar dat maakt niet uit, het gaat hier om Amber tenslotte.
Op deze manier kan ze haar leven overnemen: haar geld, haar huis en haar status. Ze wil alles hebben wat Daphne heeft. Amber is bereid om alles wat in haar macht ligt te gebruiken om haar doel te bereiken.
Het is bizar maar de jacht begint...

Tijdens het lezen merk je dat Amber meer op haar kerfstok heeft dan zwendel, manipulatie en bedrog. Maar ik werd nog heel lang in het ongewisse gelaten over hetgeen er zich in haar verleden afgespeeld heeft.

Maar we mogen in dit boek Jackson zeker niet vergeten; hij is de liefhebbende echtgenoot die alles doet wat in zijn macht ligt om zijn echtgenote alles te kunnen geven wat ze verdient.

In het tweede deel wordt het verhaal van Daphne verteld. Hier ga ik niets over vertellen; wellicht geeft ik teveel weg.
Neem van me aan dat je mond openvalt van verbazing!

Dit schrijversduo heeft een psychologische thriller geschreven die heerlijk wegleest. Je stopt niet met lezen totdat je weet hoe het allemaal in elkaar past. Het perfecte leven van mevrouw Parrish is intrigerend vanaf de eerste bladzijde.

Nog een waarschuwing: pas op wanneer iemand je een hangertje geeft met de initialen YMB!