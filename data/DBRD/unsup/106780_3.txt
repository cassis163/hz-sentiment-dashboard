Bij het horen van de naam Aino Trosell denk je niet meteen aan Scandinavië, eerder aan een warm Zuid-Europees land. In Zweden wereldberoemd, heeft deze, in 1949 geboren dame inmiddels toch negentien titels op haar naam staan, waarvan de eerste in 1978 op de markt kwam. De meeste boeken van Trosell vallen onder de categorieën romans, novellen en proza-achtige literatuur. Enkele daarvan hebben een zo hoge waardering gekregen dat ze hiervoor ook onderscheiden is. Met Als het hart nog slaat, brengt ze, na Onder druk, haar tweede thriller op de Nederlandse markt.
Het gezin van Siv Johansson en Jan Dahlin lijkt met hun dochter ?sa op de nationale standaard: huisje, boompje, beestje. Jan is erg actief in de vakbond en in die rol vaak onderweg naar vergaderingen en congressen. Tevens bestrijdt hij het in Zweden ontluikende Nazisme. Siv werkt in de zorg en verpleegt de oudere medemens. Haar tante Ingeborg en haar zoon zijn de enigen van haar familie die nog in leven zijn en waar Siv nog contact mee heeft.
Op het moment dat ze naar huis wordt geroepen vanwege het overlijden van haar tante, betrapt ze haar man in een innige omhelzing met Ingela Katz, een vooraanstaande aanklager. Voor Siv betekent deze situatie het einde van haar huwelijk en ze vertrekt naar het huisje dat haar tante heeft achtergelaten.
Ze koopt de woning van haar neef en probeert vanuit deze basis een nieuw leven te starten. In dit noordelijk en winters plattelandsplaatsje is ze volledig op zichzelf aangewezen. Om in haar levensonderhoud te voorzien neemt ze een baan in een leerlooierij. In haar directe omgeving kan ze alleen een beroep doen op Niels, een alleenwonende man.
Wanneer ze aanwijzingen krijgt dat haar tante wellicht geen natuurlijke dood is gestorven en het Nazisme daar waarschijnlijk een rol in heeft gespeeld, blijft haar rustige leventje niet lang meer rustig.
Omdat Zweden een Scandinavisch land is, vallen de thrillers uit deze omgeving ook onder de categorie Scandinavische thriller. Als het hart nog klopt voldoet aan dit criterium door de kenmerkende precieze invulling en beschrijving van de belangrijkste karakters
Aino Trosell levert met dit boek een mooi verhaal af dat op een detaillistische wijze het niet altijd even plezierige leven van Siv Johansson vertelt. Ze laat de lezer haar depressie na het overspel van haar man en daarna de moeilijke weg om een nieuw eigen leven op te bouwen meemaken. Ook de kwetsbaarheid die daaruit voortvloeit, weet ze sfeervol te omschrijven.
Dat dit het thrilleraspect een beetje ondergeschikt maakt, wordt gecompenseerd door het opkomende en bedreigende Nazisme dat als een rode draad door het verhaal loopt.
Een mooi verhaal waarin de spanning en snelheid niet echt een gemis is.