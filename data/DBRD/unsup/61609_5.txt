Ik waarschuw maar even: bij dit boek houd je het niet droog en je zit waarschijnlijk tijdens het lezen een hele tijd op het puntje van je stoel. Ik kon het boek niet meer wegleggen. Wat een geweldig verhaal. Het gaat in eerste instantie natuurlijk over de onvoorwaardelijke liefde tussen mens en hond – daar weet ik alles van! En als het om mijn hondje zou gaan – en Gobi werd al gauw het hondje van de auteur – zou ik ook alles op alles zetten om hem of haar te redden. En dat is ook wat Dion Leonard doet. Hij moet daarvoor geld inzamelen, maanden in China leven, zich heel onveilig voelen omdat iedereen achter Gobi aan lijkt te zitten en nog veel meer. Hij doet het allemaal voor Gobi. Het boek is van tijd tot tijd spannend maar vooral mooi en boeiend. Tussen dit verhaal door vertelt Dion hoe zijn jeugd was, hoe hij tot hardlopen is gekomen. Wat een aanrader!