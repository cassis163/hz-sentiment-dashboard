Je moet het maar durven, je bedrijf verkopen om fulltime schrijver te worden. De onzekerheid zal Graeme Simsion als ex-ondernemer niet vreemd zijn geweest. De stap was niet voor niets. Het Rosie Project werd een internationale bestseller en de filmrechten werden opgekocht door Sony Pictures. Het boek verscheen in 2013 in Nederland en werd vertaald door Linda Broeder. 

Don is op zoek naar de perfecte vrouw. Hoe kun je dat anders voor elkaar krijgen dan via een checklist? Alle potentiële vriendinnen van Don vullen de vragenlijst in. Wordt er één vraag negatief beantwoord, dan valt de kandidate af. Don heeft het maar druk met zijn Echtgenote Project. Op een dag wandelt Rosie zijn kantoor binnen. Zonder dat hij er erg in heeft, begeeft-ie zich in een nieuw geheim project, het Vader Project. Don doet er alles aan om samen met Rosie haar biologische vader te vinden. Het enige wat-ie niet door heeft, is dat hij langzaam gevoelens krijgt voor iemand die totaal niet voldoet aan het Echtgenote Project.

Don heeft het syndroom van Asperger. Hij heeft dat zelf niet helemaal door. Dat hij anders is en door de buitenwereld vreemd wordt gevonden, dat is hem wel duidelijk. Maar voor hem is een leven vol structuur prima. Elke week hetzelfde eten – wel zo gemakkelijk -  en elke dag precies hetzelfde programma. Don denkt dat-ie gelukkig is. Het enige wat ontbreekt is een lieve vrouw.

Een lieve vrouw, dat is Rosie. Rosie heeft zo haar eigen rugzakje. Ze weet niet wie haar biologische vader is en dat heeft veel met haar gedaan. Een zoektocht naar haar verwekker zou haar rust moeten geven. Dat de ietwat vreemde, maar stiekem toch ook wel leuke geneticus Don haar daarbij gaat helpen, is mooi meegenomen. 

Rosie is niet perfect: ze rookt, drinkt en werkt als barvrouw. Allemaal redenen waarom ze niet de perfecte vrouw voor Don is. Tenminste, dat is wat je leest vanuit het perspectief van de hoofdpersoon. Hij snapt het niet, waarom wil hij zo graag doorgaan met het Vader Project terwijl het Echtgenote Project nog niet afgerond is? En merkt hij nu echt dat hij geniet van de tijd die hij doorbrengt met Rosie? Een contact dat natuurlijk alleen maar zakelijk is.

Don heeft zijn hele leven te horen gekregen dat hij geen gevoelens kan uiten. Hij weet niet eens wat verliefd zijn of houden van is. Hij leeft zijn leven op zijn structurele manier. Simsion weet dit op een grappige manier te verwoorden. Vooral het Jassen-incident zal menig lezer hardop laten lachen. En laten we eerlijk zijn, eigenlijk heeft Don wel een beetje gelijk toch?

Simsion laat je meeleven in de gedachtegang van een man met autisme. Alles wat hij denkt klinkt logisch. Alleen ben je als lezer net iets slimmer. De manier waarop Rosie en Don elkaar steeds beter leren kennen spreekt boekdelen. De vraag is vooral: gaat Rosie zich ooit uitspreken? En wanneer valt bij Don alles op zijn plek en onderneemt hij actie? 

Het Rosie Project is een bijzonder verhaal, verteld vanuit het perspectief van iemand met het syndroom van Asperger. De denkwijze van een autist komt goed naar voren en ook geeft het verhaal een inkijkje in wat het met je doet als je niet weet wie je biologische vader is. Don en Rosie verdienen het geluk dat ze in New York beleven en tijdens de cocktailavond. Je wenst bijna dat je naar de reünie kunt gaan, niet alleen om de door Don gemaakte Rob Roy te proeven, maar ook om hen allebei een knuffel te geven. Het Rosie Project is daarmee een hartverwarmend verhaal.