In dit boek lees je een verhaal dat de belevenissen en belevingen beschrijft van Lisa en een paar andere hoofdpersonages. Het is een optekening van wat er gebeurd is tussen 13 juni 2016 en 15 februari 2017. Je zult lezen hoe in de vrij korte tijdspanne van ongeveer acht maanden een leven helemaal vernietigd kan worden door iemand.

De verhaallijnen zijn voorzien van een datum en een naam, zodat deze lijn gemakkelijk te volgen is. Deze verhaallijnen raken elkaar tenslotte. Hier en daar wordt teruggekeken naar een gebeurtenis in het verleden van de betreffende persoon. Een gebeurtenis die belangrijk blijkt te zijn in de ontwikkeling van dit personage. De personages zijn goed uitgewerkt.

De voyeur leest lekker omdat het een toegankelijk en ook redelijk spannend verhaal is. De schrijfstijl van Liefrink vergroot het leesgenot.
Het vleugje erotiek waar op de achterflap sprake van is bleef niet bij een vleugje maar was nadrukkelijk aanwezig.
Het opvallend abrupte en onverwachte einde had voor mij iets meer uitgewerkt mogen worden. Dat was een mogelijkheid geweest om de spanning te vergroten maar het verhaal klopt en het is boeiend, zodat ik De voyeur vrij snel heb kunnen lezen.
3,5/5*