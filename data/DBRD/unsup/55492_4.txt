Was ik nog maar net goed en wel bijgekomen van mijn lachbuien om de hilarische blunders van Harriët Manners in het eerste boek: ‘Geek Girl’, of ze blundert alweer heerlijk verder.

Toen ik dit boek op mijn deurmat kreeg, verspilde ik geen seconde. Ik was namelijk razend nieuwsgierig naar de meest leukste nerd uit de mode-industrie. Net als in het eerste boek wordt je als lezer onmiddellijk het verhaal in gesleept door middel van een gigantisch drama! Of ja… zo voelt het tenminste voor Harriët.

De over-the-top personages uit deze reeks blijven ge-wel-dig, maar toch was er in dit boek ook ruimte voor een wat meer serieuze noot. Harriëts wereld staat namelijk behoorlijk op zijn kop op het moment dat ze een fantastisch aanbod krijgt voor een fotoshoot in Japan.

Zelfs op internationale schaal maakt Harriët de meest hilarische dingen mee.

Wat ik erg leuk vond aan dit deel is dat de schrijfster wat meer aandacht had voor de familie van Harriët en de overige personages. Op die manier krijgt de reeks voor mijn gevoel net dat beetje extra dimensie wat best wel nodig was. Na het eerste boek lieten de meeste personages niet echt een indruk op me achter, op Harriët (en haar agent) na dan. In dit boek kwam daar verandering in en dat vond ik erg prettig.

Het leukst aan de reeks is toch wel het feit dat de Harriëts gestuntel voor veel mensen erg bekend voor zal komen. De manier waarop ze op dingen reageert is namelijk heel geloofwaardig, zelfs al is het flink aangedikt ten behoeven van onze lachspieren.

Ik vond het wederom hartstikke gezellig om de dag met Harriët door te brengen en hoop op nog veel meer avonturen voor deze coole nerd.