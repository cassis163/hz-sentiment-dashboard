Lisa Jackson is een veelschrijfster. Op haar site staat een overzicht van de diverse genres waarin ze schrijft. Welk genre ze ook kiest, er is altijd één overkomst: de boeken bevatten een grote portie romantiek. Zonder mededogen maakt geen uitzondering op die regel.
De 24-jarige Julia wordt gebeld door haar halfzusje Shaylee. Zij en haar vriend zijn op het slechte pad geraakt en daarvoor veroordeeld. Omdat Shaylee nog minderjarig is, wordt ze naar een kostschool voor moeilijk opvoedbare jongeren gestuurd, de Blue Rock Academy. Shaylee ziet dat helemaal niet zitten en wil dat Julia haar komt helpen. Julia kan echter niet voorkomen dat Shaylee wordt weggestuurd. Als Julia verneemt dat er een poosje geleden een meisje van de Blue Rock Academy verdwenen is en dat een docente is weggestuurd vanwege intieme omgang met een leerling, besluit ze haar lesbevoegdheid te gebruiken om een baan te krijgen op deze school. Daar ontmoet ze Trent, een vriend waar ze vijf jaar geleden mee gebroken heeft maar die nog steeds niet uit haar gedachten verdwenen is. Hij is inmiddels in dienst bij de politie en werkt nu undercover op de school om de verdwijning van het meisje op te lossen. Als er een sneeuwstorm losbarst die de school isoleert van de buitenwereld, staan Julia en Trent er helemaal alleen voor...

Dat Jackson naast thrillers ook boekjes schrijft van het genre 'Bouquetreeks' is te merken aan de inhoud. Ze licht de lezer in dat Julia en Trent zich nog steeds tot elkaar aangetrokken voelen, en dan is het gewoon wachten tot het moment waarop één van hen de eerste stap zal zetten. Ondertussen moeten ze zich ook bezighouden met de slachtoffers die er vallen.

In vergelijking met haar vorige boeken valt de plot in Zonder mededogen behoorlijk tegen. De uitleg die er op het eind komt over wat er zich allemaal op de school heeft afgespeeld is weinig overtuigend en heeft een hoog het-zal-allemaal-wel-gehalte. Pas op de laatste bladzijden komt Jackson nog met een plotwending die het niveau van haar vroegere boeken laat zien. Helaas te laat om het boek helemaal te redden. De drie sterren die ze krijgt, verdient ze ternauwernood voor haar gemakkelijke schrijfstijl waardoor het boek zich lekker laat lezen.