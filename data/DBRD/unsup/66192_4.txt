'Moord volgens Turner' speelt in Zuid-Afrika

Tijdens een weekend uitstap in Kaapstad rijdt de jonge rijke Afrikaner Dirk Le Roux een zwart zwerfmeisje dood.
Hij is te dronken om het zelf te beseffen. Hennie, de leider van het gezelschap, besluit door te rijden en het meisje aan haar lot over te laten.
Maar inspecteur Turner bijt zich vast in het onderzoek en wil dat het doodgereden meisje gerechtigheid krijgt.
Hij trekt naar de woonplaats van de dader in Noord-Kaap.
Margot, de moeder van de Dirk Le Roux wil echter ten allen prijze de toekomst van haar zoon als advocaat beschermen.
Arrogant stelt ze dat het zinloos is zijn leven te ruïneren voor een gewoon sloppenmeisje.
Maar dat is gerekend zonder de vastberadenheid van Turner die alle voorstellen tot 'afkoping' minachtend afwijst en enkel gerechtigheid wil.

'Moord volgens Turner' is een sombere thriller over corruptie en machtsmisbruik door een nog steeds machtige blanke klasse.
Een klasse die er alles voor over heeft om hun belangen en toekomst veilig te stellen door alle hindernissen daarvoor koudweg uit de weg te ruimen. Omkopen van hogere politie ambtenaren en moordcommando's zijn voor hen gewone gang van zaken; ze kopen gewoon het recht.

Daar tegenover staat de figuur van Turner met slechts één princiep: recht en rechtvaardigheid, ook voor de zwaksten in de samenleving.
'Als de wet niet ook het uitschot van de maatschappij beschermt, dan hebben we geen wet meer. En zonder wet hebben we geen land (151)'
Hij laat zijn tegenstanders steeds een keuze voor hij tot actie overgaat. Maar eens ze zich tegen hem keren is hij onverbiddelijk en rekent op een koele en beredeneerde wijze af met zijn tegenstanders.

'Moord volgens Turner' is in een sterk visuele taal geschreven met korte hoofdstukken.
De hitte en de desolaatheid van de woestijn in Noord-Kaap wordt bijna tastbaar weergegeven.
De karakters zijn mooi en levend neergezet: Turner als de man die voor zijn ideaal van rechtvaardigheid vecht, Margot als onverbiddelijke, maar innerlijk eenzame zakenvrouw, haar man Hennie als 'uitvoerder' van haar machtspolitiek.

De spanning wordt mooi opgebouwd tot een finale geweld en doden.