Sebastian Bergman is een onsympathiek hoofdpersonage, maar hij kruipt wel onder je huid.

14 Jaar geleden heeft hij de politie geholpen een seriemoordenaar te pakken. Deze man, Edward Hinde, zit nu al 14 jaar in de gevangenis en zal waarschijnlijk nooit meer van zijn vrijheid kunnen genieten.
Wanneer er nu plots vrouwen op precies dezelfde manier gedood worden, stelt zich de vraag of er een copy-cat bezig is, of dat de seriemoordenaar iemand aanstuurt vanuit de gevangenis. Dit laatste lijkt onmogelijk wegens het beperkende regime waartoe de man veroordeeld is.
Sebastian is in eerste instantie niet betrokken bij het onderzoek, hij heeft het druk met het stalken van een vrouw. Daarvoor roept hij zelfs de hulp in van een aan lager wal geraakte ex-politieman.

Edward Hinde is een manipulerende, mensenkennende man die niets meer te verliezen heeft. Hij heeft plezier in de spelletjes die hij speelt, tot ergernis van degene die verplicht moeten meespelen. De directeur van de gevangenis is een van die mensen.
Dat is trouwens naar mijn gevoel een draadje dat niet helemaal afgewerkt is in dit boek, het lot van de directeur.

Spannend, heel spannend door het manipulerende karakter van Edward Hinde. Bovendien ook al een indicatie naar het vervolg.