De Belgische stad Mechelen vormt als vanouds het decor in de nieuwste thriller van de Vlaamse Luc Deflo. Enigma is het veertiende deel in de reeks rondom de speurders Dirk Deleu en Nadia Mendonck. Ditmaal worden de rechercheurs geconfronteerd met een zwaar verminkt en gedrogeerd lijk.

Plaats delict is de loft van IT-specialist Tom Slootmaekers. Het dode lichaam komt toe aan Erik Boen, een klusjesman, die dus niet de rechtmatige eigenaar van het appartement is. Tom was tijdens de moord op zakenreis in het buitenland, dus wat het slachtoffer in zijn loft te zoeken had, is een raadsel. De man is met zeventien messteken om het leven gebracht en aan de partners in crime Dirk Deleu en Nadia Mendonck de taak om de brute moord op te lossen. Gemakkelijk is dit allerminst, aangezien het slachtoffer er een simpele levenswijze op nahield en moderne communicatiemiddelen, zoals een gsm of een laptop, aan zich voorbij liet gaan. Enkel het verleden van de man brengt wat bizarre feiten aan het licht. Het zijn de enige aanknopingspunten waar het speurdersduo het mee moet doen en wat de zoektocht naar de dader een hels karwei maakt.

Wat Enigma uniek maakt is dat het naast het feitelijke verhaal, waar naar een moordenaar en zijn motieven wordt gezocht, de lezer op een grove manier wordt geconfronteerd met de gruwelijke lustgevoelens van een psychisch gestoorde moordenaar. Parallel loopt namelijk een tweede verhaallijn waarin de moordenaar zijn daden vertelt aan de lezer. In de ik-vorm geschreven geeft Deflo een huiveringwekkende blik door de ogen van een obsessieve sadist. Het is bijna angstaanjagend hoe Deflo dit op papier heeft weten te zetten en het is zeker niet geschikt voor mensen met een zwakke maag.

Daarnaast toont de auteur zijn talent om een spannend geconstrueerd plot neer te zetten. Deleu en Mendonck beginnen blanco aan het moordonderzoek, want een aanleiding is ver te zoeken. Dit maakt dat er verschillende mogelijke scenarios naar voren worden geschoven, waarvan nog moet blijken welke het dichtst bij de waarheid ligt. Pas als er diverse getuigen zijn verhoord, blijkt dat de oplossing in het verleden van het slachtoffer gezocht moet worden. Deflo schrijft in korte, krachtige zinnen, voert de spanning gestaag op en komt tot een verassende ontknoping.

Enigma verslapt geen moment en geeft de lezer pas na het dichtslaan van het boek zijn adem terug.