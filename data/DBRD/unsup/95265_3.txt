Simon kan al een tijdje geen contact krijgen met zijn beste vriendin Kat. Om haar te bereiken begint hij aan het spel Otherworld. In dit spel wordt VR naar een nieuw level getild: je kunt de wereld niet alleen zien en horen, maar ook ruiken, proeven en voelen.

Al snel blijkt dat er meer achter Otherworld schuilt dan Simon eerst denkt. Nadat Kat verdwijnt gaat Simon haar achterna. Hij keert terug naar Otherworld. Daar komt hij er achter dat alles nog ingewikkelder is, maar hij krijgt hulp uit onverwachte hoek.

Otherworld is het eerste deel van een trilogie. Er wordt dus relatief veel tijd besteed aan het schetsen van de wereld, zowel de echte als de virtuele. De gebeurtenissen volgen elkaar daarna snel op. Het duurt even voor je doorhebt hoe de balans tussen de twee werelden is. Het verhaal wordt verteld vanuit het perspectief van Simon. Hem leer je als lezer goed kennen, maar de andere personages blijven redelijk vlak.

Ik vond Otherworld een onderhoudend boek, maar het maakte niet al mijn verwachtingen waar. Het verhaal is op sommige punten wat dun, en over het einde was ik echt een beetje zuur, zo afgeraffeld voelde het. Uiteindelijk zal ik deel twee echt wel gaan lezen. Hopelijk worden in een volgend deel de vragen die ik heb op een bevredigende manier beantwoord.