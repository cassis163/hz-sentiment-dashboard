Maggie is als getalenteerde neurochirurg een succesvolle vrouw te noemen. Naast haar carrière heeft ze een eigen appartement en een relatie. Ongeluk komt nooit alleen en dat blijkt ook in Maggies leven het geval te zijn. Ze raakt betrokken bij een heftige rechtszaak en haar relatie loopt op de klippen. Ze kan niet anders dan zichzelf terug te trekken op het kampeerterrein van haar vader Sully. Ook hier lijkt ze niet gespaard te blijven, want haar vader krijgt een hartaanval. Of is dit juist een geluk bij een ongeluk?

Robyn Carr (1951) staat erom bekend boeken te schrijven over krachtige vrouwen. Ook in Een verrassende stap hebben we te maken met een sterke vrouw. Ondanks dat Maggies leven een puinhoop is, besluit ze om op Sullivan's Crossing te blijven. Eerst om voor haar vader te zorgen en vervolgens om te ontdekken wat ze werkelijk met haar leven wil. Als chirurg is ze een vrouw die zich staande houdt in een mannenwereld, maar toch is de man degene die ze weer moet gaan vertrouwen.

Carr richt zich in deze roman niet alleen op de vrouw, maar ook op de man. Ze laat zien dat ook mannen door een moeilijke tijd gaan en zichzelf moeten hervinden. Ze toont hiermee aan dat ze niet allemaal lompe testosteronbommen zijn, maar ook diepe gevoelens in zich dragen. Toch weet ze de man niet als zwak of vrouwelijk neer te zetten, maar simpelweg als gelijke aan de vrouw. Als mens.

Het verhaal draait vooral om de personages. Toch is ook de omgeving belangrijk. De natuur in Colorado, waar het kampeerterrein ligt, en de simpele werkzaamheden die er worden uitgevoerd zorgen er bijna voor dat niet alleen Maggie, maar ook jij weer tot rust komt. Daarnaast is het boek zonder poespas geschreven, terwijl het verhaal zelf genoeg te bieden heeft om over na te denken.

Wat het lezen van Een verrassende stap nog interessanter maakt zijn de korte citaten van belangrijke namen zoals Shakespeare, die ieder hoofdstuk inleiden. De bloemenprint aan de zijkant van de roman zorgt ervoor dat niet alleen de binnenkant, maar ook de buitenkant je uiteindelijk een heerlijk feelgood- gevoel geeft.

Deze roman van Carr draait niet om succesvol zijn, maar om mens zijn. Om het genieten van de dingen die niets met geld of status te maken hebben en het ontdekken van je eigen leven. Ondanks deze wijze thema's, speelt ook de liefde een belangrijke rol. Maggies zoektocht naar zichzelf gaat dan ook gepaard met liefde en dat zorgt ervoor dat Een verrassende stap niet alleen emotioneel, maar ook spannend en romantisch is. Door deze ingrediënten, samen met Carrs verteltalent, ontstaat er een verhaal dat je moeilijk weg kunt leggen.