Amy Ewing schreef eerder The Jewel-trilogie waarin ze al bewees dat ze over een rijke verbeelding beschikt. In dit boek bewijst ze dat opnieuw. Ze vindt een heel ander volk uit: de Cerulean. De Cerulean zijn een soort aliens met blauwe haren. Wat hen zo apart maakt, is dat er geen mannelijke Cerulean bestaan. Wat de twee series nog gemeen hebben, is weinig geloof in de mens. In beide series wordt het hoofdpersonage gebruikt voor het gewin van anderen.
In dit boek is het hoofdpersonage Sera Lightheaven. Sera is een Cerulean. De Cerulean leven in de ruimte, maar hun planeet kan niet zelfstandig overleven. Daarom wordt Sera’s planeet via een onzichtbaar, magisch touw vastgehangen aan een andere planeet. Kaolin vervult die rol van andere planeet ondertussen al 900 jaar. Via dat magische touw worden grondstoffen ontleend aan Kaolin zodat Sera's planeet kan blijven voortbestaan. Maar nu moet dat touw gebroken worden omdat Sera’s thuisplaneet een andere thuisbasis gaat zoeken. En daarvoor moet Sera zich opofferen.
Sera is een nieuwsgierige tiener. Als lezer wil je natuurlijk ook zo veel mogelijk details over de wereld waarin het boek zich afspeelt en door haar continue vragenstroom, komt het nieuwsgierige aagje dus heel sympathiek over op de lezer. Ze wil nog vanalles leren en heeft het er moeilijk mee dat zij gekozen is als offer.
Gelukkig vindt Sera genoeg steun bij haar drie moeders. Een heel origineel idee om het monogame huwelijk tussen man en vrouw niet gewoon te vervangen door dat tussen twee vrouwen, maar om er iets helemaal nieuw van te maken. De band tussen de drie vrouwen, waarbij elk zijn eigen verantwoordelijkheid heeft, wordt heel duidelijk en uitgebreid uitgewerkt. De paarse moeder is de verzorger van de drie. Zij knuffelt en verzorgt Sera wanneer die zich wat minder goed voelde. De groene moeder leert Sera alles wat er over hun planeet te weten valt en de oranje moeder leert Sera de praktische zaken aan.
Ook Sera's beste vriendin Leela krijgt een belangrijke rol toebedeeld, wat fijn is. Want zo blijf je informatie krijgen over Sera's planeet, zelfs nadat Sera in Kaolin is terechtgekomen doordat haar opoffering misliep. Zo krijg je een uitgebreide, mooie wereldopbouw van beide planeten.
Sera komt dus in Kaolin terecht. Ze heeft helemaal geen idee waarom haar offer misging. Ze wordt verdwaasd in de woestijn wordt gevonden door Agnes en Leo. Vanaf dan wordt ze als circusattractie gebruikt door hun vader. Gelukkig zijn Agnes en Leo hier ook niet mee opgezet en willen ze Sera helpen ontsnappen.
Nu komt het verhaal echt op gang. Terwijl Agnes en Leo op Kaolin er alles aan doen om Sera te bevrijden, doet Leela ook een paar schokkende ontdekkingen die de spanning in het verhaal opdrijven.
Hoewel de schrijfster haar tijd genomen heeft om het verhaal op gang te trekken, maakt haar rijke verbeelding dit boek toch de moeite waard.