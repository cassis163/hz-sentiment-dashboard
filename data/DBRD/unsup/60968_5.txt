Het verhaal gaat over Karen en Joost Roelink. Hij heeft een rijschool en zij is journaliste. Ze lijken gelukkig samen. Maar dan komt Joost niet thuis. Karen gaat naar de politie, maar die kunnen nog niets doen. En als ze wel op zoek gaan is de auto van Joost snel gevonden. Van hemzelf is er geen spoor. Ze zoeken overal, wekenlang. Ondertussen gaat het leven van Karen en haar dochtertje Melissa gewoon door. Rekeningen moeten betaald worden, ook van Joost. Maar zijn inkomsten zijn er niet meer. Dat levert enorme problemen op.

De tweede verhaallijn is van Sanne die naar een zonnig eiland verhuist. Haar vriend is heel anders dan ze in eerste instantie dacht. De twee verhaallijnen komen uiteindelijk bij elkaar en al heb je al snel een vermoeden dan is het toch niet storend. Juist door de afwisseling tussen de twee vrouwen blijft het een klasseboek met veel afwisseling. De personages zijn goed neergezet en geloofwaardig. Schrijfster Ellen de Vriend heeft duidelijk research gedaan naar het onderwerp. De flaptekst geeft jammergenoeg wel iets te veel weg. Ik heb deze thriller / spannende roman in een dag uitgelezen. Het verhaal heeft me echt aan het nadenken gezet.