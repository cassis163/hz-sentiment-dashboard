Rigus is de prachtige hoofdstad van de Dertien Landen. De stad heeft ook een slecht gedeelte: Laagstad. Warden handelt daar in verdovende middelen. Ooit was hij een invloedrijke wetshandhaver, maar zijn leven is anders gelopen dan hij had verwacht.
Als een jong meisje wordt vermoord, wordt Warden gevraagd dit te onderzoeken. Al snel merkt hij dat hij in een wespennest terecht is gekomen. Er worden nog meer moorden gepleegd en Warden vermoedt dat de moordenaar uit hogere kringen komt. Wie kan hij nog vertrouwen? Hij wordt steeds meer opgejaagd, maar hij moet en zal de moorden oplossen.

‘De wreker van Laagstad’ is de eerste Nederlandstalige vertaling van een van de boeken van de Amerikaanse auteur Daniel Polansky. Het is het eerste deel in een trilogie die ondertussen al aan verschillende landen verkocht is.

Eenmaal je het boek in handen hebt, valt de cover meteen op. Hij komt vrij 'echt' over en geeft het verhaal (ondanks het feit dat het hier om fantasy gaat) iets geloofwaardig.

In het boek zijn er meerder thema’s aanwezig, maar de kloof tussen arm en rijk steekt er wel bovenuit. En dit thema wordt heel goed uitgewerkt en vormgegeven. Daarnaast zijn verraad, schuld/onschuld, iets maken van je leven en vriendschap ook belangrijke thema's die in het verhaal terug te vinden zijn. Het feit dat er heel wat thema's verwerkt zitten in het boek (thema's die me boeien) maakt het lezen des te boeiender.

Qua stijl is het verhaal heel gedetailleerd beschreven. Maar dat verwacht je ook wel als een boek leest dat zich afspeelt in een compleet nieuwe wereld. Er is nood aan achtergrond, anders blijft het verhaal vlak. Ook opvallend in ‘De wreker van Laagstad’ is het taalgebruik. Het is vaak heel grof, maar dat is zeker niet storend. Het past mooi binnen de sfeer van het verhaal.

Het genre van het boek is niet eenduidig te bepalen. Het is een mix tussen fantasy en thriller/detective, een combinatie die je niet zo heel vaak tegenkomt in de literatuur.

‘De wreker van Laagstad’ is een boek dat smaakt naar meer. Gelukkig is dit het eerste deel in een trilogie en kunnen we ons nog verwachten aan spannende verhaallijnen!