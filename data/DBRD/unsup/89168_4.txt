Als Felix Wellenstein verneemt dat zijn vriend en mentor is omgekomen in Zimbabwe reist hij direct af voor de herdenking. Hij ziet gelijk de mogelijkheid om daar "Grootfontein" te bezoeken. De boerderij die ooit aan zijn grootvader toebehoorde, maar die door onteigening is afgenomen.
Zijn komst blijft niet onopgemerkt, bepaalde machts-personen, die Felix willen gebruiken om te vinden wat ooit is achtergebleven op Grootfontein doen er alles aan om hem op te pakken en te voorkomen dat hij Grootfontein bereikt.

Felix komt al snel onbedoeld in de problemen en wordt staatsvijand nr 1. Gelukkig krijgt hij hulp van de mooie Victoria en haar vader en later van Ranger Melody, die is opgegroeid op Grootfontein.
Het verhaal wordt langzaam opgebouwd, de spanning stijgt en het mysterie van Grootfontein wordt stukje bij beetje blootgelegd.

Het draait in ZIM om macht en geld, corruptie is overal aanwezig. Een land zo vol bodemschatten is een goudmijn voor mensen die nog meer geld willen, en de natuur is daaraan ondergeschikt.
Rene van Rijckevorsel geeft de problemen in Afrika een stem, verpakt in een avontuurlijk verhaal, maar laat ook horen dat er veel mensen zijn die het wel goed voor hebben met het continent.

Wat het verhaal boeiend houdt, is oa de vertelstijl vanuit verschillende personen. Naast Felix komt Melody aan het woord, maar ook Grace Mugabe en de huurling Berend vertellen een stuk van het verhaal, duidelijk met hun eigen doel voor ogen.

Politiek geld en macht, corruptie, blank en zwart, Chinezen als investeerders, de arme bevolking, Aids-wezen, geschiedenis, jacht, natuur, het is erg veel wat verwerkt zit in dit boek, maar het is nergens te veel of niet interessant. Op een zeer leesbare wijze krijgen we als lezer het leven in Zimbabwe voorgeschoteld op alle niveau's.

Zim is een goed opgebouwde spannende thriller die na het lezen nog wat te overdenken meegeeft.