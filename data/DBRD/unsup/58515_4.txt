Talklife is een sociaal netwerk waar jongeren met psychische problemen elkaar proberen te helpen op het gebied van bijvoorbeeld depressie, angsten en eetproblemen. Auteur Tom Pollock is ambassadeur van dit netwerk en misschien verklaart dat ook wel de problemen waar de hoofdpersonen in Wit Konijn, Rode Wolf mee kampen.

Wiskundig genie Peter Blankman heeft last van ernstige paniekaanvallen. Om er door heen te komen maakt hij gebruik van bizarre overlevingsmechanismen die hem bijzonder goed lijken te helpen. Bovendien kan hij altijd terug vallen op zijn zusje Anabel, zijn moeder en zijn vriendin Ingrid. Althans dat lijkt zo te zijn...

Wanneer tijdens een uitreiking van een belangrijke prijs de moeder van Peter wordt neergestoken, staat zijn leven op losse schroeven. Helemaal als blijkt dat zijn zusje verdwenen is. Peter heeft het moeilijk. Hij moet rustig blijven en zijn paniek onder controle houden. Tegelijkertijd weet hij niet meer wie hij wel en wie hij niet kan vertrouwen. Hoe moet dit verder?

Een vlot geschreven verhaal dat heerlijk weg leest! Het brengt je naar het puntje van je stoel. Bovendien zijn de psychische klachten akelig realistisch beschreven. Wat het verhaal zowaar nog beter maakt! De bizarre werkelijkheid die in dit boek aan de orde is, is voor de lezer moeilijk te bevatten. Toch zorgt juist die werkelijkheid ervoor dat je gewoon moet blijven lezen. Psychische waanzinnigheid komt op een bizarre manier tot leven. Een ongrijpbaar avontuur dat je meeneemt en niet meer los laat.