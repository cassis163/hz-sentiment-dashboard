Kelly ter Velde begon op haar vijfentwintigste met het schrijven van langere verhalen, en niet zonder succes. Ze heeft al aardig wat publicaties op haar naam staan, o.a. Zwarte Koffie (2017) en Tweestrijd (2018). Na de finale gehaald te hebben van de #CrimeCompagnieContest met haar thriller Dragonfly begon Kelly met het schrijven van Tegengif. Regelmatig plaatste ze een hoofdstuk op het schrijversplatform Sweek. Het verhaal kreeg vele volgers, ik was er één van, en zorgde ervoor dat Kelly met nog meer passie het verhaal schreef.

Dat de passie ook van de pagina’s afspat is duidelijk te merken. In Tegengif draait het om cardioloog Jazzlyn Abbey. Een gedreven jonge vrouw die goed is in haar werk, maar minder goed in de emoties die het leven met zich meebrengt. Ze gaat ze daarom ook liever uit de weg. Wanneer de gevreesde Dr. Liam Wilson als hoofd-cardiologie wordt benoemd is dat letterlijk en figuurlijk een steek in haar hart. Gek genoeg is het diezelfde arts die het vuur in haar hart weer lijkt aan te wakkeren, en zij bij hem. Beiden zijn echter getekend door de demonen uit het verleden en hoewel Jazzlyn niets van haar afkomst weet, behalve een naam, een foto en een overlijdensbericht, weet Liam Wilson dondersgoed waar hij vandaan komt. Een plek die hij met hart en ziel probeert te verbergen.

Het verhaal drijft voornamelijk op de strijd tussen Jazzlyn en Liam. De spanning wordt goed opgevoerd en als lezer krijg je de neiging om af en toe iemand te slaan. Met name Liam. Het knappe van dit verhaal is dat beide personages een geheel eigen stem hebben, waardoor ze geloofwaardig zijn en waarbij hun zwakke punten worden aangetipt. Jazzlyn heeft zo ook haar duistere kanten en Liam is, zoals hij zelf zegt niet slecht, maar komt van een slechte plek. Dat maakt dat ze allebei een plekje in je hart krijgen en dat het lastig wordt om hun acties te veroordelen.

Niet alleen is de (erotische) spanning tussen Jazzlyn en Liam voelbaar, er dreigt meer. Zo is het verleden van beiden belangrijk en is de rol van Dr. Lang ook iets waar je als lezer steeds nieuwsgieriger naar wordt. Doordat het verhaal wisselt tussen Jazzlyn en Liam krijg je het verhaal van twee kanten te zien. Je leest hun motivaties, maar tegelijkertijd ook hun strubbelingen. Ieder hoofdstuk eindigt ook subtiel met een cliffhanger waardoor je dit verhaal het liefst in één keer uitleest.

Tegengif is een zinderend spannend verhaal, met een cliffhanger van een einde. Niet goed voor het hart van de lezer, maar wel een teken dat het verhaal geschreven is door een auteur die weet hoe ze een goed en geloofwaardig verhaal moet neerzetten.