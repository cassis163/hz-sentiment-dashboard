Wie van ons kent zijn vrienden echt? Zijn vrienden wel vrienden? Of zijn vrienden vrienden bij de gratie van onwetendheid? Zouden jouw vrienden nog wel jouw vrienden zijn, als je alles – letterlijk alles – van hen zou weten?

Een vraag om over na te denken.

Op een wat lijkt gewone zondagavond zitten 5 vrienden van de technische ploeg van hun amateurtoneelvereniging in het achterafzaaltje van het café en de alcohol vloeit rijkelijk. Dan vraagt Bob als grapje aan Paul, Ludo, Jean-Pierre en Herman: Met wie zou je naar bed willen? Iedereen geeft een antwoord en telkens weer wordt er hard gelachen. Daarna stelt Ludo de vraag: Wie zou jij liquideren als je de absolute zekerheid had dat men jou nooit op het spoor zou kunnen komen? En hoe? Wederom geeft iedereen antwoord, al duurt het lang eer Herman reageert. Uiteindelijk zegt hij: Yvette De Graeve. Dit blijkt een oud collega van hem te zijn, die hij als kwaadaardig slecht bestempelt. Haar dood mag niet te snel gaan. Het mag wat hem betreft wel even duren voegt hij er aan toe.

Bob, Jean-Pierre, Ludo en Herman zijn al jaren bevriend. Paul is de 10 jaar jongere broer van Herman. Hij leert de vrienden van Herman kennen op de toneelvereniging.

Herman staat bekend als de ernstige man. Hij heeft iets van een Amerikaanse president en heeft een aantal jaren voor priester gestudeerd. Is hiermee gestopt, omdat hij het bestaan als zodanig uitzichtloos vond. Daarna volgde hij de studie psychologie. Inmiddels heeft hij zijn eigen psychologiepraktijk en woont alleen.

Paul werkt als programmeur en is vrijgezel, Bob is bankier, getrouwd en heeft een geadopteerde dochter Amina, Jean-Pierre is vrachtwagenchauffeur en gehuwd met Nancy en Ludo is straathoekwerker en gescheiden. Vijf verschillende levens en personen die door die zondagavond meer over elkaar te weten komen, dan dat ze ooit hadden kunnen vermoeden en hun lief is.

De donderdag na die bewuste zondag wordt Paul door zijn Broer Herman uit bed gebeld met het dringende verzoek naar hem toe te komen. Paul heeft niet veel zin, omdat Herman zo blijft aandringen gaat hij toch. Eenmaal bij zijn broer vertelt deze hem, dat Yvette De Graeve dinsdag is vermoord precies op de wijze zoals hij zondagavond als grapje heeft verteld. Hij denkt dat iemand hem te grazen wil nemen, hem deze moord in zijn schoenen wil schuiven. Hij is ervan overtuigd dat dit Jean-Pierre, Bob of Ludo moet zijn. Er wordt een vergadering belegd voor de dag erna zogenaamd om iets te bespreken over de toneelvereniging. Dan komt Herman op de proppen met zijn verhaal en iedereen reageert anders. Als de vrienden zijn vertrokken vraagt Herman met klem aan Paul om onderzoek te doen naar de andere vrienden om uit te zoeken waar ze waren op dinsdagavond en wie van hen Yvette vermoord heeft. Onder dwang van Herman gaat Paul aan de slag en wat hij dan allemaal ontdekt en te weten komt over deze vrienden lees je in het boek.

Zou dit boek eerder als een misdaadroman of detective willen omschrijven. Een Whodunit van een apart soort. Het is m.i. geen thriller, omdat de echte spanning en actie ontbreken. Er wordt voornamelijk veel onderzoek gedaan door Paul en informatie teruggekoppeld naar Herman.

Het boek begint goed en vlot. Het onderzoek dat Paul doet naar de vrienden verloopt traag, maar is wel interessant. Iedereen heeft wel een reden om Herman de moord in de schoenen te schuiven, dat maakt het wel spannend. Ook zit er een stukje psychologie in het verhaal, mede door de geheimen die iedereen met zich meedraagt en waardoor deze zijn ontstaan. De duistere kant van hun leven.

De verhaallijn is meeslepend en boeiend. De karakters en gebeurtenissen worden voldoende uitgediept om mij te kunnen inleven. De auteur heeft een prettige schrijfstijl met heerlijke Vlaamse uitdrukkingen en woorden. Al vrij snel dacht ik te weten wie de moord gepleegd zou kunnen hebben, maar halverwege het boek had ik iemand anders voor ogen en daarna weer een andere dader om aan het slot te moeten concluderen, dat ik het uiteindelijk bij het juiste eind had, maar zijn/haar motief als een verrassing kwam. Al met al een geweldige, verrassende, maar trieste ontknoping. Van deze auteur wil ik zeker meer boeken gaan lezen.