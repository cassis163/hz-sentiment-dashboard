Even op adem komen... Ik heb namelijk zonet de thriller DAEMON van Daniel Suarez uit, en dat verhaal is met zoveel vaart geschreven dat de adrenaline nog steeds door mijn aderen raast.
Het verhaal gaat over een even geniale als ziekelijke computergameontwerper Matthew Sobol. Hij ontwerpt een reeks geprogrammeerde structuren die pas na zijn dood geactiveerd worden, waardoor de gevestigde samenleving totaal wordt omgegooid. Zowel mensen als economische processen worden via vernuftige programma's en/of computergames zodanig gemanipuleerd, dat er geen andere uitweg meer is Sobol te volgen in zijn opmars naar een nieuwe wereldorde. Vanaf het moment dat het eerste programma geactiveerd wordt, lijkt het vernietigende proces niet meer te stoppen.
Wat te zeggen over dit boek? Het is in ieder geval iets nieuws. De hele tijd zat ik mij af te vragen: zou dit kunnen? Daniel Suarez is systeemanalist en ontwerper van ingewikkelde software, en dat wordt in de loop van het verhaal meer dan duidelijk. Toch verliest hij zichzelf nooit in hoogdravende of elitaire taal. Suarez slaagt erin om de soms erg gecompliceerde softwareprocessen uiteen te zetten op een manier die voor iedere computerleek (zoals ik) niet alleen begrijpelijk maar ook razend boeiend is.
Het boek is verbluffend goed geschreven. De actiescenes die aan de recente James Bondfilms doen denken, houden de aandacht continu vast en zijn zo goed en spannend beschreven dat ik soms letterlijk vergat te ademen. De spanning gaat het hele verhaal door crescendo en mondt uit in een verrassende climax. Het verhaal stemt ook tot nadenken: om terug te komen op mijn vraag of dit zou kunnen, denk ik nu: het kan! Ik ben blij dat ik het boek gelezen heb.