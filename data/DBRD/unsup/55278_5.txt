Vooravond Millennium, zomer eiland Öland Zweden;

De sfeervolle beschrijvingen van Johan Theorin in Grafheuvel over het eiland, de brug ernaar toe, de lucht, de glinsteringen in de zee, de warmte en vooral de overheersende stilte, slechts onderbroken door geluiden van vogels, wind, zachte geluiden van de golfslag dragen bij aan de langzame opbouw van de spanning.

Verhoudingen zijn nog niet helemaal duidelijk, heden en verleden wisselen elkaar af, verbanden kunnen nog niet worden gelegd.

Een moord wordt verdoezeld, een man vermist.

In de nacht neemt de spanning toe, een grootvader slaapt in een oud vissershuisje, een jonge vrouw kruipt in haar caravan na haar rooftocht in een discotheek, een jong kind pakt een rubberbootje en vaart de nachtelijke zee op, een oude man entert een schip, een motorgeronk doorklieft de stille nacht, de hel breekt los….

Het nieuwe land, mei 1931;

Een jongen, slechts 12jaar vertrekt met zijn stiefvader, ze verlaten hun vaderland. De jongen is niet bekend met de revolutionaire gedachten van zijn stiefvader. De aankomst in het nieuwe land is anders dan verwacht, er is geen weg terug. De gevolgen zijn verschrikkelijke, de gebeurtenissen gruwelijk, het verlangen naar huis, het eiland blijft.

Theorin schrijft, verteld, onthutst, en combineert totdat Grafheuvel een geheel vormt. Het is een verrassende thriller waarbij de geschiedenis van een kleine jongen het absolute hoogtepunt is, indrukwekkend.