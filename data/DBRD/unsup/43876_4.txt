Er wordt een hoofd gevonden op tafel in het huis van een rechercheur. Reken maar dat zo'n openingssc√®ne mijn aandacht heeft! Dit gegeven, samen met nog wat andere heerlijk lugubere details, zorgt ook voor de meeste onderhuidse spanning in het grootste gedeelte van het verhaal. Ik miste ergens een soort 'dreigend gevaar' voor de hoofdpersonen, gezien hun betrokkenheid. We volgen voornamelijk het onderzoek wat zeer gedetailleerd en helder wordt beschreven door Mariska Overman. Vooral bij het pathologische en forensische gedeelte kon ik goed merken dat de auteur haar research heeft gedaan. Je moet ervan houden en ik hou ervan; voor mij nam de geloofwaardigheid van het verhaal door de kundige beschrijving toe. Het is en blijft natuurlijk wel fictie, waardoor de betrokkenheid van bepaalde personen bij het moordonderzoek geoorloofd is. De inkijk in de psyche van de hoofdpersonen en de onderlinge relaties vond ik interessant en treffend. Zoals het hoort zette het e.e.a. me juist op het verkeerde been.
De ontknoping vond ik verrassend en ik heb genoten van de uitwerking! De auteur heeft een prettige vlotte schrijfstijl die velen zal bekoren. Ik kan niet anders zeggen dat Mariska Overman met veel zorg een mooi debuut heeft neergezet!