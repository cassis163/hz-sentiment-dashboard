Rijden we over tien jaar allemaal in elektrische auto’s? En zal de mens ooit op Mars wonen? Als het aan Elon Musk ligt wel. In de biografie Elon Musk – Hoe de topman van SpaceX en Tesla onze toekomst vormgeeft geeft Ashlee Vance een inkijk in de carrière en ambities van de oprichter van PayPal, Tesla, SpaceX en Solar City.

Het boek is gebaseerd op interviews met vrienden, collega’s en familie. Maar ook Musk zelf heeft, na veel moeite door Vance, exclusief zijn medewerking aan het boek gegeven. Voorwaarde voor de medewerking van Musk was dat hij het boek voor uitgave mocht inzien en voetnoten mocht plaatsen. Door de toevoegingen onder aan de pagina is duidelijk dat Musk niet aan de tekst van de journalist heeft gezeten, maar slechts dingen toevoegt. Daarnaast geven die toevoegingen een goede inkijk in welke overwegingen zijn gemaakt.

De biografie volgt het leven en de carrière van Musk in chronologische volgorde: van zijn nare jeugd in Zuid-Afrika en zijn tijd als student in Canada tot aan de oprichting van zijn bedrijven die hem hebben gemaakt tot de wereldberoemde ondernemer die hij nu is. Vance doet dat op zo’n gedetailleerde manier, dat je als lezer het gevoel krijgt dat de journalist zelf bij gebeurtenissen is geweest. Daarnaast is de biografie evenwichtig. Zowel voor- als tegenstanders van Musks visie en beslissingen komen aan bod. Maar de medewerking van Musk is natuurlijk waarin het boek zich onderscheidt.

We leren Musk kennen als een ondernemer met een duidelijke visie. Al zijn bedrijven moeten zorgen voor een verbetering van het leven op aarde. Hij eist ontzettend veel van zijn personeel en wil overal van af weten. Zijn ambitie en gedrevenheid worden vaak met die van Bill Gates en Steve Jobs vergeleken.

De interessantste hoofdstukken zijn die over SpaceX, Tesla en Solar City. Waar de eerste 200 pagina’s vooral beschrijven hoe Musk voor, tijdens en na de internetbubbel aan zijn vermogen is gekomen, gaan de 150 pagina’s daarna over de toekomstvisie van de ondernemer. Met SpaceX is het Musk gelukt om de Amerikaanse ruimtevaartindustrie op z’n kop te zetten. Maar het in de ruimte brengen van door in Amerika geproduceerde satellieten op een goedkope manier, moet slechts de opmaat zijn van het koloniseren van Mars. Met Tesla investeerde Musk in iets wat andere producenten in de auto-industrie niet deden: elektrische auto’s. En Solar City is inmiddels marktleider in het produceren en plaatsen van zonne-energie systemen.

Ashlee Vance heeft een mooi portret geschreven van misschien wel een van de belangrijkste ondernemers van deze tijd. Het boek is informatief en geeft een goed inzicht van Musk zijn visie. Mochten we binnenkort allemaal in elektrische auto’s rijden of een mens voet op Mars zetten, dan zou dat na het lezen van dit boek niet als een verrassing komen.