De Brit Ben Coates verhuisde voor de liefde van Londen naar Rotterdam. In Going Dutch beschrijft hij de ontdekkingstocht in zijn nieuwe vaderland.
Coates is niet de eerste, en zal zeker ook niet de laatste zijn die zijn hart verliest aan een inwoner van ons kikkerlandje. Al blijkt uit de inleiding dat het helemaal niet zo vanzelfsprekend was dat hij de liefde in Nederland vond; het toeval heeft een handje geholpen. Als een sneeuwstorm er niet voor had gezorgd dat zijn vliegtuig van Heathrow naar Amsterdam moest uitwijken, had hij dat leuke Nederlandse meisje dat hij op zijn wereldreis had ontmoet misschien wel nooit meer gezien.

Als blijkt dat zijn verblijf in Rotterdam eerder definitief dan tijdelijk is, wil Coates meer weten over zijn nieuwe vaderland. De eerste vraag die hij stelt is heel herkenbaar: hoe noem je ons land eigenlijk, Holland of Nederland? Naast dit soort theoretische vragen beschrijft Coates ook op humoristische wijze enkele praktische zaken die hij moest leren. Hoe fiets je bijvoorbeeld met een open paraplu? En hoe laat je een haring makkelijk je keel in glibberen?

Going Dutch is lang niet het enige boek waarin buitenlanders hun ervaringen met het wonen in Nederland op papier zetten. Toch is er een duidelijk verschil met eerder verschenen boeken. Coates neemt zich voor om Nederland op actieve wijze te ontdekken. Zo dompelt hij zich onder in het carnavalsgedruis en bezoekt hij de intocht van Sinterklaas, maar loopt hij ook mee in een mars waarin de eenheid van de inwoners van Rotterdam wordt uitgedragen: 010=1.

Vooral uit dit laatste blijkt dat Coates niet blind is voor het huidige politieke klimaat in Nederland. Het hoofdstuk ‘Moskeeën aan de Maas’ bevat bijvoorbeeld subtitels als Pim, Theo, Ayaan en Geert. Door zijn eerdere baan als tekstschrijver in de Britse politiek weet hij het immigratievraagstuk te duiden en kan hij een gefundeerde vergelijking maken met het politieke klimaat in Groot-Brittannië.

De ontdekkingstocht van Coates door Nederland is dus niet alleen een aaneenschakeling van Hollandse stereotypen. Zijn interesse gaat vooral uit naar het maatschappelijk debat en de vraag hoe liberaal Nederland nog steeds is. Toch is Going Dutch doorspekt met genoeg humor om deze afwisseling van minder lichtvoetige vraagstukken ook voor de lezer draagbaar te maken. Coates is simpelweg eerlijk genoeg om ook de minder positieve kanten van zijn nieuwe thuisland te benoemen.