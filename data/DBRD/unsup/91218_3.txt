De poppenmaakster van Max Bentow is het tweede deel met inspecteur Nils Trojan in de hoofdrol. Het was mijn eerste kennismaking met deze Duitse schrijver. Nadat ik de achterflap had gelezen dacht ik dat het een lekker gruwelijke thriller zal zijn. Maar ik moet zeggen het boek viel me een beetje tegen.

Het verhaal gaat over Josephin Maurer, een getraumatiseerde jonge vrouw. Ze is een jaar geleden ontvoerd, maar heeft dit op het nippertje overleefd. De dader is namelijk omgekomen door een auto ongeluk. Josephin leeft voortdurend in angst en leeft in een isolement. Alleen haar poppen kunnen haar troost geven.

Als er in een kelder het lichaam van een jonge vrouw wordt gevonden, wordt inspecteur Nils Trojan op de zaak gezet. Al snel vermoed hij dat er overeenkomsten zijn met de zaak van Josephin Maurer. Zal de echte dader dan toch nog in leven zijn. Want het lijkt alsof de moordenaar feiten weet die alleen de echte ontvoerder van Josephin kan weten.

Hoewel er in dit boek gruwelijke momenten zitten, had ik telkens het gevoel dat ik niet in het verhaal zat. Ik vond het allemaal nogal oppervlakkig en naar mijn mening was het verhaal niet heel goed uitgewerkt. Er zit zeker spanning in het boek, maar het miste net dat beetje extra waardoor het een echt goede thriller kan worden.