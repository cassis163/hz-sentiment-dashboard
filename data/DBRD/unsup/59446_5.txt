Ik moest er even inkomen, in dit boek. Het duurde een tijdje voordat de hoofdpersoon mij als lezer meenam in wat hij echt voelde en dacht. Vanaf het moment dat dat gebeurde, kon ik het boek nauwelijks meer wegleggen.
De hoofdpersoon van het boek, Sybren, verhuist na een scheiding van Amerika naar Nederland en probeert een nieuw bestaan op te bouwen. Niemand weet dat hij een transgender man is. Het boek vertelt over zijn nieuwe leven, zijn onzekerheden, zijn heimwee, de zoektocht naar liefde en (zelf)acceptatie. Het heden wordt afgewisseld met hoofdstukken vanuit het perspectief van Brechtje, de naam die Sybren bij zijn geboorte meekreeg van zijn ouders. Deze hoofdstukken geven steeds kort weer hoe zijn jeugd in Amerika is geweest, als meisje maar vanbinnen jongen...
Aldus Sybren is een prachtig boek, met ontzettend sterke dialogen, een zeer overtuigende hoofdpersoon, geschreven in een mooie stijl. De worsteling van de hoofdpersoon is zo treffend beschreven, juist door de down to earth-manier, dit deed me denken aan Weeffout in de sterren. Gedachten en dialoog goed verweven en korte zinnetjes die inslaan. Heel knap gedaan!