In 2014 schreef Renate Dorrestein de novelle Liever horen we onszelf ter gelegenheid van de Week van het Luisterboek. Bij Uitgeverij Querido verscheen in 2017 een luxe papieren editie, zij het dat de tekst wel is herzien. Dorrestein mocht hiervoor zelf een illustrator uitkiezen en dat werd Sylvia Weve. De tekeningen die zij bij het verhaal maakte zijn mooi en humoristisch, passend in de bekende stijl van Dorrestein. Het maakt het boekje extra bijzonder.

Liever horen we onszelf is een echte Dorrestein. Het verhaal wordt verteld door de jonge fotografe Mila. Haar vriend Dennis is tijdens een zeiltocht verdwenen en zij gaat bij zijn moeder logeren om op zijn terugkeer te wachten. De twee hebben geen band, eerder is sprake van een rivaliteit: wie kent hem het beste? De vrouw die hem heeft leren kennen als volwassene of de vrouw die hem van jongs af aan heeft opgevoed? Mila wil niet accepteren dat haar vriend niet meer terugkomt, de moeder wil juist een herdenkingsmonument, een gedenkschip voor hem oprichten. Ieder hoort het liefst zichzelf.

Het verhaal is mooi opgebouwd, is ook spannend en het einde is zeker onverwacht. Een mooi klein boekje in het uitgebreide oeuvre van Renate Dorrestein