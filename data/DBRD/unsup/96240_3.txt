‘Alweer een bestseller’, is de herziene uitgave van het in 2008 uitgebrachte ‘Bestseller’. De aanleiding is het Avrotrosprogramma ‘De pennen zijn geslepen’, een wekelijkse afvalwedstrijd waarin 7 BN’s (bekende Nederlanders )een thriller schrijven, geholpen door schrijftips en opdrachten. Een originele poging van de literaire agenten Sebes en Bisseling om het schrijfgebeuren onder de aandacht van een breder publiek te brengen.
Niet dat het Nederlanders (en Vlamingen) aan ambitie ontbreekt: ‘er zijn een miljoen hobbyschrijvers in Nederland’. Vele geroepen en weinige uitverkoren, willen ze met dit boek inzicht en sturing geven in hoe een goed verhaal schrijven tot het uitgeven ervan.

In 6 korte hoofdstukken volgen we dit proces. Ze gaan in op het belang van motivatie en zelfkennis, artistieke geweten en authenticiteit. Summier worden de knepen van het schrijversambt uit de doeken gedaan: je leest over genres, perspectief, stijl, plot, conflict… Met enkele voorbeelden en hier en daar een schema.Terecht wijzen ze op het belang van een goede planning, research en geven de raad een CV op te stellen van de (hoofd)personages. In snelvaart maak je kennis met begrippen als ‘suspension of disbelief’, ‘tone of voice’, ‘auctoriale verteller', kortom een instap of opfrissing voor de debutant of oude rot, afhankelijk van je lezers perspectief. En nog: mijdt clichés en adjectieven, ...
Verder krijg je praktische tips hoe je manuscript in vorm te trimmen en op de juiste uitgeverstafel te doen belanden.
Tot slot mag er gedroomd worden van een mooi vormgegeven boek in de boekhandel en, waarom niet, van vertaalde uitgaven in het buitenland en verkoop van de filmrechten aan Hollywood.

Het boek is geschreven in een vlot leesbaar Nederlands, licht ironisch van toon, wel niet ‘spannend en hilarisch’ zoals beloofd op de achterflap.
Het boek zal minder als leesboek, dan als naslagwerk(je) gebruikt worden, de duidelijke indeling maakt opzoeken in de index eenvoudig. Praktische info vind je er niet onder: ‘woord vooraf’, ’inleiding’, 'nawoord’, 'dankwoord’ en ‘bijzonder dankwoord’, ‘literatuurlijst’, 'personenregister’ en 'zakenregister’; maar zeker onder ‘Bijlagen’. Hier o.a. een heldere oplijsting van de who’s who in het uitgeverslandschap, voorbeelden van proposals, sollicitatie brieven en, zeer mooi, een ‘modelcontract’.

‘Alweer een bestseller’ werpt een blik op de interne keuken van het boekenvak. De lezer leest met meer begrip en de (toekomstige) schrijver wordt uitgenodigd tot kritische evaluatie van zijn schrijfproces.
Meer dan 'kennismaken met', mag het zeker niet claimen, daar zijn andere schrijversboeken beter in.

Geen must read, maar een handige bladwijzer in een boekenwereld.