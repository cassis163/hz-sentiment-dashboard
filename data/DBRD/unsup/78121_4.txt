HÃ¥kan Nesser is wereldberoemd geworden met zijn boeken over commissaris Van Veeteren. Spannende misdaadromans die met grote zorg zijn geschreven en een groot lezerspubliek bereikten. De zomer van Kim Novak hoort niet thuis in de Van Veeteren cyclus en is een op zichzelf staande misdaadroman. Ik zou het liever een roman willen noemen. Hoewel het boek over een misdaad gaat is het belangrijkste thema toch de ontluikende volwassenheid en sexualiteit van de veertienjarige Erik Wasser, die met zijn broer Henry en zijn vriendje Edmund, in 1962 de zomer van zijn leven doorbrengt in het vakantiehuisje Gennesaret, gelegen aan een meer.

Een paar weken voordat de vakantie aanbreekt komt er op de school van Erik een invalkracht omdat een lerares haar heupo heeft gebroken. Deze Ewa Kalunis steelt de harten van iedere man en ook Erik is danig onder de indruk van haar schoonheid. Tijdens de vakantie ontdekken Erik en Edmund op indringende wijze dat broer Henry een relatie met Ewa heeft terwijl zij verloofd is met Kanon-Berra, een beroemde handbalspeler. Twee dagen later wordt Kanon-Berra vermoord en deze moord zet de tot dan toe zo gave vakantie helemaal op zijn kop en zal een blijvende invloed hebben op het verdere leven van Erik.

Vijfentwintig jaar later leest Erik, inmiddels volwassen en getrouwd, een artikel in een krant over onopgeloste misdaden in Zweden en wat er in de zomer van 1962 is gebeurd, wordt daar ook vermeld. Erik wordt opnieuw geconfronteerd met Het Verschrikkelijke dat heeft plaatsgevonden.

Nesser slaagt er uitermate goed in een verhaal met prachtige karakters neer te zetten en bij iedere passage de juiste sfeer te treffen. Humor, tragiek, nieuwe emoties, spanning, het wordt allemaal zorgvuldig en overtuigend uitgewerkt. De wijze waarop Nesser in de gedachtenwereld van een veertienjarige kruipt en deze aan het papier toevertrouwd is helder en krachtig. Ook de sfeer van de zestiger jaren is heel treffend weergegeven. Ik herkende het maar al te goed.

Nesser heeft met De zomer van Kim Novak een uitstekende (misdaad)roman aan het publike gepresenteerd. Een juweeltje in de boekenkast.