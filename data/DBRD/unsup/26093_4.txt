Door het huidige ik-tijdperk heeft het woord ego gewicht gekregen. Ego: het bewustzijn van een zelf, het begrip van een ik of onze identiteit; zoveel woorden voor hetzelfde begrip. Jan Kersschot noemt het de gewoonte om ons met de persoonlijkheid en zijn stemmetjes te identificeren.

De Belgische arts en beeldend kunstenaar Jan Kersschot (1960) schreef meerdere boeken over non-dualiteit die werden vertaald in meer dan vijf talen. In het Nederlands zijn eerder al twee boeken uitgegeven: ‘Eén Zijn’ en ‘Het is zoals het is’, en bij Samsara is nu zijn nieuwste boek verschenen: 'Minder ego meer vrede'.

De opzet van ‘Minder ego meer vrede’ is: vraag en antwoord. De anonieme vraagsteller wordt aangeduid met een V. en het gegeven antwoord door de auteur met JK. In één hoofdstuk is Patrick Kicken de vraagsteller, de bekende radiodeejay die samen met spreker en cabaretier Paul Smit het boek: ‘Praten over bewustzijn’ schreef (Samsara 2010) met de geniale ondertitel: ‘het leven is een grote grap want jij en ik bestaan niet’.

Ego is ontstaan na je geboorte. Als baby zag je dingen komen en gaan en stelde je nog geen vragen. Je was slechts aanwezig. Er was geen etikettering door innerlijke stemmen, geen vooroordeel of verwachting, geen afgescheidenheid, geen grenzen en geen stemmetjes in je hoofd. Pas later leren we accepteren een ‘ik’ te zijn die gescheiden is van de anderen. Deze openheid die we als pasgeborene hebben gaan sommige mensen op een bepaald moment in hun leven missen. Nu voelen ze dat er iets ontbreekt. Zij worden zoekers; zoeken naar antwoorden, zoeken naar spirituele belevingen. We vergeten hierbij dat het bewuste zijn het enige in ons leven is dat ons nooit verlaat. Waar we naar op zoek zijn is al(tijd) volledig beschikbaar.

De hoofdstukken zijn gebundeld per onderwerp. Aan het eind wacht steeds een passende quote. Kersschot maakt gebruik van de metafoor van de golf in de oceaan. We zijn een oceaan die een paar keer per dag denkt een golf te zijn: het gevoel van een persoon in een lichaam. De golf prijkt op de kaft.

In fijne eenvoud wordt de essentie van non-dualiteit beschreven. Toch is eenvoud niet het juiste woord, aangezien non-dualiteit materie is waar het verstand nauwelijks grip op krijgt. Het is aan te bevelen één hoofdstuk te lezen en op je in te laten werken alvorens naar het volgende te gaan. Er staat veel in iedere zin. Mooie boodschappen zoals: mild en medelevend zijn naar anderen is hetzelfde als goed voor jezelf zorgen. En de geruststelling dat we niet hoeven streven naar egoloosheid, want het ego hebben we nodig om te kunnen functioneren in de maatschappij. ‘Minder ego meer vrede’ is een boek over leven en sterven, over niet-denken en niet-weten en over de slimme geest die ontgoocheld achterblijft.