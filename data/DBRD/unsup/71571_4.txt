Imme Dros
De huiveringwekkende mythe van Perseus
Kinderboekenweekgeschenk 1996
Met tekeningen

Soms kom je boeken tegen op zolder, waarvan je niet eens wist dat die nog ergens rondzweefden, verweesd en verstopt tussen stapels wel/niet gelezen, liggen ze daar, te wachten om eens per jaar bekeken te worden.
Zo ook dit jaar, toen ik laatst weer eens de boekenkisten indook voor de jaarlijkse schifting voor de vrijmarkt. Een klein, dun boekje. Gelezen? Geen idee, het is al een oudje, waarschijnlijk wel. Weggooien? Verkopen voor een prikkie? Mm, mijn jongste dochter bedacht zich geen moment, en griste het boekje uit de stapel.
Sindsdien moet het gelezen worden, alleen, in de tuin, of ’s avonds in bed voor het slapen gaan. Rondje 15 gaan we inmiddels in, en het verhaal wordt alsmaar leuker, kent u dat ook?
Samen gieren en gruwelen, lezen over Perseus’ heldendaden: zoon van Zeus, god van donder, bliksem en regen. Perseus die een wrede tiran versloeg en een bloedstollend zeemonster versloeg, en daardoor met Andromeda kon huwen, die het slangenhoofd van Medusa eraf sloeg voordat haar blik hem kon verstenen, die ontkwam aan de Dood en aan de duizenden gevaren.
Samen bewenen we het lot van de mens, want van alles dat rondkruipt op aarde, is niets zo arm en hulpbehoevend als de mens en dat is de schuld van Epimetheus, die de gaven van de goden mocht verdelen: tijgers gaf hij klauwen, vogels gaf hij vleugels, wormen kunnen na doorklieving ieder apart hun weegs gaan, echter, toen hij bij de mens kwam, had hij geen gaven meer over.
Ze valt stil als we samen lezen over de drie Moiren, die uiteindelijk ook haar lot bepalen; eentje spint de levensdraad, de tweede meet de lengte en de derde zal zonder genade eens de draad doorknippen.
We fantaseren over wat je met vleugeltjesschoenen, een tasje-van-alles, en een kapje-van nergens kunt doen. ‘Hé, mam, dit gaat gewoon over Harry Potter en Mary Poppins!’

Zo heerlijk en eindeloos kan literatuur zijn. En sorry mensen, het boekje blijft voorlopig in bezit van mijn dochter, en ligt het prinsheerlijk op haar stapel tussen de Harry Potter boeken. Vanavond weer een rondje ben ik bang.

****4 sterren