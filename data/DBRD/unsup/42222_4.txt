Boaz is gek op indianen, hij weet er alles van. Hij is een heel slim jongetje maar opletten in de klas vindt hij moeilijk. Zijn gedachtes dwalen snel af, zijn ogen op staar stand en zijn hoofd op droom stand. Op een dag komt er een nieuw meisje in de klas. Aïsha praat bijna geen Nederlands en Boaz denkt dat zij een echte indiaan is. Boaz gaat opeens graag naar school en werkt met Aïsha aan een werkstuk over de Inca's. Hij schrijft en zij maakt de tekeningen er bij. Maar dan heeft de vader van Boaz een verrassing waar hij helemaal niet blij wordt. Hij leert voor zichzelf en voor zijn nieuwe vriendin Aïsha op te komen. Die blijkt trouwens geen indiaan te zijn maar is met haar familie gevlucht uit Syrië. Een teder boek over vriendschap om voor te lezen aan slimme kinderen van 8-10 jaar. In kaders wordt er meer informatie en uitleg gegeven over indianen. Mooie taal. Alleen is Boaz misschien een beetje te ouwelijk. De tekeningen zijn heel simpel maar prachtig.