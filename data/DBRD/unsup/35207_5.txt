Jesse Goossens en Linde Faas hebben een mooi boek gemaakt. Van 34 grote en kleine rampen beschrijven zij het opmerkelijkste, wist-je-dat-jes en dit moet je doens. Een boek waar je lekker doorheen kunt bladeren: kies de ramp waar je meer over wilt lezen, of lees natuurlijk alles!

“Spuitende slagaders + overstromende oceanen” is echt een boek voor kinderen die grip op de wereld proberen te krijgen. Misschien wel een voor de wat doemdenkerige kinderen? Of worden die er misschien wat angstig van? De teksten in het boek zijn niet bangmakend. En de tekeningen van Linde Faas maken de rampen in het boek luchtig. Ze tekende terugkerende karakters in bijna vrolijke aquarellen. Het bloed spuit alle kanten op, in een orkaan hangt de professor aan een vlieger en de barbecue staat in vuur en vlam.

Is het een doeboek? Niet meteen. Bij elke ramp staat een lijst met dingen die je moet doen. Gelukkig staan er ook dingen in die je kunt doen voordat de ramp er is. Je vindt een aantal lijsten met spullen die je in huis moet hebben: een survivalkit, een noodpakket en een eerstehulpkit.

De opbrengst van het boek is gedeeltelijk voor het Rode Kruis. Prinses Margriet, erevoorzitter van het Nederlandse Rode Kruis schreef het voorwoord. Zij schrijft hierin: “Jij kunt ook iets doen!” Voor al die kinderen die die graag weten hoe ze zich kunnen voorbereiden op dingen die je liever niet meemaakt, is dit boek. Zodat ze zichzelf en anderen kunnen helpen als dat nodig is. Maar stiekem hoop je dat elk kind deze kennis nooit hoeft te gebruiken.

In de boekenkring op school zou ik dit boek introduceren door bijvoorbeeld een noodpakket mee te nemen. Die leg ik op tafel en ik vraag de kinderen waarvoor ik het nodig zou kunnen hebben. Als ze dan een ramp noemen, dan zoek ik het bijbehorende hoofdstuk en vertel ik bijvoorbeeld het opmerkelijkste, en een tip van ‘moet je doen’.