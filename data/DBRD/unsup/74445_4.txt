Oorspronkelijke recensie op hillybillybeauty.nl

“Het schijnt dat er midden in het bos een verdwijnpoel is, maar niemand weet het zeker, want niemand is er ooit vandaan gekomen.”
Wat is het heerlijk om soms weg te dromen bij een leuk kinderboek. Toen ik ‘Elfmeisje en Raafjongen- Het griezelwoud’ ontving werd ik al betoverd door de cover. De kleuren en illustratie zorgen er al voor dat dit een boek is wat je in de boekhandel meteen pakt om de tekst op de achterkant te lezen. Door het hele boek staan ook de meest leuke illustraties. Ik ben door dit boek gevlogen en heb er ontzettend van genoten!

Achterflaptekst ‘Elfmeisje en Raafjongen’

“Iek….het avontuur begint!
Raafjongen heeft kort en puntig zwart haar, geweldig zicht in de nacht en kan praten met dieren. Elfmeisje is lichtvoetig, een snelle denker en… helemaal elf.
Samen proberen ze hun wereld te beschermen tegen trollen, ogers, heksen en andere duistere wezens uit het griezelwoud. Zo beleven ze heel vreemde, griezelige avonturen, waar gelukkig af en toe ook nog om gelachen kan worden.”

Samenvatting
Gedurende het hele verhaal volg je Elfmeisje en Raafjongen op hun tocht door het bos. Op elke bladzijde staan leuke illustraties om het verhaal nog interessanter te maken. Het bos waar zowel Raafjongen als Elfmeisje wonen wordt geteisterd door een gigantische oger. Om ervoor te zorgen dat het bos niet verder vernietigd wordt, en Elfmeisje haar familie weer kan terugvinden, gaan Raafjongen en Elfmeisje op zoek naar de heks, de Heks Die Alles Weet. De reis naar de heks gaat al niet over rozen en wordt Raafjongen en Elfmeisje lastig gemaakt door drie trollen. Trollen die wel zin hebben in een lekker hapje! Samen met Rat, het vriendje van Raafjongen, proberen ze de oger te overmeesteren en ervoor te zorgen dat het bos gered wordt!
Het verhaal leest heerlijk weg en is voor te lezen vanaf een jaar of 8. Maar ook prima zelf te lezen door kinderen. Een heerlijk boek om kinderen al een beetje bekend te maken met fantasy. ‘Het griezelwoud’ is het eerste deel in een serie. Ik ben ook heel benieuwd naar de echte namen van Elfmeisje en Raafjongen. Door het hele boek wordt hier af en toe een toespeling op gedaan dat ze zich beide een beetje schamen voor hun naam. Hoe erg zullen deze namen zijn dan?
‘Elfmeisje en Raafjongen Het griezelwoud’ is een heerlijk boek om een spannende reis door het betoverende woud te maken in gezelschap van een hele stoere jongen en een heel stoer meisje!