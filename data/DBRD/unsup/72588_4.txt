Fer Orschouw beschikt over een bijzondere culinair talent. Hij kan met simpele ingrediënten mooie en complexe gerechten bereiden. Op een dag laat zijn gave hem helaas in de steek en hij neemt het besluit om twee zeer speciale gasten een uniek gerecht voor te schotelen, waarmee hij zijn restaurant van de ondergang kan redden.

Als Fer in zijn keuken bezig is met het voorbereiden van dit gerecht wordt hij overspoeld door herinneringen aan zijn vader die sterrenkok was. Ook gedachten aan zijn moeder overvallen hem, die zijn talent wilde aanscherpen en verfijnen. Tevens voelt hij zich sterk betrokken bij zijn grote liefde Eva.

Fer verneemt dat die avond ook een Michelin-inspecteur naar zijn restaurant zal komen, waardoor hij drie bijzondere gasten van zijn kunsten moet zien te overtuigen..

“Het hoofdgerecht”is een reis door het leven van Fer Orschouw. In het verhaal wordt het heden en het verleden afgewisseld. De lezer leert de hoofdpersoon Fer steeds beter kennen. Toch blijft hij op een bepaalde manier ondoordringbaar en dat geldt tevens voor de andere personages. Ze hebben allen wel iets herkenbaars in zich met de passie waar ze volledig voor gaan. Helemaal zijn de personages dus niet te doorgronden waardoor er een bepaalde afstand blijft bestaan.

Liefde en obsessie zijn belangrijke ingrediënten. Dat geldt tevens voor de haat tegenover zijn moeder en het respect voor zijn te vroeg overleden vader, waarvoor Fer een grote bewondering had en door hem op een voetstuk wordt geplaatst.

Het verhaal is krachtig opgebouwd met voldoende zijsporen waardoor ik getriggerd bleef door te lezen tot aan de verassende ontknoping aan het einde van het boek.

“Het hoofdgerecht” is een debuutroman met thrillerachtige kenmerken. Het smaakt zeker naar meer.