Erik Steinbeck is een schrijver die al een aantal jaren geen boeken meer heeft geschreven. Zijn vrouw Winnie Mason is schilderes. Zij hebben een dochtertje Sarah. Als Sarah vier jaar oud is wordt zij ontvoerd door een man met een groene Audi. Erik ziet het gebeuren. Vanuit het keukenraam ziet hij Sarah met de ontvoerder praten en als Erik naar buiten rent om Sarah te waarschuwen is hij al te laat. De auto is verdwenen en Sarah is vanaf dat moment spoorloos.

Na anderhalf jaar is Sarah nog steeds niet gevonden en Erik en Winnie besluiten te verhuzien naar New York. Hij is ervan overtuigd dat Sarah dood is terwijl Winnie denkt dat zij nog steeds in leven is. De gebeurtenissen trekken een zware wissel op hun huwelijk. In New York huren zij een appartement aan Carmine Street en, vervreemd als zij van elkaar zijn, gaan zij ieder hun eigen gang. Winnie blijft geloven dat Sarah nog steeds leeft.

Het boek begint met een van de mooiste en krachtigste openingszinnen die ik ooit gelezen heb: We kwamen naar New York met vier volle koffers en twee lege harten. Het is het begin van een beklemmend verhaal, dat wordt verteld vanuit de belevingswereld van Erik. Scherp analyseert hij de gebeurtenissen in zijn leven en huwelijk die ertoe hebben geleid dat zij nu in New York zijn. Het geluk in hun huwelijk, het succes in hun beroep, de blijdschap bij de geboorte van Sarah, de paniek na haar ontvoering, de hoop bij Winnie dat Sarah nog steeds leeft, Erik's gelatenheid en acceptatie van Sarah's vermeende dood, al deze emoties en gevoelens worden door de fraaie schrijfstijl van Håkan Nesser bijna tastbaar. Zijn observaties van de metropool New York en de mensen die hij er ontmoet zijn prachtig. Het boek begint als een roman maar verandert door een reeks van gebeurtenissen in een echte misdaadroman met een spannende en onverwachte ontknoping. De gevoelens van Winnie dat Sarah nog steeds in leven is, baseert zij op een aantal ongrijpbare bijna mystieke ervaringen. Het verhaal wordt hierdoor echter niet zweverig maar blijft stevig in de realiteit verankerd.

De stilte na Sarah is een beklemmende en ontroerende misdaadroman waarin Håkan Nesser met zijn schitterend en indringend proza laat zien dat hij een van Zwedens beste misdaadauteurs is. Dit boek en bijvoorbeeld ook zijn boek De zomer van Kim Novak, zijn juweeltjes en een ultiem leesgenot.