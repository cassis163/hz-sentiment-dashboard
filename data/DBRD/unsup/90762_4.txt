Met haar zes paarden en man en kinderen woont Patricia Briggs in Washington State. Een succesvol auteur in het buitenland mag wel gezegd worden. Met haar fantasyverhalen haalde ze meerdere keren de top van de New York Times-bestsellerlijst. In juli verscheen Onder de maan, het eerste deel van de Mercy Thompson-serie. Twee maanden later kwam deel 2, In het bloed. Is het vervolg net zo sterk als deel 1?

De rust lijkt wedergekeerd na de ontvoering van Jesse. Totdat er iets aan de hand blijkt te zijn in het vampiersnest. Een van de vampiers is bezeten door een demon en wint aan macht. Ook loopt het aantal doden elke dag weer op. De vampiers zien maar één oplossing. Mercy Thompson moet hun redding zijn.

Dat maakt dat je vanaf de eerste pagina meteen in het verhaal zit. Vampier Stephan, waar we in deel 1 al kennis mee maakte, heeft Mercy nodig. Al direct belandt Mercy in een avontuur dat ze nooit had kunnen bedenken. Een scène die niet alleen Mercy niet zag aankomen, maar ook de lezer niet. Het brengt je in de wereld van de vampiers. En die wereld is interessant. Door het gehele boek heen wordt steeds duidelijker hoe de vampiers leven en hoe ze hun bestaan geheim weten te houden voor mensen. De rangen en standen worden duidelijk en ook de reden waarom jaloezie onder de vampiers niet onbekend is, wordt gaandeweg het verhaal steeds logischer. Je gaat de vampiers zien als bekenden. En dat is wat zo leuk is aan de serie van Mercy Thompson. Niet alleen de vampiers lijken doornormale mensen die je zo in de winkel of op straat tegen kunt komen. Nee, ook de weerwolven en fae zijn zo neergezet dat je je bijna in het dagelijks leven afvraagt of iemand wel 100% menselijk is.

Mercy is in dit verhaal weer een echte kick ass heldin. Gelukkig maar, want daar won Onder de maan grotendeels haar fans mee. De stoere dame weet zich weer in ongelooflijk bizarre situaties te manoeuvreren en is gelukkig nog steeds zo eigenwijs als in deel 1. Een zwakke schakel, maar oh zo sterk door haar wilskracht en lef. Een personage waar van gehouden wordt.

En niet alleen door de lezers. Mercy lijkt de mannen voor het uitzoeken te hebben. Toch, weinig liefde in dit boek. Althans, weinig romantische liefde, want vriendschap is wel een duidelijk thema dat centraal staat. Vriendschap, liefde, jaloezie, allemaal zaken die met elkaar verbonden zijn en die ervoor zorgen dat dit boek geen moment saai is.

In het bloed is een enorm spannend tweede deel in deze serie. De personages ontwikkelen zich en je leert ze steeds beter kennen. Mercy, Samuel, Adam, Warren, Stephan, Zee… Je sluit ze allemaal in je hart. Een plek waar ze helaas nog even moeten blijven zitten, want wanneer deel 3 uitkomt, is nog niet bekend. Helaas, want het einde van deel 2 smaakt naar meer, veel meer…