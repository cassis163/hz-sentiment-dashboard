In een koude, ijzige winternacht verdwijnt de zesjarige Sven Forstner. Wat is er met hem gebeurd? Werd hij ontvoerd? Wie heeft hem meegenomen van een bankje in het park, zonder een spoor na te laten?
Drieëntwintig jaar later is zijn oudere broer Jan nog altijd op zoek naar de waarheid. De enige houvast die hij nog heeft aan die bewuste nacht is een dictafoonbandje met enkel geruis op. Zit onder dit geruis een geluid van de dader of enige andere aanwijzging verborgen? Aan zijn vader Bernard kan Jan het ook niet meer vragen, die verongelukte op mysterieuze wijze kort na Sven's verdwijning.
Jan heeft inmiddels furore gemaakt als psychiater. Na drieëntwintig jaar keert hij terug naar zijn geboortedorp Fahlenberg en neemt er het aanbod aan van psychiater Raimund Fleischer, een vriend van zijn vader, die hem een post aanbiedt in de Boskliniek. Alhoewel zijn ouderlijk huis leeg staat, neemt hij toch zijn intrek bij de buurman en goede vriend, Rudolf Marenburg. Alexandra, Marenburg's dochter, verdronk als jong meisje in de vijver, voor de ogen van de kleine Jan. De aanleiding rond dit drama heeft ook een grote indruk nagelaten en de nodige vraagtekens aangezien Alexandra een patiënte was in de Boskliniek.
Dr. Fleischer raadt Jan aan om in therapie te gaan bij collega Norbert Rauch om uiteindelijk zijn demonen uit het verleden te verslaan. Jan gaat hiermee akkoord en komt zo ook meer te weten over de gesloten afdeling 12 in het psychiatisch centrum.
Op een winterse morgen wordt Jan geconfronteerd met een zelfdoding. Een jonge vrouw, Nathalie Köppler springt in volle spits van een voetgangersbrug. Als blijkt dat ook zij een patiënte was in de Boskliniek, gaan er bij Jan alarmbellen af. Carla Weller, de beste vriendin van Nathalie heeft ook haar twijfels of het echt om een zelfmoord ging. Werd Nathalie gemanipuleerd? Was zij onder invloed van medicijnen?
Wanneer er in het entourage van Jan nog meer doden vallen, graaft hij dieper in het verleden op zoek naar antwoorden. Wat is hier aan de hand? Wat gebeurt er werkelijk in de kliniek? Wie heeft al die doden op zijn geweten? En vooral: heeft dit alles iets te maken met wat er in het verleden gebeurde, de zelfmoord van Alexandra en de verdwijning van Sven?
Een huiveringwekkende thriller. Dorn weet er tot op het einde de spanning in te houden en de lezer op het puntje van zijn stoel te houden.