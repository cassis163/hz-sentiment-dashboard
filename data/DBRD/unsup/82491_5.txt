De eerste paar hoofdstukken heb je het idee dat je in de zoveelste thriller terecht bent gekomen, maar dan raak je als lezer opeens de weg kwijt. Al is het maar omdat je heel snel te weten komt wie de moordenaar is. Beukes weet je aandacht vast te houden door de manier waarop ze de karakters neerzet. Je raakt binnen enkele pagina’s vertrouwd met de hoofdpersonen en dat vind ik altijd zo ontzettend knap, als je dat als schrijver voor elkaar krijgt.

Dan het paranormale/horror element in dit boek. Daar is al veel over geschreven en blijkt voor veel lezers een afknapper. Jammer. Beukes weet dat element namelijk op een sublieme manier in het verhaal te verweven door het te koppelen aan kunst. Een geniaal idee: de beste kunst komt per slot van rekening voort uit een vorm van gekte, misschien wel waanzin, die op wat voor manier dan ook naar buiten wil. En hoe dat naar buiten komt! Op weg naar een huiveringwekkende climax. Dat Beukes daarbij Detroit als achtergrond kiest maakt het verhaal nog eens tig keer sterker. Een stad in verval, een stad van geweld, maar ook een stad met een diepgewortelde levendige kunstscene. De perfecte setting voor deze genre-overstijgende politiethriller.

Rooie draad is voor mij – tot aan de climax toe – de rol die sociale media in ons leven speelt. Deed me denken aan American Gods met de strijd tussen de oude Goden (Wodan en consorten) en alle moderne nieuwe ‘Goden’ zoals Techniek, Media en Drugs. De oude Goden verliezen terrein omdat mensen niet meer in ze geloven. Op dat thema borduurt Beukes heel slim voort: het geloof in sociale media zorgt voor afhankelijkheid, bepaalt ons dagelijkse leven en laat deze ‘nieuwe God’ steeds groter groeien. Misschien dus niet helemaal nieuw, maar dan toch zeker geniaal op voortgeborduurd. Een treffend citaat halverwege het boek: ‘Shakespeare zou het tegenwoordig mis hebben. Niet de wereld is het toneel … dat is sociale media, waar je een show probeert op te voeren. De rest van je leven is een repetitie, je in de coulissen voorbereiden om online zo goed mogelijk voor de dag te komen. ‘

Voordat ik deze recensie schreef zat ik op vier sterren.
Nu ik zo eens nalees wat ik er zelf over geschreven heb, is deze meta-puzzel toch wel razend knap in elkaar gezet.
Grappig, wat schrijven zo allemaal kan bewerkstelligen ;-))