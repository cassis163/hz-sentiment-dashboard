‘Een aap op de wc’, deze titel maakte me meteen nieuwsgierig! Toen ik de achterkant las, kwam ik erachter dat het boek ging over de Rotterdamse dierentuin in de Tweede Wereldoorlog. Dat had ik niet verwacht. Ik ben niet zo’n fan van oorlogsboeken en wilde het weer terug in het rek zetten. Toen bedacht ik me. Eigenlijk wel heel bijzonder dat hier een boek over is geschreven! Als we het over de oorlog hebben, of er iets over leren op school, dan gaat het vaak over de gevechten en het leed dat de mensen hebben meegemaakt. Het gaat nooit over dieren en al helemaal niet over een dierentuin…
Ik kan je zeggen, ik vond het een ge-wel-dig boek! Het is jeugd informatief, maar ook voor volwassenen heel interessant. Ik heb het samen met mijn man gelezen op vakantie en ook hij vond het heel interessant! We hebben veel geleerd.
De rode draad in het verhaal gaat over de geschiedenis van de dierentuin; de oprichting van de Rotterdamse Diergaarde, de dierentuin in de jaren ’20, de geplande verhuizing naar een nieuwe plek in Blijdorp, de oorlog die Nederland bereikt, de bombardementen etc. Ik vond het zelf heel fijn dat je zowel dingen over de dierentuin las, als ook over de oorlog in Nederland en de rest van Europa. Het bleef me boeien! Tussendoor werd dit stuk geschiedenis onderbroken door dierenverhalen. Bijvoorbeeld het verhaal van de neushoorn die samen met een Afrikaans jongetje naar de Diergaarde kwam, het verhaal van de zeeleeuwen die uitgebroken waren en in de Singel zwommen, het verhaal van een vriendschap tussen een leeuwenwelp en een hond of het verhaal van de ijsbeer die door de brandweer gered werd tijdens een groot vuur na een bombardement. En ja, de aap op de wc komt ook nog langs!
Een afwisselend en interessant boek. Wij hebben het in één ruk uitgelezen! En heb je kinderen? Lees het dan samen en praat erover! Ik ga het zeker ook op scholen promoten, omdat ik van mening ben dat het een goede toevoeging is aan de geschiedenisles!
Het is een aanrader!