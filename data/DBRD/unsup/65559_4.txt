Kristian Lundberg is als auteur in Nederland nog onbekend. In Zweden heeft hij echter al vele boeken op zijn naam staan. Hij schrijft niet alleen literaire thrillers, maar ook romans en poëzie. Dat laatste komt zeker terug in Vuurvreter, een boek in een nieuwe vijfdelige serie, met als hoofdpersoon Nils Forsberg.
Vuurvreter begint op een heel persoonlijke wijze. Een verteller leidt je de wereld binnen van Malmö. Met korte, beeldende zinnen wordt de omgeving en de diverse locaties beschreven en voorbeelden uitgediept. Je wordt voorgesteld aan verschillende personages die goed worden uitgediept voordat het daadwerkelijke verhaal, zo halverwege het boek, begint te spelen.
Op een regenachtige novembermorgen worden er vier kinderlijken gevonden in een bosje op het hondenveld. Nils Forsberg krijgt de leiding over de eenheid Speciaal Onderzoek. Aan hem de taak deze moorden, en de andere die volgen, op te lossen. Drie jaar lang zat Nils, een voormalig toprechercheur, bij de afdeling gevonden voorwerpen, gedegradeerd wegens wangedrag. Nu krijgt hij de kans zich als rechercheur en leidinggevende opnieuw te bewijzen.
Kristian Lundberg maakt gebruik van een verteller die je door alle tijdswisselingen heen leidt. De toekomst, het heden en het verleden worden met poëtische zinnen, afgewisseld door harde feiten, beschreven. Dit verhaal is niet alleen een moord, een dader en een motief. Je wordt aan het denken gezet over de misdaad, de politieke politie, het leven en de dood. Achterin het boek schrijft Lundberg ook: Omdat ik tot dan toe voornamelijk poëzie had geschreven, probeerde ik mijn vragen in dichtvorm te formuleren. Dat bleek onmogelijk. Daarom koos ik een nieuwe vorm, vandaar deze roman.
Het daadwerkelijke verhaal van Vuurvreter komt wat laat op gang. De vele gedetailleerde en filmische beschrijvingen van zowel de hoofdpersoon als andere personages zorgen voor lange in elkaar geweven passages. Het slot van het verhaal doorbreekt het patroon van vele thrillerschrijvers. Kristian Lundberg is de taal zo rijk dat zinnen een diepere betekenis krijgen. De artistieke schrijfstijl zorgt ervoor dat deze Zweedse auteur internationaal bekendheid zal krijgen. Zijn boek geeft het genre Literaire Thriller een nieuwe betekenis.