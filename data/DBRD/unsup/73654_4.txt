Nathalie Huigsloot schreef eerder de roman Miss America, gebaseerd op haar ervaringen als assistente in de VS voor het tv-programma van correspondent Max Westerman, waar Westerman zelf overigens niet zo blij mee was. Nu duikt ze in het leven van de rijper wordende vrouw met Het Botoxdilemma waar een aantal BN-ers wellicht minder content mee zal zijn.
Oud is fout, althans voor vrouwen. Mannen blijven met een doorleefd hoofd nog steeds seksueel aantrekkelijk, maar als vrouw word je na je 35ste langzaam afgeschreven. Dit heeft niet met een mening te maken, het zijn de wetten van de natuur … Of toch niet? Huigsloot doet grondig onderzoek naar het ouder worden en alles wat daar mee te maken heeft. Dus niet alleen het gebruik van Botox, wat de titel zou kunnen doen vermoeden, maar zo ongeveer alles wat gerelateerd is aan de ouder wordende buitenkant. Het is een zoektocht naar hoe blij te zijn met je uiterlijk in tijden van fysieke aftakeling.
Door gesprekken en interviews met veelal bekende televisie personages, maar ook met (relatie)therapeuten, psychologen, psychiaters en een bioloog gecombineerd met ontmoetingen met de bekende cosmetische artsen van ons land wordt hier een zeer vermakelijk werk neergezet. Af en toe verschrikkelijk confronterend en dus o zo herkenbaar. Gelukkig wordt er ook het een en ander ontkracht waardoor je niet verdrietig en half depressief met het boek op de bank hoeft te zitten. Kunnen mannen van gerimpelde vrouwen houden? Ja, toch wel. De man wil aandacht, voor hun lijf, hun emoties. Een vrouw die hem een beetje verzorgt en bewondert. De media (tv, internet, tijdschriften) zijn de grote boosdoeners. Daar wordt het beeld geschetst dat we ieder rimpeltje weg moeten laten spuiten of in ieder geval weg moeten smeren met de meest dure crèmes. Het zijn vergiftende boodschappen. En overigens bijna nooit oprecht, verdiep je maar eens in de wereld die media heet en kom tot de ontdekking dat het daar vaak niet draait om de oprechtheid van de verkondigingen.
Met botox en fillers moet je sowieso niet te laat beginnen, liefst voor je dertigste. Daarna ziet het er niet meer zo natuurlijk uit. Maar wist je dat botox, botuline toxine is de officiële naam, een zeer dodelijke substantie is? Het meest waarschijnlijke middel voor een terreuraanslag? En dat je op het moment dat je fillers in je gezicht laat spuiten de huid op veel minder plaatsen gehecht is aan de spieren en je daardoor veel minder gelaatsuitdrukking hebt? En het is nog pijnlijk ook. O, ja en je moet het bijhouden. Zo ongeveer iedere drie maanden. Dat moet je toch allemaal niet willen? En dan hebben we het nog niet eens gehad over de kosten en de verslavende werking.
Gelukkig komt Huigsloot ook met oplossingen. Anderen zien jou in je geheel, en uitstraling, charme en humor staan los van je uiterlijk. Ben je eigenlijk wel veilig gehecht in je jeugd, want dáár ligt vaak een deel van jouw probleem over je rimpels en hangende onderdelen aan je lichaam! En heel belangrijk: laten wij vrouwen niet keihard en meedogenloos over onze soortgenoten praten. Verleg je aandacht en vergelijk niet! Dit zijn slechts een paar voorbeelden.
Het botoxdilemma, een vrolijke kijk op het ouder worden geeft je werkelijk suggesties en ideeën hoe om te gaan met dit proces en is met veel humor en zelfspot geschreven. Zeker ook geschikt voor de man die werkelijk geïnteresseerd is in de zielenroerselen van de (40plus) vrouw.