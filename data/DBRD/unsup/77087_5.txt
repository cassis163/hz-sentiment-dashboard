Bij de zachte overgang van zomer naar herfst bereid ik me voor op Mabon, het Keltische oogstfeest in september. Godinnen van eigen bodem van Ineke Bergman ligt op mijn schoot. De moeder- en vruchtbaarheidsgodin Nehalennia, met wapperende haren en vergezeld van haar trouwe hond, kijkt mij aan vanaf bladzijde 78. In haar hand een scheepsroer en aan haar arm een mand met appels. De illustratie van Pol Wijnberg is boeiend en zit vol symboliek. Schrijfster Ineke Bergman doet op de volgende bladzijdes gedetailleerd verslag van deze oer-Hollandse godin (die liefkozend door de Zeeuwen Neeltje Jans wordt genoemd), haar geschiedenis en de legenden rond haar verschijning.

In dit informatieve boek behandelt astrologe en priesteres Ineke Bergman acht godinnen van eigen bodem in de volgorde van het jaarwiel. Ineke geeft je tips hoe je op eenvoudige en praktische wijze contact kunt maken met de afzonderlijke godinnen en kunt mediteren. Elk hoofdstuk eindigt met een opsomming van symbolen, kleuren, totemdieren, windrichting, flora en fauna die bij de desbetreffende godin horen. Een punt van aandacht is dat de schrijfster (logischerwijs) heeft gekozen voor het jaarwiel gebaseerd op het Nederlands landschap. Het kan dus zijn dat de associaties anders zijn dan je gewend bent.

Met dit boek in handen leer je neerlands godinnen (weer) kennen, kun je rituelen uitvoeren, je eigen altaar opbouwen, verbondenheid ervaren met de natuur Ã©n de Godin in jezelf eren.
En dat alles terwijl het jaarwiel draait.

Geniet van de godin in jezelf!