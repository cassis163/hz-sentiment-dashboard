In ‘Eeuwig donker’ is rechercheur Jan Vos de hoofdrol toebedeeld. Samen met zijn partner Monica, onderzoekt hij de gruwelijke moord op twee jonge loverboys. Terwijl het onderzoek moeizaam vordert, krijgt Carla, een van de meisjes die werd aangetroffen op de plaats delict, haar leven weer aardig op de rails na haar traumatische ervaringen en ziet zij de toekomst met haar jonge zoontje Alexander met vertrouwen tegemoet. Carla blijkt echter meer te weten over de moorden op de twee jongens die haar jarenlang hebben uitgebuit en samen met een ander meisje –Sofiya- vastgehouden. Sofiya is echter spoorloos verdwenen.

“Vos beziet zijn karige aantekeningen, waarbij een diepe frons zijn voorhoofd doormidden klieft. Met zijn pen tikt hij zenuwachtig op de tafel, overpeinzend wat te doen, wat de volgende stap moet zijn.”

‘Eeuwig Donker’ speelt zich af in Rotterdam. Langstraat heeft gekozen voor het actuele thema van de mensenhandel en weet dit gruwelijke gegeven uitstekend in ‘Eeuwig donker’ te vatten. Door het onderzoek heen, heeft Langstraat kunstig de privéproblematiek van Jan Vos, geweven. Deze combinatie maakt zijn boek intrigerend en boeiend.

“De snelle ontluikende liefde die Vos voor Laura voelt, maken hem van een zelfverzekerde, licht nonchalante man, tot een twijfelende chaoot die dacht te weten welke richting hij op wilde in zijn leven, maar nu aan alles twijfelt.”

De schrijfstijl van deze auteur is plezierig en hij ziet kans de spanning goed vast te houden richting een verrassend plot. Zijn personages weet Langstraat goed te karakteriseren en de verschillende plekken in Rotterdam waar het verhaal zich afspeelt, zullen voor menig Rotterdammer herkenbaar zijn. Prima, geloofwaardige, dialogen maken ‘Eeuwig donker’ tot een zeer realistisch geheel.

“Daar kende hij die vent dus van. Het is een smeris. Die onderzoekt natuurlijk de zaak van de dooie pooiers. Verdomme. Wat moeten ze daar? Zouden ze iets op het spoor zijn over die moorden?”

Kortom, een fijne thriller en een aanrader voor de liefhebbers van een spannend boek met nét dat beetje meer…

Over de auteur
Tjeerd Langstraat werkt als freelance journalist, schrijver en uitgever. Eerder schreef Langstraat ‘Villa Gladiola’. Dit boek, eveneens een thriller, werd door het publiek enthousiast ontvangen. Ook diverse publieks- en vakjury's waren onder de indruk van zijn debuut en hij ontving in 2014 de publieksprijs van de Schaduwjury (Nederlandstalige thrillerdebuut) en werd hij genomineerd voor de vakjury. In dat zelfde jaar werd hij door Hebban genomineerd voor de debuutprijs 2014.

Uitvoering
Uitgever: JalapeÑO Books
ISBN 9789082667905
Paperback, 312 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/