Graeme Simsion raakte bekend door zijn boeken ‘Het Rosie Project’ en ‘Het Rosie Effect’ over de autistische Don Tillman. De vriendelijke Tillman deed wel iets denken aan Sheldon uit The Big Bang Theory. Simsion wist het verhaal toegankelijk te maken en dat met humor, waardoor de boeken terecht bestsellers werden.

Nu is hij terug met andere personages in ‘Het Beste van Adam Sharp’. Weet Simsion weer een hilarische en hartverwarmende roman te schrijven?

Adam heeft ooit een tijd in Australië doorgebracht. Om geld te verdienen zong hij liedjes in een café. Tijdens zijn verblijf wordt hij verliefd op de mooie Angelina. Wat volgt is een intense liefdesrelatie, maar deze houdt geen stand. Adam vertrekt terug naar Engeland en Angelina blijft achter. Beide gaan ze verder met hun leven, maar in hun achterhoofd blijft hangen: wat als..

Maar dan vinden ze elkaar terug via internet. Ze raken aan de praat en hun nieuwsgierigheid wordt geprikkeld. Om te ontdekken of er nog iets tussen hen speelt, spreken de twee af. Maar of dat gaat zoals verwacht…

Het verhaal wordt geschreven vanuit de ogen van Adam en is opgedeeld in twee delen. Het eerste deel schetst de situatie waarin Adam zit. Zijn relatie staat op het punt van stranden en hij heeft Angelina nooit echt kunnen vergeten. Aan het eind van deel I nodigt ze hem uit, als ze samen met haar man in Frankrijk is. Adam gaat in op haar uitnodiging en het tweede deel speelt zich dan ook af in Frankrijk. Welke verwachtingen hebben de twee. En wordt er aan die verwachtingen voldaan?

Wie de humor uit de boeken rondom Tillman verwacht, zal wellicht bedrogen uitkomen. Want hoewel Simsion nog altijd even vlot schrijft, is dit boek wat serieuzer. De humor is wat minder duidelijk aanwezig. Daarentegen staat hier wel muziek centraal, die zorgt voor extra sfeer.

Met ‘Het Beste van Adam Sharp’ laat Simsion zien dat hij geen eendagsvlieg is. Hij kent meer dan één trucje en weet ook met andere personages een goed verhaal neer te zetten dat de lezer boeit.