In Molenbeek/Maalbeek van Sven Gatz komen zeven personen tot leven die allen hun eigen kijk hebben op Brussel en de aanslagen van 22 maart 2016. Hoe ervaren deze personen de verschrikkelijke situatie en welke ideeën en gevoelens komen er naar boven? Brussel is een stad die eenieder op zijn eigen manier ervaart. Brussel is één maar ook verdeeld. Gevoelens en overtuigingen komen naar boven in dit boek wat gelaagd is met een politiek tintje.  

Uit het voorwoord blijkt dat dit boek geschreven is door iemand met een hart voor Brussel. Enigszins gaat de schrijver melancholisch van start maar dat is ook niet verwonderlijk als men het uitgangspunt van dit boek kent. De bomaanslagen van 22 maart 2016 hebben de stad Brussel veranderd.   

De schrijver probeert ons een persoonlijk deel van Brussel te laten zien door zeven personen tot leven te laten komen. Zeven totaal verschillende mensen uit alle lagen van de bevolking. Deze mensen gaan allemaal op hun eigen manier om met de verschrikkingen van die ene dag. De een ondervindt er andere gevolgen van dan de ander, maar één ding is zeker; het raakt hen allemaal. Het wordt duidelijk dat het hier niet alleen om Brussel gaat maar eigenlijk om heel België wat sinds jaar en dag al een verdeeld land is. Velen proberen de eenheid en verbinding te vinden maar uit alles blijkt dat het euvel tussen het Frans en Vlaams, Vlaanderen en Wallonië nog niet beslecht is.  

Brussel is één maar zal het ooit echt een eenheid worden? Met zoveel nationaliteiten om een plek is het toch vragen om moeilijkheden? De aanslagen van die dag maken het er voor sommige van de hoofdpersonen het leven er niet makkelijker op. We volgen bijvoorbeeld een moslima die uit alle macht probeert zo goed mogelijk te integreren maar tegengewerkt wordt door de lokale bevolking en tegelijkertijd wordt veracht door haar geradicaliseerde broer. Lastige situaties als je daarover na gaat denken. Het verhaal van de brandweervrouw die de ravage met eigen ogen heeft aanschouwd en de gewonden heeft verzorgd, geeft weer een heel andere kijk op het geheel. Niet alle personen zijn even boeiend maar ze zijn allemaal zeer divers. Zo nu en dan mondt een hoofdstuk uit in een politiek uiteenzetting wat een beetje saai is. Een ander hoofdstuk zal meer aanspreken maar het is duidelijk dat iedereen zich Brusselaar voelt of in ieder geval wil voelen. Ze houden allemaal op hun eigen manier van de stad.  

Hier en daar komen wat Franse zinnetjes in het boek voor. Geen nood voor degenen waarbij de taal wat weggezakt is, je mist niets van het verhaal. Molenbeek/ Maalbeek geeft een uiteenlopend en persoonlijk beeld. Hoe bewoners van een getroffen stad met een aanslag omgaan en wat voor consequenties zoiets verschrikkelijks heeft voor een samenleving. Het verdeelt en verbindt tegelijkertijd.