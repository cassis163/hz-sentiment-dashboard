De Duitse thrillerauteur Arno Strobel is nog onbekend in Nederland, maar in eigen land heeft hij al zes boeken op zijn naam staan, waarvan De doodskist (Der Sarg) zijn laatstverschenen boek is.
In Keulen is een seriemoordenaar actief. Hij begraaft zijn slachtoffers levend in een kist, geeft de politie aanwijzingen om de begraven vrouwen te vinden, maar de politie komt steevast te laat.
Eva Rossbach, een alleenstaande vrouw, wordt geplaagd door verstikkende nachtmerries, waarin ze lijkt opgesloten te liggen in een doodskist. Als zij na verloop van tijd ook blauwe plekken en schaafwonden op haar armen heeft, is haar verwarring compleet en schakelt zij op aanraden van een vriendin een psychiater in. En dan gaat het balletje rollen. Bernd Menkhoff en Jutta Reithöfer van de Keulse recherche doen hun best de zaak op te lossen.
Arno Strobel heeft een prettig leesbaar boek afgeleverd. Het verhaal wordt chronologisch verteld met hier en daar een korte flashback. Jammer vind ik het dat de auteur eigenlijk al zoveel prijsgeeft, zodat je halverwege het boek al grotendeels in de gaten hebt hoe de vork in de steel zit. Daardoor viel voor mij de beoogde spanning grotendeels weg, wat doodzonde is in een beklemmend bedoelde thriller. Maar dat neemt niet weg dat Strobel een zeer vlot leesbaar boek heeft neergezet, dat je in een dag uitleest.
Dit boek krijgt 3 sterren van mij.