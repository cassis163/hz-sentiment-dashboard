Het is April 1942, ook in Slowakije nemen Duitsers de macht over.
Wanneer de jongeman Lale Sokolov te horen krijgt dat één mankracht, uit iedere Joodse familie, zich moet melden om voor de Duitsers te gaan werken meldt hij zich vrijwillig aan. Zijn broer, die al een gezin heeft, wil hij op die manier de scheiding met zijn gezin besparen. Hoewel Lale al snel door heeft dat de Duitsers niet veel goeds in de zin hebben, neemt hij zich voor, kost wat kost, deze tijd te overleven. Hij komt net als vele andere terecht in Auschwitz, waar hij al snel benoemd wordt tot tatoeëerder. Aan hem de vervelende taak alle arriverende gevangenen te voorzien van een nummer. Hoewel hij de gruwelijkheden van de Duitsers meer dan verafschuwt zit er voor hem weinig anders op dan de baan te accepteren als hij het kamp wil overleven. Als tatoeëerder krijgt hij ook een aantal privileges. Zo krijgt hij onder andere meer rantsoen dan andere gevangenen en een eigen kamer. Lale die zijn hart op de goede plek heeft zitten, probeert zijn rantsoen met zoveel mogelijk gevangenen te delen. Hij maakt vrienden met mensen die hij normaliter hoogstens tijdens het passeren begroet zou hebben en vindt de liefde van zijn leven in het kamp.

De tatoeëerder van Auschwitz beschrijft het waargebeurde verhaal van een man uit Slowakije die de afschuwelijke tijd in het concentratiekamp niet alleen weet te overleven, maar door zijn risicovolle handelingen ook diverse mensen heeft kunnen redden. Dit deels dankzij een grote berg geluk, zijn sluwheid, Gita (de liefde die hem kracht gaf) en zijn talenknobbel. Auteur Heather Morris is drie jaar lang met Lale Sokolov in gesprek gegaan om beetje bij beetje zijn indrukwekkende verhaal zo compleet mogelijk te krijgen. Het was, aldus Heather Morris, een heel werk om de losse flarden van herinneringen aan elkaar te koppelen en te vergelijken met de feiten die over Auschwitz bekend zijn. Heather Morris wist het geheel te bundelen tot een ontroerend, hartverscheurend verhaal dat volledig gebaseerd is op feiten en de belevenissen van een man. Hoewel dit waarschijnlijk niet het eerste boek zal zijn die je leest over de Tweede Wereldoorlog is deze oorlogsroman, met een vleugje romantiek, zeker aan te bevelen. Een goede aanvulling op oorlogsfeiten en verhalen die je misschien eerder vernam. Zodra je werkelijk gaat beseffen dat het hier om een waargebeurd verhaal gaat raken de gruwelijkheden je in je hart. Het droevige leerzame verhaal heeft bij mij in ieder geval een blijvende indruk achtergelaten.