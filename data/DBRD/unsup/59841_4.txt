‘Hart van de zee’ is het derde deel van de trilogie ‘De Gallaghers van Ardmore’. Het levendige middelpunt van Ardmore is Gallagher’s Pub, de pub die gerund wordt door Aidan, Shawn en Darcy Gallagher. Nu ook Shawn getrouwd is met haar lieve vriendin Brenna, voelt Darcy zich niet langer gelukkig, wat is er mis met haar? Aidan en Shawn hebben de liefde gevonden maar zij kan er nog steeds alleen maar van dromen. Gelukkig kan ze een weekje op vakantie naar Parijs.
Tijdens haar afwezigheid neemt Trevor Magee zijn intrek in het feeërieke huisje
dat Jude heeft geërfd van haar oudtante Maud. Trevor heeft plannen om een muziektheater te verbinden aan Gallagher’s Pub. Hij heeft de ontwerpen van Brenna, de kersverse vrouw van Shawn, grotendeels hiervoor gebruikt en ziet nu zelf toe op de bouw van dit theater. Trevor heeft Ierse wortels, zijn opa en oma komen oorspronkelijk uit Ardmore maar zijn geëmigreerd naar Amerika om daar hun geluk te beproeven. Dat is hen gelukt, er is een machtig bouwimperium ontstaan, dat de vader van Trevor en ook Trevor zelf verder hebben uitgebouwd. Trevor is rijk en machtig maar heeft ook geleerd om op de bouw zijn mannetje te staan en dat doet hij in Ardmore.
Wanneer Darcy terugkeert van haar vakantie, is er een enorme bouwput ontstaan onder haar raam. Wanner ze ’s-morgens uit het raam kijkt, trekt een van de arbeiders haar aandacht. Het blijkt Trevor te zijn, de baas van de bouwput, maar dat weet Darcy dan nog niet. Darcy en Trevor zijn allebei nog nooit echt verliefd geweest, dat zijn ze nu ook echt niet van plan. Ze voelen zich wel tot elkaar aangetrokken maar begeerte is toch echt iets anders dan liefde.
Echte, onbaatzuchtige liefde is echter wat de elfenprins Carrick nodig heeft om de eeuwenoude vloek op te heffen en hem te herenigen met zijn verloren liefde Gwen.
Maar Trevor en Darcy lijken zich niet te lenen voor het magische spel van Carrick.
Ze amuseren elkaar, maar laten de liefde niet toe. Trevor wil Darcy een platencontract aanbieden en haar een beroemde zangeres maken. De wereld zal aan haar voeten liggen, ze zal voortdurend reizen en baden in weelde. Precies wat Darcy altijd wilde, toch?
Maar Darcy ziet dan de schoonheid van haar eigen Ardmore in het prachtige Ierland, het huis waar ze altijd naar terug zal gaan.
Wat ze van Trevor nodig heeft, is niet die weelde maar de onbaatzuchtige liefde. Maar Trevor weet niet wat dat is…


Mijn mening: ‘Hart van de zee’ is een heerlijk boek en een prima slot van deze trilogie. Nora Roberts vervolgt haar verhaal van de elfenprins Carrick en zijn verloren liefde Gwen. Carrick die van frustratie niet anders weet dan een enorme storm te ontketenen boven Ardmore. Een storm die zijn gelijke niet kent, daarin kan heel veel fout gaan. Maar gelukkig grijpt Gwen, zijn verloren liefde, op tijd in waardoor alles nog netjes op zijn pootjes terecht komt. Wederom vier sterren voor een prachtig, magisch liefdesverhaal.