De Nederlandse Rebecca gaat naar Amerika om daar een jaar te studeren. Eenmaal op de campus ontmoet ze Thor, het veelbelovende football-talent van de universiteit. Rebecca valt als een blok voor hem. Maar het leven dat ze heeft achter gelaten, weerhoudt haar ervan er vol voor te gaan..

Deze New Adult roman is het eerste deel van de California Campus serie. Het verhaal wordt geschreven vanuit het perspectief van Rebecca. Ze ontvlucht haar leven in Nederland en komt naar Amerika om zich los te maken van haar oude leven. Eenmaal daar ontmoet ze Dee, wie al snel haar beste vriendin wordt, en Thor, de stiefbroer van Dee waar Rebecca als een blok voor valt. De manier waarop Rebecca het leven op de Amerikaanse Campus ervaart, is hoe je dat verwacht in een film of in een boek. Op een echte chickflick.

Lis Lucassen weet het verhaal op een luchtige, grappige manier te vertellen. De lezer wordt meegesleept in het verhaal, waardoor het verhaal de lezer weet te raken. Opvallend is hoe knap Lis Lucassen het verhaal in Amerika vormgeeft. Enkel de etniciteit van Rebecca verraadt dat Lis Lucassen een Nederlandse schrijfster is.

Een minder punt van het boek, is dat het zo snel uit was. Er is een lange opbouw, het verhaal neemt je mee. Zowel Thor als Rebecca zijn beiden met iets van zichzelf in gevecht, waardoor hun relatie onderdruk komt. Maar opeens is alles opgelost en is daar de happy ending. Hier had meer uitgehaald kunnen worden, dat het minder ‘plots’ zou zijn. Daarnaast is het schooljaar nog niet voorbij, waardoor het verhaal nog niet af voelt. Gelukkig komt er een tweede deel. Deze gaat echter vanuit het perspectief van Jax zijn, een vriend van Thor (en ook football-player).

Conclusie: Het boek verrast positief, een heerlijke New Adult roman. Hoe cliché het ook is; dit boek lees je in één ruk uit (en clichés zijn er niet voor niets). Wel komt het boek vrij ‘plots’ tot een einde. Ik ben dan ook benieuwd of hun liefdesverhaal in het tweede deel van de serie zich nog verder zal vormen, of dat dit enkel om Jax zal draaien.