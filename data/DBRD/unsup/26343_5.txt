geloofwaardige ontwikkelingen en beklemmende spanning. ,
Op de verjaardag van Nina Landry komt haar tienerdochter niet opdagen. En die opstandige meid had nog wel de surpriseparty georganiseerd. Meteen na afloop zou de vakantie beginnen. Het vliegtuig naar Amerika wachtte. Waar is Charly? Als de politie de schouders ophaalt – die komt wel weer terecht, weet u hoeveel jongeren van huis weglopen – gaat Nina Landry zelf op onderzoek uit.
Het is een simpel gegeven, maar Nicci French heeft er een onvergetelijk boek van gemaakt. Zonder de natuurlijke rustpauzes van een indeling in hoofdstukken, volgen de lezers ademloos de steeds wanhopiger zoektocht van de moeder naar haar dochter. De neiging om de radeloze Nina te gaan helpen, bekruipt de lezer.

Nina Landry woont op een klein eiland voor de zuidkust van Engeland en Charly is volgens haar moeder niet van het eiland af gegaan. De schuilplaatsen zijn dan beperkt. Maar waar is ze dan toch. Wie kan haar iets hebben gedaan en waarom. Die vragen blijven maar door Nina’s hoofd spoken. Rust neemt ze niet. Niet thuis bij haar jongste zoon. Niet bij vrienden in het dorp. En zeker niet bij de politie op het bureau. Ze wil door. De hijgerigheid is door Nicci French tot kunst verheven.

De opzet van het beroemde Engelse schrijversechtpaar was om het avontuur van Nina Landry ‘live’ te brengen. Geen seconde wordt overgeslagen van de bange periode in haar leven. Het is een soort ‘real time soap’ in boekvorm geworden. Maar het is wel een verhaal met diepgang, geloofwaardige ontwikkelingen en beklemmende spanning. Het is ten slotte de nachtmerrie van elke ouder dat een kind verdwijnt. De afgrijselijke vraag of de tiener vrijwillig is weggelopen of is ontvoerd en wordt misbruikt.
Opnieuw wordt een gewone moeder door Nicci Gerard en Sean French in een buitengewone situatie geplaatst waarna iedereen kan lezen wat er dan gebeurt. Verloren is het beste dat de twee tot nu toe hebben geschreven.