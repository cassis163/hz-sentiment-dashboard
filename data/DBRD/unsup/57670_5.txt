Fantasie, spanning, humor en actie, dat zijn enkele woorden die opkomen bij de lezer tijdens het lezen van ‘De monsterfabriek’ van Gustaaf Glibber (Peter van Roermund). Wat het boek klassiekerwaardig maakt is de thematiek, de creatieve uitwerking daarvan maakt het tot jeugdliteratuur en de combinatie tot een mustread!
Om te beginnen heeft Glibber een aangename beeldende manier van schrijven die erg tot de verbeelding spreekt. In combinatie met de originele personages, perfecte timing en afwisseling van spanning en humor maakt het dit tweede deel van griezel en co. tot een meeslepend verhaal.
In dit deel van de serie gaat het om de relatie tussen gevoel en verstand. Op een originele wijze laat de auteur zien hoe zuiver, oprecht en juist gevoelens kunnen zijn. Dit komt op verschillende manieren en niveaus aan bod in het verhaal. De persoonlijkheid van iemand laat zich kennen door wie hij in zijn hart sluit en niet door wie hij veroordeelt. Met de kenmerkende creativiteit werkt de auteur ook het verstand in contrast tot het gevoel uit zodat het thematisch een evenwichtig geheel is.
Een motief dat een belangrijke rol speelt in het boek is het anders zijn, dat een verrijking is en kleur geeft aan de samenleving. Frederick zegt in het verhaal: ‘Als iemand die ook maar een beetje anders is niet meetelt, dan wordt het stil en saai in deze wereld.’ (p. 95) Dit deed mij denken aan de spiritualiteit van Aelred van Rievaulx, waarin vriendschap en gevoel een belangrijke rol spelen.
Daarnaast is er een intrigerend spanningsveld tussen Frederick en Dokter X. Beiden zijn creatief en scheppend, maar waar Frederick zich laat leiden door verwondering in het proces van maken, is voor Dokter X. macht het motief waaruit hij zijn diabolische plannen uitvoert.
Door deze diepgang en de creatieve verbeeldingsrijke uitwerking van dit spannende, actievolle, humoristische verhaal is deze mustread klassiekerwaardig te noemen. Dus is het een absolute aanrader! #monsterfabriek #petervanroermund #uitgeverijzilverspoor