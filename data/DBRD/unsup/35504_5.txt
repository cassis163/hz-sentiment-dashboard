Het dossier brengt de lezer van de prachtige, rustgevende heuvels van Limburg naar de wanhoop en frustratie van het Berlijn van achter het IJzeren Gordijn.
Vanaf de eerste bladzijde slaat de verwarring toe. Het schijnbaar rustige bestaan van de 46-jarige kunstenares Josta Bresse wordt ruw verstoord. Al snel blijkt wat er in de dagen, die zij in haar geheugen kwijt is, met haar is gebeurd. Zij is het slachtoffer geworden van een orgaanroof. Was zij een willekeurig slachtoffer?
Het verhaal voert verder dan een simpele whodunnit. De speurtocht naar de daders van deze orgaanroof voert Josta en daarmee de lezer naar Berlijn.
Langzaam raakt het verleden van Josta bekend. Een verleden dat zij verborgen probeert te houden. Dit verleden heeft te maken met de schimmige gebeurtenissen in het voormalige Oost-Berlijn. Door haar kunstzinnige talenten wordt het leven van Josta op zeer jonge leeftijd door de Oost-Duitse leiders bepaald. Samen met een andere groep talentvolle kunstenaars wordt zij gedwongen schilderijen na te maken om op deze manier voor geld in het laatje van de regering te zorgen.
De acties van deze groep worden gedocumenteerd in een dossier. Datzelfde dossier zorgt ervoor dat Josta achter de Stasi-tralies verdwijnt. Om aan de willekeurig terreur van haar ondervrager te ontsnappen gaat zij ver. Te ver?
Hebben de gebeurtenissen in het heden te maken met het verleden van Josta? En zo ja wie zit hier dan achter?
De hoofdstukken van het huidige verhaal van Josta en haar verhaal als jonge vrouw in het voormalige Oost-Duitsland worden afgewisseld met schuingedrukte, korte hoofdstukken. In deze hoofdstukken is een anonieme spreker aan het woord. Naarmate het verhaal vordert wordt duidelijk hoe deze verhaallijn naadloos in het verhaal van Josta past.
Als lezer kan je alleen maar met Josta meeleven. De verschrikkingen die zij in haar leven heeft meegemaakt, de manier waarop zij het leven benadert en haar vastberadenheid maken haar een sympathieke persoonlijkheid die zorg nodig heeft. Deze zorg ontvangt zij van één van de rechercheurs die op zoek is naar de daders van de roof van haar organen.
Nadat het prachtig vorm gegeven boek is dichtgeslagen weet je als lezer meer over het prachtige landschap in Limburg, orgaanroof, de verschrikkingen die onder het Oost-Duitse regime hebben plaatsgevonden, bekende schilders en schilderkunst in zijn algemeenheid en hoe sterk een mens kan zijn.