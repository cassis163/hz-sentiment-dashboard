Het boek ‘Een ondertoon van liefde’ begint met veel mysteries, waardoor je direct in het boek gezogen wordt. En ook verder in het boek blijft Kate Paris je voortdurend boeien met haar vlotte pen. Sommige verhaallijnen zijn misschien wel voorspelbaar, maar er zijn ook anderen die totaal verbazen op het einde, wat het verrassingseffect er zeker in houdt.

Met diezelfde vlotte pen weet Kate Paris ook heel leuke hoofdpersonages te creëren. Ivy is een (onterecht) onzekere meid, die een enorme evolutie meemaakt in dit boek (wat ik altijd leuk vind om te lezen). Ze is af en toe wat klunzig, maar ze heeft haar hart op de juiste plaats, wat haar wel eens in grappige of ongemakkelijke situaties brengt. Zet daar Alexander bij, een type à la Mr Grey, en het plaatje is compleet.

Het verhaal in ‘Een ondertoon van liefde’ is ook bijzonder. Het is niet zomaar een liefdesverhaal, er is nog wel wat meer inhoud. Je krijgt een blik achter de schermen van een toprestaurant, en van het leven van een sommelier en een manager, waarbij wijn altijd een belangrijke factor is. Ook intieme scènes worden niet geschuwd in dit boek, waardoor je een bijzondere inkijk hebt in de relatie van Ivy en Alexander.

Kate Paris heeft met dit boek een mooi debuut neergezet. ‘Een ondertoon van liefde’ is een ideale combinatie van romantiek en spanning, een fijne ontspanner die je heel vlot leest!