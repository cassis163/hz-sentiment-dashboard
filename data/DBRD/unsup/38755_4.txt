Zo, eerst maar eens een misverstand uit de weg ruimen. Voor Slow Food hoef je niet altijd uren de tijd te hebben, dat bewijst Liever Lokaal met een aantal snelle recepten. Wat heeft slow food met Liever Lokaal te maken? Nou, ze delen een aantal uitgangspunten: eten volgens de seizoenen en ervoor kiezen om de impact op de omgeving klein te houden, zelf kweken en af en toe wild te 'oogsten' bijvoorbeeld. En zo min mogelijk pakjes & zakjes natuurlijk.

Annette van Ruitenburg gebruikt zo veel mogelijk duurzame, niet ingevlogen, biologische producten die lekker, puur en eerlijk zijn. Een flinke uitdaging! Ik ben benieuwd hoe de wintermaanden er uitzien want aan het einde van de donkere dagen heb ik de bollen en knollen in mijn bio-pakket wel gezien. Inderdaad, dat blijkt nog niet mee te vallen. Dat januari en februari toch nog variatie bieden komt door wild, zoetwatervis, ingemaakt fruit en kaasfondue. Maar toch: hoe lekker smaken dan de groene blaadjes weer in april.

Het boek is ingedeeld in twaalf maanden en elke week komen twee keer vis, twee keer vlees en drie vega gerechten aan bod. Heel bijzonder; bijna iedere maand begint met een paddenstoelenrecept. Basisrecepten, wild, zoetwatervis, restverwerking, inmaken en –joepie- taarten staan er ook in. Maar liefst 365 recepten, voor iedere dag één. Het heeft drie jaar geduurd voor dit lokale logboek het licht zag, geheel indachtig de Slow Food-beweging.

Appel-perentaart met lavendel (30 oktober)
Laat een onvergetelijke indruk achter met uw homemade appeltaart. Stop er ter variatie ook eens onverwachte ingrediënten in zoals herfstframbozen, rozenblaadjes en lavendel.

300 g bloem
150 g witte basterdsuiker
1 zakje vanillesuiker
200 g koude boter
1 ei, losgeklopt
snufje zout
4 middelgrote goudrenetten
3 handperen
½ eetl. lavendelbloemetjes, gedroogd
50 g kristalsuiker
75 g amandelschaafsel
11/2 eetl. custardpoeder
evt. paardebloemgelei of abrikozenjam (zie blz. 428-429)

Meng de bloem, basterdsuiker, vanillesuiker, boter, de helft van het ei en het zout met de hand in een kom of in een keukenmachine tot een soepel deeg. Haal er eenderde af en leg dit verpakt in plasticfolie in de koelkast. Verhit de oven tot 200 °C. Bekleed een springvorm van 20 cm doorsnee met bakpapier. Rol het tweederde deel deeg uit en bekleed de vorm ermee. Zet hem afgedekt met folie in de koelkast.
Schil de appels en peren, snijd ze in partjes en schep ze in een kom voorzichtig om met lavendel, kristalsuiker en amandelschaafsel. Bestrooi de deegbodem met custardpoeder en schep de fruitvulling in de vorm. Rol het achtergehouden deeg uit, snijd er gelijkmatige repen van en leg ze als een vlechtwerk over de vulling. Bestrijk de deegrepen en de deegrand met het achtergehouden losgeklopte ei. Zet de vorm in het midden van de oven en bak de taart in ongeveer 1 uur gaar. Dek hem als hij te donker wordt af met aluminiumfolie. Garneer de taart na het afkoelen eventueel met paardebloemgelei of abrikozenjam.

Ook al sta ik veel en graag in de keuken er blijken talloze lokale dingen om te ontdekken; van steenbolk, edik en mergkool bijvoorbeeld had ik nog nooit gehoord. Behoorlijk wat van de ingrediënten zal je moeten bestellen bij de visboer of slager. Een vakman vindt dat leuk en jij hopelijk ook. Voor het recept heb ik gesmokkeld want ik was eerst van plan om ook echt het recept van de dag dat ik deze recensie schreef te koken, maar bij nader inzien vond ik de appel-perentaart toch leuker dan de zuurkool met mispels van 21 november. Bovendien heb ik geen mispelboom in de tuin. De aller- echt allerlaatste herfstframbozen gingen samen met de lavendelbloemen in de appel-perentaart en hij was zó op.

Liever Lokaal is een mooi luxe uitgevoerd kookboek met harde kaft, twee leeslinten en –ook belangrijk- lekkere foto’s. Bij ieder gerecht staat een inleiding en een actie. Die acties kunnen niet altijd á la minute: “zaai de lange mergkool in uw moestuin” zul je echt maanden voordat je het recept maakt moeten uitvoeren.
Een boek om niet alleen snel een recept in op te zoeken maar zeker ook slow in te lezen en inspiratie op te doen. Ga op lokaal avontuur!

www.kitchentablehappiness.nl