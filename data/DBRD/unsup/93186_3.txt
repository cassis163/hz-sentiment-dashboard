Op een ochtend staat Robbie op, kust zijn slapende vrouw Emily, legt een brief neer en vertrekt. Waarom hij dit doet wordt duidelijk als het verhaal langzaam terug spoelt naar 1962, naar twee mensen die in elkaar de ware liefde gevonden hebben, een liefde die geworteld is in een groot geheim.........

Het is een hele aparte beleving om dit boek te lezen. Je leest dit boek als het ware achteruit. Je begint bij het einde van het verhaal en leest langzaam terug in de tijd om het geheim te kunnen ontrafelen.
Door deze manier van lezen moet je wel je aandacht bij het verhaal houden. Gelukkig wordt je geholpen doordat er boven de hoofdstukken een datum staat en de plaats waar dit gedeelte dit afspeelt. Door de vele dialogen worden de karakters duidelijk en levendig uiteengezet zodat je ze gedurende het verhaal steeds beter leert kennen.
Halverwege het verhaal denk je het mysterie te kunnen gaan ontmaskeren maar dan aan het einde van het verhaal wordt je plotseling toch nog verrast. Ik zag dit grote geheim dan ook zeker niet aankomen en het duurde even dat dit boek me losliet nadat ik het gelezen had.