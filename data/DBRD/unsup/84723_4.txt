Wat een heerlijk boek om te lezen. Simone van der Vlugt heeft met dit thriller debuut een realistisch verhaal geschreven wat mij geen moment heeft verveeld. Ik heb bewondering voor de manier waarop de schrijfster je meeneemt in het heden en verleden van de hoofdpersoon. Door haar toegankelijke manier van schrijven weet Simone van der Vlugt je hiermee enerzijds te boeien en anderzijds soms echt boos te maken: je kunt je zo goed verplaatsen in de beschreven voorvallen, dat al snel na aanvang van het verhaal sympathie voor de hoofdpersoon ontstaat. Ik wil dit heerlijke debuut absoluut niet tekort doen, maar wil wel kwijt dat de schrijfster naar mijn mening het plot van het verhaal als redelijk snel na het begin van het boek op ongelukkige wijze 'weggeeft'. Dat heeft me echter niet kunnen weerhouden van het verder lezen en ik hoop dan ook van harte dat Simone van der Vlugt snel weer een nieuwe thriller zal uitbrengen.