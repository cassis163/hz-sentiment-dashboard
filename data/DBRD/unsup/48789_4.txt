Meester Gerrit heeft een fijne verrassing voor zijn leerlingen. Ze gaan samen een toneelstuk opvoeren. Eerst moet er een auditie plaatsvinden om te kijken wie welke rol mag spelen. Zoals je al kan zien aan de titel Lieke in de hoofdrol, krijgt Lieke de hoofdrol. Niet iedereen is daar blij mee. Er zijn ook een aantal jongens die het niet fijn vinden om toneel te spelen. Dan volgt een aantal conflicten, hopelijk komt alles weer goed voor de toneelopvoering.
Wat meteen opvalt is de speelse, kleurrijke cover met combinatie van tekeningen en fotografie in glitterstijl. Hier zie je Lieke in de hoofdrol. De achterflap heeft dezelfde achtergrond als de cover en geeft kort en duidelijk de inhoud weer. Centraal staat de uitnodiging om vriendinnen te worden met Lieke op haar website. Het boek doelt op meisjes van 7 tot 10 jaar maar kan best tot 12 jaar.
De hardcover omslag is binnenin afgewerkt met tekeningen en foto's van sterretjes. Aan de buitenkant van het boek is best veel en mooi werk besteed. Het spreekt zeker aan. In het boek staan zwartwit illustraties in de stijl van de cover. De tekeningen hebben altijd direct betrekking op wat in de tekst verteld wordt. Ze zijn gemaakt door Ivan & Ilia. Een bekend illustratorenkoppel van kinderboeken.

Vooraan in het boek staat de inhoudsopgave met de titels van de twaalf hoofdstukjes en de paginaverwijzing. Op de eerste bladzijde staat een pagina uit een vriendenboekje ingevuld door Lieke. Heel leuk om met wat vraagjes meer te weten te komen over haar. Zo zijn er over het hele boek verspreid steeds pagina's uit een vriendenboek. Ingevuld in handschrift, door vriendjes van Lieke, zowel meisjes als jongens. Dat er ook jongens een rol spelen in het verhaal is fijn. Ook al is het boek gericht op meisjes.

Het boek is geschreven in eenvoudige taal die vooral bestaat uit dialogen. Ze zijn geschreven in levendige spreektaal. De bladspiegel is mooi met de tekeningen tussendoor of een briefje in een ander lettertype. De schrijftaal in het algemeen is voor verbetering vatbaar, soms zijn zinnen niet helemaal duidelijk.
Het thema van het boek is leuk gekozen. De wijze waarop Jette het brengt is grappig, luchtig en spannend. Kinderen leren ook hoe ze het best kunnen omgaan met jaloezie. Er zitten een paar ernstige thema's in het boek die kort worden aangehaald: burn-out en scheiding. De manier waarop erover gepraat wordt in het boek is fijngevoelig en op niveau van kinderen.

De auteur Jette Schröder schreef haar eerste verhaaltje toen ze zes was en op de middelbare school verkocht ze al verhaaltjes aan Sesamstraat. In 2012 kon ze de schrijfkriebel niet meer weerstaan en stopte ze met haar baan als PR-medewerker bij een uitgeverij om freelance te gaan schrijven. Naast het schrijven voor tv en tijdschriften ligt haar schrijfliefde bij het schrijven van boeken voor kinderen en jongeren. Haar eerste boek is Lieke in de hoofdrol. Het tweede deel Lieke redt de dieren verschijnt in 2015. Daarnaast verschijnen er ook twee delen in de nieuwe serie ‘Love Story’. Herkenbare liefdesverhalen voor jeugdige meiden. Jette heeft de schrijfkriebels goed te pakken.

Wat vooral de bedoeling is met de reeks is ook meisjes bereiken via de website: wijzijnvriendinnen.nl. Die is helemaal in de stijl van het boek en een verlengstuk van de serie. Er worden vragen beantwoord door Lieke en er staan leuke doe-tips. Kinderen met dyslexie kunnen de site zelfs lezen in een aangepast lettertype. Met deze nieuwe boekenreeks een schot in de roos!