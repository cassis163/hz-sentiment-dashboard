De mens is vrij, maar hij vindt zijn beperking in zijn eigen vrijheid. Simone de Beauvoir.

Het boek telt 44 korte hoofdstukken met ieder hun eigen onderwerp, een ontroerend Nawoord en op de laatste bladzijde de Verantwoording waar o.a. in te lezen is: Alle gebeurtenissen zijn op waarheid gebaseerd, de meeste heb ik zelf meegemaakt, een klein gedeelte heb ik van horen zeggen.

Verder wordt er tussen bijna ieder hoofdstuk een of meerdere bladzijden aandacht besteed aan Maria haar jeugd en wat haar er toe heeft gebracht om in Saoedi-Arabië te gaan werken.
Heeft ze het toen goed gezien en de juiste beslissing genomen?

Deze roman vertelt het waargebeurde verhaal van Maria die in Saoedi-Arabië als verpleegkundige gaat werken vanaf het sollicitatiegesprek t/m Op de vlucht. Alles wat ze daar meemaakt is voor ons westerlingen bijna niet te bevatten. Angstaanjagende situaties, maar ook feestjes die echter heel anders verlopen dan bij ons. Beklemmende voorvallen die mij boos of verdrietig maakten. Schokkende gebeurtenissen waar mijn haren recht van overeind gingen staan. Heftige omstandigheden en gesprekken. Alle regeltjes, wetgeving, onderdrukking, leefgewoontes en kledingvoorschriften geven een goed beeld hoeveel verschillen er zijn tussen Saoedi-Arabië en Nederland.

Het is duidelijk dat de Saoedi-Arabiërs rijk zijn, het eten is overvloedig, er zijn prachtige kledingwinkels en juweliers waar de vrouwen geregeld naar toe gaan, maar van al dat moois zie je niks, omdat ze constant een abaya moeten dragen en een hoofddoek. Zo ook Maria, maar of ze dit vol kan houden?

De tranen duwen tegen mijn oogleden. Ze willen eruit, maar dat sta ik niet toe. Mijn vuisten liggen gebald in mijn schoot. Het lijkt of ik weer terug ben in mijn jeugdjaren.

Maria wordt geregeld bij Directrice zuster Wahab op het matje geroepen. Waarom is deze zo streng en wat is er aan de hand met haar dochter Layla?

De ogen van de directrice zijn donkere poelen geworden. “Al die mannen, ploerten zijn het”, zegt ze verbeten.

Langzaam begint het me te dagen: ze zijn me aan het stenigen.

Ik knik voorzichtig. Wat mist hij? Waar ben ik zelf naar op zoek?

Voor ik het weet is het moment voorbij en sluit mijn vader de deur achter zich.

Welke gelijkenissen ziet Maria tussen haar vader en zuster Wahab? Waarom is ze voor beiden bang? Krijgt ze antwoord op haar vragen, durft ze voor zichzelf te kiezen en mag ze trots zijn? Vindt ze waar ze naar op zoek is en brengt haar dit rust? Je leest het allemaal in deze adembenemende roman, maar die wel de realiteit weergeeft en die is allesbehalve prettig te noemen.

De auteur heeft een fijne duidelijke schrijfstijl. Ze weet situaties dusdanig goed en mooi te verwoorden, dat het lijkt alsof ik er zelf bij ben. Het hele boek door waande ik mij in Saoedi-Arabië zo fascinerend en beeldend wordt alles beschreven. Karakters en situaties worden voldoende uitgediept, zodat ik mij goed kon inleven. Emoties waren voelbaar. Op sommige momenten komt het verhaal in de buurt van een thriller…ware het niet dat dit allemaal echt is gebeurd.

De gedachtegang en handelen van een puber, jonge vrouw, ouder en directrice worden perfect weergegeven. Deze roman heeft een goede verhaallijn en is meeslepend.
Kortom: prachtig, ontroerend en realistisch beschreven.

Wat een impact hadden mijn ervaringen in Saoedi-Arabië waardoor het twintig jaar duurde voordat ik erover kon schrijven.

Er loopt een traan over zijn gezicht. Ik weet het zeker. Hij heeft mij gehoord.

Dit boek heeft diepe indruk op mij gemaakt en mijn emoties vlogen alle kanten uit.