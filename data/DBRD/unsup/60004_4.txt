De uit een hippie milieu afkomstige Chelsea Cain woont met haar man en dochter in Portland. De jarenlange jacht op de Amerikaanse seriemoordenaar Gary Ridgway inspireerde haar tot het schrijven van Hartzeer, haar spannend debuut dat eerder dit jaar in Nederlandse vertaling verscheen. Bij uitgeverij Luitingh smeden ze het ijzer als het heet is en dus gooien ze nu al het vervolg Hartendief, waarin dezelfde personages hun opwachting maken en dat verder gaat waar Hartzeer stopte, al op de markt.
Hartendief gaat verder waar het vorige boek eindigde: Gretchen Lowell zit nog altijd in de cel en, de nog altijd op pijnstillers levende, rechercheur Archie Sheridan is teruggekeerd naar zijn gezin en terug aan het werk. Archie is er nog altijd niet in geslaagd Gretchen volledig uit zijn gedachten te bannen, maar slaagt er toch in haar naar de achtergrond te dringen tot hij verneemt dat ze is aangerand en erg toegetakeld in de ziekenboeg ligt. Als ze wat later ook nog weet te ontsnappen heeft ze maar één doel voor ogen: Archie weer in haar handen krijgen.Daartoe gebruikt ze het enige middel dat Archie zal kunnen overtuigen: zijn kinderen.
Het boek kent een valse start, want al in de derde zin slaat de zetduivel toe, maar gelukkig blijkt dit later de enige uitschuiver te zijn geweest, want daarna wordt het alleen maar beter. Gebruik makend van dezelfde personages, dezelfde thematiek en dezelfde opbouw slaagt de auteur er met glans in om een totaal ander en sterker verhaal te vertellen. Het is echt verbazingwekkend hoeveel Chelsea Cain in één boek tijd geëvolueerd is in haar schrijven.
Ze blijft op twee paarden wedden, door parallel aan de verhaallijn van de Beauty killer nog een tweede uitgebreide verhaallijn te laten lopen die eveneens bijzonder degelijk wordt opgebouwd en eigenlijk veel interessanter is dan dat van de seriemoordenares, die naar het einde toe toch weer alle aandacht voor zich opeist.
Het zeer vlot weglezende boek zit vol met verrassende wendingen en als een geboren koningin van de suspence schudt Chelsea cliffhanger na cliffhanger  de ene nog verrassender dan de andere - uit haar mouw. Zelfs bij de ervaren thrillerlezer slaat het hart soms een slag over en valt de mond verbaasd open. Een waar genot.
Toch wordt de perfectie net niet bereikt want de aanloop naar de ontknoping komt totaal uit de lucht vallen en is te onwaarschijnlijk om geloofwaardig te zijn, maar dat doet weinig af aan het feit dat dit boek een zeer sterk stukje spannend schrijven is, dat wellicht het best tot zijn recht komt als je Hartzeer al gelezen hebt, omdat dan de relaties tussen de personages toch wat meer diepgang krijgen
Hartendief herinnert elke liefhebber van het spannende boek eraan waarom dit gerne zo aantrekkelijk is en deze aanrader van formaat moet dan ook beschouwd worden als verplichte lectuur. Bij haar debuut was er al een verlangen naar meer, maar nu is het al ongeduldig wachten tot nummer drie in de serie eraan komt. Als die van hetzelfde kaliber is als deze, is Chelsea Cain goed op weg om om zich te mengen onder de grootsten der thrillerauteurs.