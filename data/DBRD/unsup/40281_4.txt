Easy vegan 2, met de lekkerste recepten van over heel de wereld door Living The Green Life

Dit is al hun tweede kookboek, het eerste heb ik gemist. Het doel Van Living The Green Life (LTGL) is om iedereen minimaal één keer per week vegan te laten eten. En dat op een makkelijke, toegankelijke manier. Volgens mij gaan ze daar wel in slagen met dit kookboek.

Het boek is opgedeeld volgens de plaats waar het recept vandaan komt: Sabich van Tel Aviv, veggie scramble van Byron bay, Arepas van Lima,… Dat klinkt allemaal heel exotisch en onbekend én dat is het ook. Maar dat maakt het juist fijn. LTGL laat zien dat vegan eten absoluut niet saai hoeft te zijn, het is eigenlijk veel gevarieerder dan wat de meeste mensen als dagelijkse kost eten.

In het begin van dit boek worden eerst een paar basisingrediënten uitgelegd, daarna volgt een lijstje van vervangers voor ei, boter, melk en yoghurt (ik wist niet dat er zo veel mogelijk was), daarna leggen ze wat basisrecepten uit en dan begint ‘the real stuff’. De recepten zijn duidelijk uitgelegd, de foto’s zijn stralend aantrekkelijk. Ik denk dat mijn man wel zin heeft in een BLT (jaja, ook dat kan vegan) met als dessert een rijstpappige pudding. Ik wil de mousse de chocolate, met daarbij een frisse ponche (ja er staan ook drankjes in).

Ook al zin gekregen? Met Easy vegan 2 ga je op vakantie zonder het vliegtuig te moeten nemen (keigoed voor je ecologische voetafdruk). Duik die keuken in!