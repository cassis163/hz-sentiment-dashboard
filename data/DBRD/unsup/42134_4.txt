Met Mazzel tov wenst deze schrijfster ons het allerbeste en goed geluk. Ze heeft hiermee een warm en laagdrempelig boek geschreven waarin we kennis maken met het modern-orthodoxe joodse leven. Dit boek beschrijft het leven van een werkstudente, die als huiswerkbegeleidster werkt in een orthodox-joodse familie. Prachtig om te lezen hoe het contact en de samenwerking tussen de werkstudent en de middelbare scholieren leidt tot wederzijds begrip en betrokkenheid, ook met de in eerste instantie afstandelijke ouders. De scherpe observaties van de schrijfster over het leven in Antwerpen, de afgesloten joodse gemeenschap en haar eigen ervaringen als vriendin van een Iraanse vluchteling maken dit tot een mustread met multiperspectiviteit. Daarnaast is te lezen hoe de schrijfster het joodse leven ook in het licht van de oorlog probeert te begrijpen.

Het boek beschrijft hoe de schrijfster van 1987 tot 1993 huiswerkbegeleiding geeft. Daar waar voor haar de joodse wetten en gewoonten vreemd zijn, is ook haar manier van denken en leven voor het joodse gezin een eye-opener. Hun onderlinge relatie wordt hen dierbaar, zodanig dat ook na de huiswerkbegeleiding de schrijfster jaren later naar Israel en New York gaat, waar twee van de gezinsleden gaan wonen. De schrijfster weet ook daar te beschrijven hoe “haar” scholieren hun joodse leven vormgeven, in een heel andere wereld dan Belgie. Mooi dat hun verbondenheid tot steun leidt en tot meer inzicht in diversiteit. Goed leesbaar boek! Aanrader!