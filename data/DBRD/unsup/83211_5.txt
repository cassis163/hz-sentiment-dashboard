Aaron Falk keert na jaren terug naar Kiewarra, een door droogte geteisterd stadje, om de begrafenis van zijn jeugdvriend Luke bij te wonen. Luke, zijn vrouw en hun zoontje kwamen schijnbaar om bij een familiedrama. De ouders van Luke vragen Aaron echter om de zaak van naderbij te onderzoeken. Samen met de lokale politiechef Raco, start hij een onofficieel onderzoek. Aaron is echter niet echt welkom in Kiewarra, de inwoners zien hem immers nog steeds als de verantwoordelijke voor de dood van een meisje uit zijn jeugd.

De droogte speelt zich af tijdens een periode van aanhoudende hitte en temperaturen die de gemoederen flink beïnvloeden. Auteur Jane Harper maakt gebruik van een unieke setting en weet die uitermate goed over te brengen. De warmte knispert in de lucht en doet de lezer haast even hard zweten als de personages.

Het verhaal springt tussen heden en verleden. De vriendschap tussen Aaron en Luke wordt stevig belicht en beetje bij beetje komen ook de omstandigheden rond de dood van Ellie Deacon aan de oppervlakte. De spanning tussen Aaron Falk en de kleine gemeenschap waarin hij opgroeide is voelbaar. Hieruit put het boek een groot deel van de sfeer. Het is een ongemakkelijk gevoel dat verder aangespoord wordt door de aanhoudende droogte en frustraties van de bevolking. De hoofdstukken zijn precies lang genoeg om de aandacht vast te houden en nieuwsgierig te maken naar wat er nog komt.

Jane Harper lijnt haar personages scherp af. Het is niet moeilijk om een beeld te krijgen van de inwoners, de ouders van Luke en het duo speurders. Falk draagt de gebeurtenissen uit zijn jeugd met zich mee en Raco, zelf een buitenbeentje, doet zijn best om zich als nieuweling staande te houden en een gedegen onderzoek te voeren. Zowel Aaron als de rest van de bevolking dragen de sporen van twintig jaar geleden met zich mee. Kiewarra is het soort stadje dat niks vergeet of los kan laten. De droogte is een meeslepende thriller die haast dwingt om zo snel mogelijk verder te lezen. De plot is misschien niet de meest originele, maar door de constructie van het verhaal en de vaart die erin zit, is dit een verhaal dat vraagt om in één adem uitgelezen te worden.

Op dit moment werkt Jane Harper aan een tweede boek met Aaron Falk in de hoofdrol. Hopelijk kan ze daarmee haar debuut evenaren, want dat is er alvast eentje om niet snel te vergeten: beklemmend en erg hot.