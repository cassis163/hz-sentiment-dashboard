Het verhaal
Het verhaal gaat over de zestienjarige Lisa en speelt zich af in Engeland in het jaar 1989. Lisa's ouders zijn enkele jaren geleden overleden en daarom woont Lisa bij haar oudere broer en zijn vriendin. Tussen Lisa en de vriendin van haar broer zijn regelmatig botsingen. Dat komt omdat Lisa zich met grote regelmaat afzondert, haar eigen gang gaat en weinig contacten heeft met andere leeftijdsgenoten. De vriendin van haar broer heeft daar een mening over, het is niet goed voor Lisa dat ze zo weinig vriendinnen heeft. Maar Lisa houdt er een andere mening op na. Ze vindt het prima zo, ze heeft Britt als lieve vriendin en ze kan goed overweg met de wat aparte en zeer slimme klasgenoot Zac. Daarnaast is Lisa ook nog verliefd op Momo, die eigenlijk Morgan heet. Ze kennen elkaar nog van de kleuterschool, daar waren ze elkaars beste vrienden. Jammer genoeg zijn ze een beetje uit elkaar gegroeid, en Lisa mist haar jeugdvriendje enorm. Ze zien elkaar elke dag op school, alleen Momo gedraagt zich dan afstandelijk en koel naar haar. Het is niet meer zoals het ooit was, en daar heeft Lisa het wel moeilijk mee. De vader van Zac is beroemd, hij heeft een Nobelprijs voor natuurkunde gekregen. En Zac wil maar wat graag in de voetsporen van zijn vader treden. Hij heeft het idee gekregen om een tijdmachine te maken, en dat lukt hem aardig. Hij probeert zijn uitvinding uit op Lisa, en dat lijkt te slagen alhoewel er ook dingen niet helemaal soepel gaan.
Lisa maakt kennis met haar toekomstige zelf en ze krijgt een glimp te zien van 2018. Het gevolg hiervan is dat ze moet oppassen voor natuurkundeleraar Mr. Ash. En haar toekomstige ik waarschuwt haar dat ze haar liefde voor Momo niet moet opgeven. Anders zal Momo op jonge leeftijd sterven. Dat is heftig nieuws! Wat moet Lisa hiermee? Wat kan ze hiermee?

Mijn mening
Ik was erg nieuwsgierig naar het boek. Het boek heeft een mooie omslag en zag er aantrekkelijk uit. Toch heeft het even geduurd om in het verhaal te komen. Het begin vond ik niet heel erg pakkend. Dat kan heel goed aan mij liggen. Ik heb namelijk weinig met natuurkunde. Maar doordat Zac bezig is met het ontwerpen van de tijdmachine kwamen er natuurkundige termen om het hoekje kijken. Hierdoor duurde het voor mijn gevoel wat lang dat er echt iets ging gebeuren in het verhaal. Toen ik eenmaal in het verhaal zat, en er wat meer ging gebeuren kon ik niet meer stoppen met lezen.
De schrijfster, Susanne Wittpennig, heeft een prettige, overtuigende en beeldende schrijfstijl. Door de nauwkeurige beschrijving van het leven in 1989 waande ik mijzelf ook weer in de jaren 80. De tijd zonder mobiele telefoon en computer. Je kunt het je bijna niet meer voorstellen.
Het boek zit goed in elkaar, is gevarieerd met een vleugje romantiek, humor, veel spanning en avontuur. Houdt je van tijdreizen? Dan moet je helemaal dit boek induiken! Of je nou een jeugdige lezer of een wat oudere lezer bent, ik spreek uit ervaring, ook de oudere lezer blijft tot het laatst geboeid! Een minpunt van het boek is dat je na het lezen van dit boek heel graag verder wilt lezen. Gelukkig is 1989 het eerste deel van de nieuwe serie Time Travel Girl. Dus wordt vervolgd!