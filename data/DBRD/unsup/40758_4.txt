Dit is echt een feelgood boek, dat makkelijk wegleest, maar er zit wel een goed verhaal in. De nadruk ligt op vriendschap, familiebanden, jezelf vinden en werkgerelateerde problemen. Uiteraard bevat het boek de nodige humor, die soms vrij scherp is en zelfs een beetje spanning. Dit laatste heeft te maken met wat Noor over de kunstwereld ontdekt.

De drie vrienden in het boek zijn erg goed op elkaar ingespeeld. De drie personages zijn op zich heel interessant, maar dit is niet het enige. Ze reageren zo natuurlijk op elkaar dat ze als groep ook interessant worden. De klusjesman speelt hierin ook een kleine rol.

Hoe anders ligt dit tussen Noor en haar vriend Ewald en tussen Noor en haar ouders. Bij hen doet Noor het alleen maar goed als ze aan het ideale plaatje voldoet dat zij in hun hoofd hebben. Zodra Noor ook maar een beetje haar eigen weg gaat en laat zien dat zij een onafhankelijke persoon is, krijgt ze niets dan kritiek. Aangezien Noor ondanks alles toch grote waarde blijft hechten aan familiebanden, is dit voor haar heel moeilijk. De miscommunicatie tussen Noor en haar vriend en familie wordt heel pijnlijk en duidelijk weergegeven door middel van stroeve dialogen waarin niet geluisterd word en afgekapte telefoongesprekken.

Noor is ook op zoek naar zichzelf. Ze heeft altijd gedacht dat ze met Ewald zou trouwen en met hem in Limburg zou gaan wonen. Ook heeft ze zich altijd voorgesteld dat ze met hem kinderen zou krijgen. Maar ze twijfelt in dit boek opeens aan dit toekomstbeeld. Ze wordt door bepaalde gebeurtenissen min of meer gedwongen een nieuw doel vast te stellen en worstelt met de vraag hoe ze dit gaat bereiken. Ook deze zoektocht is realistisch weergegeven.

Natuurlijk speelt het werk van Noor ook een belangrijke rol. Je krijgt als lezer een verrassend kijkje in de kunstwereld en ziet dat het er daar niet altijd zo beschaafd aan toe gaat als je zou verwachten. De zoektocht van Noor naar de bijzonderheden van het schandaal dat ze op het spoor is, voegt een prettige spanning toe aan het verhaal.

Het einde van het boek ging iets te snel naar mijn smaak. Problemen die al het hele boek spelen, worden daar soms binnen enkele regels opgelost. Er waren voor mijn gevoel slechts een paar bladzijden meer nodig geweest om deze verhaallijnen nog iets geloofwaardiger af te ronden. De uiteindelijke ontknoping is prima en past in het verhaal, maar had van mij iets uitgebreider verteld mogen worden.

Dit boek is goed in balans. Het is een makkelijk leesbaar verhaal, met een positieve toon. Toch komen er belangrijke themaâ€™s aan bod, die niet zomaar voor de hand liggen. Je leert de personages vooral kennen aan de hand van grappige gebeurtenissen en opvallende acties, maar komt daardoor toch nog opvallend veel over hen te weten. Ik ben zeer benieuwd naar de twee boeken die nog gaan komen.