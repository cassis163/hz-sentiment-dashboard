Sterke samentrekking van westernelementen met meer realistische, eigentijdse beelden van intieme intermenselijke relaties. Elk verhaal leest als een verzengende woestijnwind met een soortgelijke beklemmende sfeer van beschadigde mensen in een mistroostig landschap vol wanhoop en misère. Inmiddels lijken de elementen van de natuur misschien bedwongen te zijn, maar de pioniersgeest van weleer vindt nog steeds zijn weg in de Amerikaanse droom van de personages. Jonge vrouwen met twijfels over huwelijk en moederschap. Tienermeisjes met seksuele contacten en pijnlijke vriendschappen in een zoektocht naar identiteit. Eenzame mannen van middelbare leeftijd die de band met gezinsleven verloren zijn. Allemaal zijn zij besmet geraakt door een hartstochtelijk verlangen om innerlijk verlies te compenseren met de relaties die zij met anderen aan gaan.

Hoogtepunt is openingsverhaal 'Ghosts, Cowboys', waarin de auteur haar eigen connectie met de massamoorden van Charles Manson koppelt aan de goudzoekerskoorts. Met een knappe narratieve speelsheid weet zij verschillende stukken geschiedenis op aangrijpende wijze bij elkaar te brengen tot hoogst persoonlijk én afstandelijk proza. Alle tragiek houdt in de vervreemdende logica van het verhaal verband met elkaar: van de goudzoekers naar de atoombom, tot zelfmoord en de massaslachting onder leden van de Manson Family. Iets minder sterk, maar toch óók knap is ‘Rondine Al Nido' als de botsing tussen een homoseksuele bordeeleigenaar met een ernstig beschadigde jongeman. Hun zoektocht naar verlossing in de romantische liefde leidt tot een verstikkende wurggreep van nooit bij elkaar te brengen verwachtingen.

Deze begaafde debutante heeft een doorleefde melancholische manier van vertellen, waarmee zij belangrijke eigentijdse issues, zoals seksualiteit, ecologie, gevolgen van neoliberalisme, positie van minderheden, weet te verpakken in intiem proza. Haar grootse thema's zijn echter zo subtiel verwerkt in de mooie stijl dat het nergens moralistisch of pretentieus voelt. Volgens de eerste berichten schijnt haar eerste grote roman ietwat tegen te vallen, maar wat mij betreft is het een dame om scherp in de gaten te houden. Haar grote Amerikaanse roman komt er ongetwijfeld ooit eens van.