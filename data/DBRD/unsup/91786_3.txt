Yvonne de Graaf, een grijze muis, naïeve huisvrouw met overgewicht, getrouwd, moeder van twee tieners, vrijwilligster bij de vogelopvang en met één hartsvriendin: Mona. Ze wordt veertig en heeft de rottigste verjaardag in haar leven. Alles gaat mis en iedereen laat haar in de steek. Ze besluit het over een andere boeg te gooien en niet langer de onnozele hals te zijn. Het bijzondere verjaardagscadeautje van haar kinderen helpt haar daar wel enigszins bij. Yvonne is door Heleen van Royen bedacht voor Verboden Vruchten, maar verdiende meer vond de schrijfster. Dus kreeg ze een heel tweeluik waarvan dit het eerste deel is. Wat verwacht je van Heleen van Royen? Geen diepgaande literatuur, maar wel wat seks, een beetje vunzigheid, veel humor en vooral een lekker gek en goed leesbaar verhaal. Dat krijg je! Je denkt na het lezen van dit boek na bij alles wat je op Facebook doet en kijkt waarschijnlijk na een grote boodschap altijd achterom in de pot. De schrijfstijl is heerlijk vlot en de personages zijn ondanks alles levensecht. Knap hoe ze dat toch voor elkaar krijgt. Een heerlijk boek voor tussendoor, puur ter ontspanning en vermaak. Het open einde is alleen wat frustrerend. Ja, het is deel 1 van een tweeluik, maar waar blijft deel 2? Schiet eens een beetje op met schrijven Heleen, want ik wil het tweede deel over Yvonne ook lezen!