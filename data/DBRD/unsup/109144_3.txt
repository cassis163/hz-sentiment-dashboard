Hoera, ik ben 6 maakt deel uit van de Hoera-reeks, geschreven door Marianne Busser en Ron Schröder. In dit boek wordt net zoals in de andere boeken eerst het woord gericht tot de jarige en wordt de verjaardag gevierd. Daarna komen een hoop kinderen aan bod die net zo goed het buurmeisje of het beste vriendje van het feestvarken hadden kunnen zijn. Lotje heeft duizend moeilijke vragen, Roosje is wat onvoorzichtig en Daan bouwt het liefst erg grote kastelen.

Dagmar Stam voorzag het boek van leuke illustraties in haar erg herkenbare, vrolijke en kleurrijke stijl. De tekeningen geven dit boek het beetje extra dat het nodig heeft. Ze maken het leuk om in het boek te bladeren en plezier te beleven door simpelweg te kijken.

Waar Busser en Schröder bij het vorige boek uit de reeks de bal een beetje missloegen, gaat het in dit boek juist prima. Iemand van 6 herkent zich zeker in deze versjes. De zin voor avontuur en de leergierigheid van een 6-jarige komen goed naar voren, maar het speelse en het ietwat dwarse element dat samengaat met deze leeftijd is er ook in verwerkt. Ook ouders zullen tijdens het lezen af en toe zeker driftig knikken of stiekem glimlachen, terwijl ze denken: ‘Ja, zo is dat.’

Leuk aan deze serie is dat de jarige voorin het boek een foto kan plakken. Zo wordt dit cadeauboek een beetje gepersonaliseerd. De teksten in het boek staan vaak over twee bladzijden verspreid, net zoals de bijbehorende prenten, maar met voldoende witregels ertussen en zeker niet te klein. Fijn om voor te lezen, dat wel. Helaas nog niet geschikt om zelf te lezen. Beginnende lezertjes kunnen beter naar iets anders grijpen, want veel van de gebruikte woorden zijn nog te moeilijk. De tekstjes zijn in rijm geschreven en vormen een vlot voor te lezen geheel. Er zit heel wat variatie in de versjes. Elke pagina die je omslaat, brengt je bij een ander kind met een andere hobby of interesse. Ideaal om een paar verhaaltjes te lezen voor het slapengaan, om nog even te knuffelen bij mama of papa op schoot. Snel, voor ze vinden dat ze daar alweer te groot voor worden.

Marianne Busser en Ron Schröder hebben van kinderboeken hun leven gemaakt. Hoera, ik ben 6 is niet het eerste boek van dit schrijversduo dat dit jaar op de markt kwam. Eerder dit jaar verscheen naast Hoera, ik ben 5 ook De vier kaboutertjes in de lente en kwam de onderwijsuitgave van Het restaurant van olifant uit. Na hun debuut begin jaren negentig staat de teller ondertussen op meer dan 350 boeken. Dat kan tellen en er komt zeker en vast nog meer van hun hand aan! Daar houdt het echter niet op. Ze schreven meer dan duizend kinderliedjes over een eindeloos aantal onderwerpen en trekken samen regelmatig het land in om voor te lezen op scholen en in bibliotheken.