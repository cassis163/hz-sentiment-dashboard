Na een gevangenisstraf wegens drugshandel te hebben uitgezeten keert Vincent Franke terug naar zijn appartement. Hij is niet alleen drugshandelaar maar ook een gebruiker en is eigenlijk voortdurend onder invloed. Kort na zijn vrijlating krijgt hij bezoek van zijn vriend Marko die een vrouw bij hem achterlaat. De vrouw, die zich Maria Magdalena noemt, mag onder geen beding zij appartement verlaten.

Maria heeft een treffende gelijkenis met Vincent's jeugdliefde Felicia. Onder invloed van drugs en door de aanwezigheid van Maria komen er herinneringen aan Felicia boven en ontstaat een voorzichtige vriendschap tussen de twee. Op een dag is Maria verdwenen en gaat Vincent op zoek naar haar. Als hij haar uiteindelijk vind, zien zij beide het grote gevaar waarin zij verkeren en besluiten te vluchten. Of kan vluchten niet meer.......?

De vrouw die uit het niets kwam is het debuut van de Zweedse schrijver Christoffer Carlsson. Hij schildert een duistere en sombere wereld waarin eigenlijk alleen maar beschadigde mensen leven, zoals Vincent die door zijn drugsgebruik zijn eigen ondergang tegemoet lijkt te gaan en Maria, een vrouw met een beroerd verleden en slachtoffer van mensenhandelaar Pastor. Het verhaal is vaardig geschreven en kent naar het einde toe de nodige spanning. Door het gebruik van humor en cynisme ligt het donkere verhaal niet al te zwaar op de maag. Er komt veel actie in voor die vooral aan het einde te overdadig wordt waardoor het verhaal aan geloofwaardigheid verliest.

De vrouw die uit het niets kwam is een verdienstelijk debuut. Christoffer Carlsson bewijst met deze misdaadroman dat hij een goede schrijver is met voldoende kwaliteiten om een breed lezerspubliek aan zich te binden.