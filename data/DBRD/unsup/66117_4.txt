These Rebel Waves is het eerste boek in de Stream Raiders serie van Sara Raasch, de auteur van de Snow Like Ashes serie. Hoewel ik de Snow Like Ashes serie nog niet gelezen heb, was ik wel al bekend met deze auteur. Ik had al erg veel goede dingen over haar gehoord en was dan ook erg nieuwsgierig naar haar boeken. Toen ik hoorde dat ze een nieuw boek, These Rebel Waves, zou publiceren was ik meteen geïnteresseerd. Ik las de korte inhoud en de combinatie van magie en piraten sprak me meteen aan.

In These Rebel Waves volgen we drie personages: Adeluna (Lu), Devereux (Vex) en Benat (Ben). Lu woont op het eiland Grace Loray en vocht als kind in de oorlog tegen Argrid, een land geregerd door religie, dat erop gebrand is alle magie te verbannen. Wanneer een afgevaardigde van Argrid verdwijnt net terwijl er vrede gesloten zou worden tussen Grace Loray en Argrid, vermoed ze dat er verraad in het spel is. Ze besluit meteen actie te ondernemen om de vrede te redden. Zo komt ze in contact met Vex, één van de meest beruchte piraten van Grace Loray en verkoper van illegale, magische planten. Maar door de verdwijning van de afgevaardigde van Argrid komt hij in de problemen. Lu besluit hem te helpen in ruil voor hulp om de afgevaardigde te vinden. Maar Lu en Vex komen erachter dat er misschien wel meer aan de hand is dan ze dachten. Ben is de kroonprins van Argrid en heeft een stiekeme fascinatie voor de magie van Grace Loray. Zijn vader geeft hem de opdracht om met magie te werken, terwijl iedereen die met magie betrapt normaal gezien tot de brandstapel veroordeeld wordt. Hij besluit zijn vader te gehoorzamen, maar vermoed dat hij in meer gevaar is dan zijn vader laat blijken.

De verschillende perspectieven zijn zeker een meerwaarde in dit boek. Elk personage beschikt over andere informatie omtrent de verdwijning van de afgevaardigde van Argrid en voor een lange tijd blijft het aan de lezer om te gissen welke informatie de juiste is en om de puzzelstukjes in elkaar te passen. Deze manier waarop je de waarheid probeert te achterhalen en de manier waarop de waarheid bekend gemaakt wordt, zorgt voor een niveau van complexiteit dat ik niet echt verwacht had in dit boek. Doordat je het verhaal leest vanuit de verschillende perspectieven wordt het verhaal ook nooit saai, omdat elk personage een andere kijk heeft op de gebeurtenissen of gewoon op het moment iets compleet anders meemaakt dan de andere personages. Ik hou ervan wanneer verschillende perspectieven gebruikt worden om verschillende verhaallijnen te verweven en kleine cliffhangers te creëren en dat heeft Sara Raasch naar mijn mening erg goed gedaan.

Wat ik ook erg goed vond aan dit boek is de magie die er in voorkomt. Het gaat in dit boek om planten met verschillende magische krachten, en hoewel dit wel vaker voorkomt, heeft Raasch er toch een nieuwe en frisse draai aan kunnen geven. Ik had nog nooit eerder over planten gelezen die op dezelfde manier gebruikt werden zoals in dit boek en de setting waarin ze geplaatst worden vind ik ook erg origineel. Deze combinatie van magische planten en piraten is iets wat ik nog niet eerder in boeken tegengekomen. Wat ik wel miste was een lijst met planten en hun magische kranten aan het einde van het boek. Ik miste dit niet heel erg in dit boek, maar het zou wel een leuke extra geweest zijn.

Hoewel ik zeker genoten heb van dit boek, waren er ook enkele dingen die ik niet zo goed uitgewerkt vond. Zo is er bijvoorbeeld een ziekte in dit boek waar misschien wat meer aandacht aan besteed zou mogen zijn. Het is leek me toch een vrij belangrijk onderdeel van het plot, maar Raasch ging er maar kort op in. Ook vond ik dat het plot op vlak van politiek wat meer uitgewerkt mocht worden. De ouders van Lu zijn erg belangrijk binnen de politiek op Grace Loray en ik vind het jammer dat we alleen aan het begin van het boek hierover kunnen lezen.

Ik gaf het boek 4 sterren, omdat ik er erg van genoten heb en de complexiteit me positief verrast heeft. Het enige wat me tegen houd om These Rebel Waves 5 sterren te geven is het feit dat er heel veel dingen tegelijk gebeuren, die allemaal even belangrijk zijn en daardoor eigenlijk wat te weinig uitgewerkt werden. Toch ben ik erg nieuwsgierig naar het volgende deel en ga ik hem zeker lezen.