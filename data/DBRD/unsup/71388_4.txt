Originele review met foto's op mijn blog hillybillybeauty.nl

“Hij beweegt zich op een wonderlijke manier door zijn troep. Hij loopt altijd wat voorovergebogen en scheurt door de gangen als een roekeloze motorrijder in een haarspeldbocht. Hij galoppeert en springt door de valleien en over de heuvels, draaft en hopt over de rotspunten en kloven van een onwaarschijnlijke verzameling ouwe troep.”
Als eerste werd ik verliefd op de cover van dit boek. Toen ik las dat het over een obsessieve verzamelaar ging werd ik helemaal enthousiast. (ik ben gek op docu’s over hoarders!). Dus ik kon niet wachten om in dit boek te beginnen!
Achterflap
“Een verdwijningszaak, een verzamelaar en een geriatrie-fluisteraar die de chaos het hoofd moet bieden.
Mr. Flood is een obsessieve verzamelaar. Hij heeft zijn huis van top tot teen volgestouwd met spullen: opgezette vogels, poppen, boeken…Vrij normaal voor iemand met een verzamelwoede, behalve dan dat hij tussen al die spullen een groot geheim verbergt. De thuiszorg probeert zijn leven weer enigszins op de rails te krijgen, maar de beste geriatrie-fluisteraars zijn al op deze zaak stukgelopen. Maud Drennan is de zoveelste die gaat proberen om de vijandige Cathal Flood te temmen. Mauds aanwezigheid zorgt ervoor dat Mr. Flood een beetje ontdooit, en met de hulp van haar exentrieke huisbaas en een bende heilige geesten probeert ze erachter te komen wát zijn geheim nu precies is. Wat heeft deze man op zijn geweten? En hoelang duurt het voordat Maud zelf gevaar loopt?”

De eerste paar pagina’s moest ik echt even inkomen, maar al snel viel ik voor de eigenzinnigheid van Mr. Flood. Ik kon het type man zoals hij wordt beschreven helemaal voor de geest halen. Een knorrige eenzame man die constant kritiek (met een knipoog) op Maud geeft. Ik vond deze wisselwerking zo vermakelijk om te lezen. Maud is namelijk een heel nuchter persoon en reageert precies op Cathal Flood zijn commentaar zoals hij stiekem wenst dat ze reageert. Hierdoor ontstaat er een chemie tussen de twee personages waardoor je een vriendschap voelt opbloeien naarmate het verhaal vordert.
Maud krijgt tijdens haar werk in het huis van Cathal Flood op onverklaarbare wijze telkens tekenen in haar handen. Een foto die opeens verschijnt waarop twee kinderen staan afgebeeld, een jongen en een meisje, maar het hoofd van het meisje op de foto is weggebrand. Wie is dat meisje? Cathal Flood heeft altijd beweerd dat hij alleen een zoon heeft…En is de vrouw van Cathal Flood wel écht door een ongeluk om het leven gekomen? En zo gebeuren er nog meer mysterieuze dingen in het huis waardoor Maud, samen met haar buurvrouw Renata, de puzzelstukjes bij elkaar verzamelt en probeert alle mysteries te ontrafelen. Hierbij krijgen zij hulp van Sam, de vorige hulp van Cathal Flood die door de excentrieke huiseigenaar is weggepest. Maar is Sam wel de persoon die hij zegt dat hij is?
Toen ik eenmaal goed in het verhaal zat heb ik het boek in één ruk uitgelezen. De toevoeging van alle geesten die om Maud heen hangen en ook weleens een zegje doen vond ik geweldig. Dit geeft het verhaal nét even een extra touch. De mysterie die daaromheen hangt, de mysterie in het huis met de daarbij behorende familie en de mysterie rondom Maud haar zus geven dit boek heel veel dimensie. Deze verhaallijnen lopen vloeiend door elkaar heen en zijn stuk voor stuk boeiende verhaallijnen. Voeg daar de beeldende manier van schrijven aan toe en je hebt een geweldig boek in handen!