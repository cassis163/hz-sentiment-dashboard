Over Richard Price valt veel te zeggen. Hij won een Oscar met het scenario voor The Color of Money, het script voor videoclip Bad van Michael Jackson was van zijn hand en hij schreef meerdere episodes in de fantastische en bekroonde HBO-serie The Wire. Daarnaast schrijft deze zestigjarige ook nog gewoon boeken en ook daarmee valt hij regelmatig in de prijzen. Price is dus een succesvol man, in tegenstelling tot de meeste van de personages uit zijn schitterende Straatleven. Zo is daar Eric Cash, hoofdober in Café Berkmann in New York. Zijn chef is erg tevreden over hem, maar Eric zelf haat het dat hij na acht jaar nog steeds mensen bedient, terwijl hij o zo graag aan de bak zou willen komen als schrijver. Met lede ogen ziet hij aan hoe de nieuwe barman Ike veel onbezorgder in het leven staat dan hijzelf. Ike is van plan om het helemaal te maken als acteur, zijn tijd achter de toog is tijdelijk. Helaas weet hij niet dat ook zijn verblijf op deze aardkloot zeer tijdelijk is, want als hij op een avond met Eric en nog een vriend gaat stappen, dan verandert een ‘simpele’ beroving door twee straatjochies in een nachtmerrie als Ike dapper op hen toestapt met de woorden ‘Vanavond niet, vriend’. De overval duurt hooguit drie minuten, maar verandert het leven van alle aanwezigen drastisch.

Price volgt in dit boek diverse personages. Allereerst Eric Cash die ervan verdacht wordt Ike te hebben neergeschoten, maar ook de straatjongens komen in beeld, de vader van Ike, een politieduo, de wat schimmige vriend die met Cash en Ike ging stappen en nog vele anderen. Stuk voor stuk worden ze gefileerd en door het eersteklas vakmanschap van Price krijgen ze levensechte proporties. Doordat ze zo genuanceerd neergezet worden, wordt het al snel erg moeilijk om over hen te oordelen. Wat is goed, wat is slecht? Dat levensechte is de grote verdienste van dit boek, en het talent van Price om haarscherpe dialogen te fabriceren is daar zeker debet aan. Hij beheerst de taal van de straat als geen ander, een gave die hem ook al van pas kwam bij The Wire.

Er gebeurt een moord in dit boek, maar het is geen echte misdaadroman. De spanning zit in nieuwsgierigheid naar hoe het de personages zal vergaan, hoe ze reageren op de verrassingen die het leven voor hen in petto heeft. Straatleven is een ongelooflijk levendig en levensecht boek. (deze recensie verscheen eerder op ezzulia.nl)