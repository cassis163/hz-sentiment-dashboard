Stiekem ben ik een beetje jaloers op Willemsen. Ook ik heb 25 jaar in de financiële sector gewerkt - ben nu op zoek naar iets heel anders. Ook ik heb al mijn hele leven interesse in filosofie en religie, heb daar van alles over gelezen en er inmiddels ook veel aansprekende tekstenfragmenten over verzameld. Loop al jaren met de gedachte om mijn ideeën op papier te gaan zetten en dan bij voorkeur ook in romanvorm ... maar ja, het komt er niet van. En Willemsen doet dat dus wel en niet onverdienstelijk. Zijn rustige schrijfstijl spreekt mij aan en hij weet de karakters goed neer te zetten. De verhaallijn is gedegen en vormt een mooie kapstok voor de nodige filosofische denkbeelden met 'schuld en boete' als rode draad.

Wat mij minder aanspreekt is de manier waarop de denkbeelden geuit worden. Ze worden min of meer als een soort hoorcollege voorgedragen en dan zit je al snel op het randje van kennis etaleren. En daar wil je als schrijver natuurlijk ver van weg blijven. Hoe moet het dan wel? Tja ... dat is nou juist hetgeen mij tegenhoudt er zelf aan te beginnen.
Zij nog gezegd dat ik helaas geen nieuwe denkbeelden ben tegengekomen, maar daar kan de schrijver niet zo veel aan doen.

Al met al: petje af voor deze goeie poging !