Toen de cover begin 2014 bekend raakte, was ik er meteen verliefd op. Dit vind ik een mooie cover, een beetje in de lijn van de winterthrillers van Linda van Rijn en Suzanne Vermeer.

In dit boek maakt de lezer kennis met Claire - voor de vrienden Cleo - van Laerhoven. Ze gaat vijf maanden naar Canada om er te studeren. Er is eerst een introductieweek en dan beginnen de eerste lessen. Alle studenten zijn meteen onder de indruk van docente Amy, maar enkele dagen later wordt ze dood aangetroffen. Is het zelfmoord of moord? Niet veel later wordt ook de assistente dood aangetroffen. Hier is geen twijfel mogelijk, de assistente is vermoord. Cleo is nieuwsgierig en speelt zelf voor Hercules Poirot... maar is dat wel zo'n goed idee?

Net zoals bij "De toneelclub" maakt Nathalie Pagie hier ook gebruik van korte hoofdstukken. Dit vind ik altijd positief.

Dit boek kan zo in het rijtje van de winterthrillers van Linda van Rijn, Suzanne Vermeer en consorten. Ik vind dit niet erg, want ik lees die boeken wel graag. Er gebeuren wel wat dingen in het boek, maar de echte spanning komt pas op het einde. En dat einde is een einde zoals je van de winterthrillers kunt verwachten.

Een prima boek dat garant staat voor een paar uurtjes leesplezier. Een must-read voor de liefhebbers van de winterthrillers.