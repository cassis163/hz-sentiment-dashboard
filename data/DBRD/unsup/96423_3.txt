Dit verhaal draait om Anna Fox, een gescheiden kinderpsycholoog die door agorafobie (pleinvrees) haar huis niet meer uitkomt. Ze spendeert haar dagen met het drinken van wijn, online schaken en het bespioneren van haar buren. Tot Anna op een dag getuige wordt van de moord op haar overbuurvrouw en niemand haar gelooft. Langzaam raken de grenzen tussen echt en nep vervaagt.

Dit boek is terecht in het genre ‘thriller’ neergezet, maar hij was niet extreem spannend. Naar het einde toe kwam er wat meer actie in het verhaal, maar het was een lange weg daar naartoe. De opbouw was gewoon ontzettend langzaam. Je krijgt wel een goed beeld van Anna en haar leven, en ze is een moeilijk persoon om te beoordelen. Aan de ene kant wekt ze weinig sympathie op omdat ze nogal een ‘zielig’ geval is, maar sommige gebeurtenissen waren enorm meelijwekkend. Wanneer Anna getuige was van de moord en niemand haar geloofde, begon ze aan zichzelf en haar verstand en herinneringen te twijfelen – en jij dus ook. Dit was een interessante ervaring, omdat het je op een andere manier naar het verhaal liet kijken.

Een minpuntje aan dit verhaal (maar dit is heel persoonlijk) vond ik de vele referenties naar de ‘moderne tijd’. Mijn voorkeur gaat uit naar tijdloze verhalen, en dit boek stond vol met woorden als iPhone, GMail, Skype en ook meerdere chatgesprekken. Zonde en onnodig, en gaf het gevoel dat het boek gesponsord was (al kan ik me niet voorstellen dat een boek ooit door beide Apple en Google gesponsord zou zijn, haha).

Pas na de eerste helft van het boek kwam er wat vaart in het verhaal. Er gebeurden wat meer dingen, de spanning liep op en na driekwart van het verhaal: bam! De eerste plottwist. Het was een enorm heftig en emotioneel stuk, en sterk beschreven. Ik wil het verhaal natuurlijk niet weggeven dus ik kan er verder niet zoveel over vertellen, maar er is een kans dat je een traantje zal laten! Dit verhaal had in totaal drie plottwists, en het was net iets teveel van het goede – het deed af aan de geloofwaardigheid van het verhaal. Toch was het ook wel eens lekker om je gedachten op standje nul te zetten en je te laten meeslepen (en laten verrassen) door deze thriller. Het was geen literair hoogstandje, maar wel entertaining. En soms heb je dat gewoon nodig in een boek.