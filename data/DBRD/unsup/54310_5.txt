In dit boek gaat er een wereld voor je open: De Wereld van de Aht’vacii. Dit zijn vampiers, zoals ik ze heel graag zie. Ze houden van bloed en ze hebben vlijmscherpe tanden!
Roan storm wil de Ath’vacii allemaal uit de weg ruimen. Hij ziet ze als het grootste gevaar voor de mensheid ooit. Hij doet er dan ook alles aan om zijn Bloedwet erdoor te krijgen.
Hij stelt een voorbeeld en daarbij schakelt hij een van de Aht’vacii voorgoed uit. Dit valt niet in goede aarde met de Aht’vacii en ze geven hem een meedogenloze straf. Roan wil het liefste dood, maar dat gunnen ze hem niet. Ze maken hem tot een monster: Een Aht’vacii. Dit is het ergste wat hem kon overkomen. Hij moet leren om te gaan met de verlangende lust naar bloed. Nu hij het eeuwige leven heeft, hoopt hij dat hij niet al zijn menselijkheid kwijt zal raken. Hij wil geen monster worden. Toch ligt het monster in hem op de loer. Is er een uitweg? Kan hij het monster verborgen houden?

Dit boek zit vol met spanning en overlevingsdrang. Hoofdpersonage Roan is een doorzetter. Hij wil van de wereld een betere plaats maken. Maar hij krijgt veel tegenslagen te verwerken. Hij probeert dingen te veranderen die niet bij iedereen in goede aarde vallen.
Hij voelt zijn lichaam veranderen. Deze fases en momenten zijn zo goed op papier gezet, dat je het gewoon voor je ziet. Een transformatie is niet niks! Het is alsof je er zelf bij bent.
Het gaat over het goede en het kwaad.
Blijft het in evenwicht of gaat er een van de twee overwinnen?
Ook zit er een vleugje romantiek in. Maar kan iemand wel van een monster houden, als hij niet van zichzelf houdt? Kun je het goede in een monster zien?
Vertrouwen in anderen en elkaar is ook thema dat goed naar voren komt. Wie zou jij vertrouwen, als je jezelf al niet eens honderd procent kunt vertrouwen?

De titel past goed bij het boek: Vonnis. De cover is mooi en de schrijfstijl is erg prettig. Het leest daarom echt lekker vlot en voor je het weet zit je midden in de wereld van de Aht’vacii. Het is voor mij een tijd geleden dat ik een boek las over vampiers die ik echt goed vond!

Het boek is echt spannend. De Aht’vacii zijn vampiers, die leven van menselijk bloed of van elkaar. Ik vind het hele mooie wezens. Al zijn sommigen monsterlijk qua uiterlijk. En anderen qua innerlijk.
Ik vond het een echte pageturner en kon het boek moeilijk wegleggen. Ik moest weten hoe het met Roan zou aflopen. Dit personage is zo sterk dat je met hem meevoelt en echt hoopt dat het goed komt voor hem. Ik kijk echt uit naar het volgende boek. 4,5****