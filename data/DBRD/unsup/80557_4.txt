De Australische versie van Masterchef is al jaren mateloos populair in Nederland (in 2015 keken er gemiddeld 400.000 mensen dagelijks naar de wedstrijd!). Jurylid en chef-kok Calombaris is één van de gezichten van het programma en zijn kookstijl kan zich goed laten omschrijven als enthousiast, innovatief en precies (een pincet lijkt zijn favoriete keukengerei te zijn). Dit is het eerste boek van hem dat in Nederland groots wordt uitgegeven en dat schept natuurlijk verwachtingen!

Het boek is prachtig vormgegeven; de titels zijn handgeschreven (vandaar dat ze in het Engels zijn, met een Nederlandse vertaling eronder) en het artwork is geïnspireerd op streetart en graffiti, vormen van kunst waar Calombaris dol op is. Het boek begint heel persoonlijk, met een mooi vormgegeven biografie en met vele bekenden (zeker voor de Masterchef kijkers) die iets te zeggen hebben over Calombaris.
De hele toon van het boek is alles behalve pretentieus. De manier waarop de recepten geordend zijn is helder en vrij traditioneel. De recepten zijn vaak geïnspireerd op Griekse klassiekers die hij een upgrade lijkt te geven door bijzondere smaken te combineren. Hier komt de innovatieve chef van de tv duidelijk naar voren. Eén hoofdstuk is in samenwerking met zijn moeder geschreven. Dit zijn recepten uit zijn jeugd en het is echt een genot om alle commentaren en tips te lezen.

Greek is een ontzettend maakbaar boek; de recepten hebben bijna nooit ellenlange ingrediëntenlijsten en de bereidingswijzes zijn nooit te ingewikkeld. Ook vereisen ze geen speciale keukengerei. Het boek is vooral gevuld met losse, op streetfood geïnspireerde gerechten, wat het lastig maakt om dit boek doordeweeks of met weinig fantasie te gebruiken. De thuiskok moet echt zelf gerechten gaan combineren, want de meeste eenpansgerechten kosten vrij veel tijd.