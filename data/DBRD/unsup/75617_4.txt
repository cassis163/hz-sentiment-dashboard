Alizane woont in Brussel waar ze tekstschrijven studeert. Om de huur van haar appartementje te kunnen betalen, werkt ze in caf√© De Walvis. Samantha - Sam - poseert voor tekenaars en schilders. Op een dag ontmoeten beiden elkaar en binnen de kortste keren trekt Sam bij Alizane in. Sam, tenslotte, poseert voor schilder David en heeft er uiteindelijk ook een relatie mee, en op die manier leert ook Alizane hem kennen. Uiteindelijk begint ook Alizane voor David te poseren.

Het boek vangt aan op het moment dat de feiten die zich erin afspelen, al een tijdje voorbij zijn. Voor haar deur vindt Alizane een ingepakt portret. Ze herkent wie erop staat en begint terug te denken aan wat er enige tijd geleden, gedurende een zestal maanden, is voorgevallen. Haar vriendschap met Sam, haar relatie met David, de ruzie met Sam, haar aanranding, de dood van haar moeder, al deze feiten passeren de revue en op haar eigen manier, en met de hulp van David, probeert ze deze gebeurtenissen te verwerken en er vrede mee te vinden.

Het is een portret dat de aanleiding is tot de mijmeringen van Alizane. Hannah Roels heeft met dit boek zelf ook een portret geschilderd, zij het dan met woorden. Het is een teder en intiem portret van zes maanden uit het leven van een jonge vrouw in Brussel, ver weg van haar vader en de plaats waar ze is opgegroeid, ergens in de Ardennen. De schrijfster slaagt erin het verhaal te vertellen alsof het Alizane zelf is die vertelt, tot je vergeet dat je fictie aan het lezen bent. Aan de hand van een vlotte schrijfstijl en vele korte hoofdstukjes raas je door het boek heen. Je blijft maar lezen en bladzijden omslaan, tot het plots allemaal al voorbij is. Meestal gebruikt men de term 'pageturner' voor spannende boeken. Dit boek, alhoewel van spanning geen sprake, mag zichzelf ook een 'pageturner' noemen. Zelden zo snel door een niet-spannend boek heen gevlogen.