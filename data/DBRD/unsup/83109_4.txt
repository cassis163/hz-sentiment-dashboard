Een paar maanden na de gebeurtenissen uit "The Dry", is Aaron Falk voldoende hersteld en aan het werk. Samen met een vrouwelijke collega onderzoekt hij mogelijke witwas-praktijken bij een gerenommeerd accountantsbedrijf.

Dit bedrijf bestaat al minimaal twee generaties. Wie binnen de directie is betrokken? Wanneer is het begonnen? Falk en zijn collega hebben een "mol" en hopen op sluitend bewijs. Dat zal namelijk binnenkort overhandigd worden door hun "mol".

Maar - hiermee start hoofdstuk 1 - dan gaat 's nachts de telefoon van Falk: "don't panic, but ...". De "mol" wordt vermist in de Australische wildernis. Tijdens het weekend is er iets ernstig fout gegaan bij een teambuildingsactiviteit, georganiseerd door het bedrijf. Twee van de directie-leden waren aanwezig: is de "mol" ontmaskerd? Is die verraden? Leeft die nog?

Wat niet helpt: het teambuildings-uitje vond plaats op een plek waar ooit een serie-moordenaar actief was. Een van die slachtoffers is nooit terug gevonden. Is Falks "mol" het volgende slachtoffer? Zo ja: van die serie-moordenaar, of van een nieuwe moordenaar? Of heeft de verdwijning niets te maken met de eerdere moorden?

En wat hebben degenen die deelnamen aan dit bedrijfsuitje eigenlijk te verbergen? Welke spanningen tussen familieleden en medewerkers spelen een rol? Wat is er werkelijk aan de hand?

Namen uit debuut-thriller "Droogte" ("The Dry") , passeren de revue. Falk moet opnieuw in het reine komen met zijn beladen verleden. Het is in principe niet noodzakelijk om het debuut te hebben gelezen, maar wel aan te raden.

Niet alleen om bepaalde namen en situaties beter te kunnen plaatsen. Of om meer te begrijpen van de problemen die Falk heeft met zijn verleden. Het is gewoon een net zo spannend en goed boek als "Wildernis" of "Force of Nature", deel twee uit de serie.

Het boek begint met een proloog. Het kent meerdere verhaal- en tijdslijnen. Aan de ene kant is er het "heden" van Aaron Falk. De hoofdstukken zijn normaal gedrukt. Hoofdstukken in "italic" geven de lezer inzicht in wat zich afspeelt in de wildernis. Dus v贸贸r de "mol" vermist raakt.

Uiteraard wordt er gezorgd voor voldoende "red herrings", die zorgen dat andere karakters 贸贸k verdacht zijn. Uiteraard zijn er ook allerlei verwikkelingen, die lezers op een verkeerd been zetten. Het boek eindigt met Aaron Falk, die in staat is een aantal hoofdstukken uit zijn leven af te sluiten - en hopelijk snel weer aan een nieuwe zaak begint.

Ik las de Engelstalige versie, "Force of Nature", die dateert van 2017. Zowel "The Dry" (Droogte), als "Force of Nature" (Wildernis) schetsen een perfect beeld van het leven in de Australische "outback". Beide boeken, in vertaling of in het Engels, worden dan ook warm aanbevolen - en ik weet weer helemaal waarom ik weiger deel te nemen aan teambuildingsactiviteiten.