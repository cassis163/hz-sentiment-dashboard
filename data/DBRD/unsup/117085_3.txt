De stad, het meisje en de duivel.
door Svealena Kutschke

Voor Hebban mocht ik mee doen aan de online leesclub voor het boek De stad, het meisje en de duivel, waarvoor heel hartelijk bedankt!
In 7 weken tijd werd het boek met een groot aantal lezers gelezen. Elke week kregen we een aantal hoofdstukken tot onze beschikking.
Al tijdens de eerste week bleek dat het geen gemakkelijke opgave zou worden.
Want ondanks dat de manier waarop het boek is geschreven zeer goed te lezen is en het verhaal toch blijft trekken, zit er zoveel in verwerkt, dat dit boek voor mij toch echt een maatje te groot is.

Het hele boek is eigenlijk een grote puzzel. Steeds ontdek je weer iets nieuws.
Mede door de actieve medelezers, die ik echt ontzettend wil bedanken voor alle reacties, extra informatie, tips, gedachten en gezellig geklets heb ik het boek tot aan de laatste letters uitgelezen.

En onder het lezen ontdekte ik de mooiste tegenstellingen. Een tegenstellig die mij bij gebleven is, is de volgende: “Jessie is een levensmoe gelukskinds.”(pagina 334) In deze 5 woorden die niet bij elkaar passen staat zoveel in. En ik vind hem ook helemaal passend bij dit boek en mijn slotconclusie.

Zonder alle uitleg van de medelezers had ik heel veel nooit begrepen, waren de kleuren mij niet opgevallen, bleven de herhalingen onzichtbaar, en was het de hoofdstukindeling mij ook ontgaan. Door de vele linken naar artikelen en filmpjes, is de stad Lubeck voor mij tot leven gekomen. Wat lijkt het mij bijzonder om ooit de Mariakerk te bezoeken en de Duivel er te zien. Als ik hem kan zien, want misschien kijk ik zoals de meeste personages uit het boek gewoon doorheen. Ik rook, drink en gebruik niet dus de kans is wel een stuk kleiner dan bij de vrouwen uit het boek, Lucie, Freya en Jessie.
Het boek is als het ware een zwart-wit film, voorzien van plotselinge kleuren, een roze strik, een fluweelgroene bank, de dieprode bakstenen, de rode lippenstift, de zonnestraal. Hierdoor krijgt het boek kleur. En niks is wat het lijkt, want elke kleurrijke vermelding staat gelijktijdig voor een diepere symbolische betekenis.

Zoals je merkt, is het niet zomaar een boek. Het boek bevat zoveel. Te veel om in een korte recensie neer te kunnen schrijven.
Over de inhoud is al veel geschreven, ik beperk mij daarom vooral op mijn persoonlijke mening.

Dit boek is zeker niet eenvoudig, maar wel aantrekkelijk geschreven, Het is somber, maar je wordt er zeker niet levensmoe van. En wanneer je je iets meer verdiept in de diepere betekenissen van alle symboliek zal je beloond worden en voel je je een echt gelukskind.
Ik ben blij dat ik hem uit heb, trots dat ik doorgezet heb, en ik vind het bijzonder dat ik deel heb mogen nemen aan deze leesclub waar ik zoveel van geleerd heb.
Ik geef het boek heel veilig 3 sterren. Zo heb je zelf de kans wanneer je hem gaat lezen en uitpluizen, om tot een mooie eindconclusie te komen. Want ook al had ik het in mijn eentje nooit uitgelezen, ben ik blij dat ik hem wel heb mogen lezen!