Rechercheur William ‘Wolf’ Fawkes leidt het onderzoek naar een seriemoordenaar die een lichaam achterliet bestaande uit zes verschillende lichaamsdelen. Tijdens zijn onderzoek krijgt zijn ex-vrouw en journaliste Andrea een lijst in handen met daarop de volgende zes slachtoffers inclusief de datum. Als laatste naam staat rechercheur Wolf vermeld. Kan het team tijdig de dader ontmaskeren?
Het boek is razend spannend, bevat stevig uitgewerkte personages en kent een verrassende plot. Vanaf de eerste bladzijde legt de auteur er een hoog tempo op en naarmate het boek vordert stijgt dit nog. Om op het einde nog eens in overdrive te gaan.
Op de cover wordt de vergelijking met ‘se7en’ , remember Morgan Freeman en Brad Pitt, gemaakt. Dit is zeker even straf.
Ragdoll is het debuut van Daniel Cole en als debuut kan dit wel tellen. Ik kijk alvast uit naar zijn volgende: een reeks rond William ‘Wolf’ Fawkes.
Een tip: sluit je ergens op waar je niet gestoord kunt worden, want dit boek is verslavend en wil je in een keer uitlezen.