Noor is een dertiger die haar vaste baan inruilt om in het Van Gogh Museum te gaan werken. Hiervoor moet ze haar baan in het Bonnefantenmuseum in Maastricht opzeggen, het Limburgse Itteren verlaten en naar Amsterdam verhuizen, haar ouders en verloofde Ewald laat ze achter.

In Amsterdam gaat ze samen met haar zus Kiki en oude schoolvriend Joost in een verwaarloosd pand wonen aan de Herengracht. Klusser Gijs komt over de vloer om het pand op te knappen. Omdat ze alle drie werken voor Musea en kunstenaars is de afspraak dat er thuis niet over het werk gesproken wordt.
Noor wordt zo opgeslokt door haar werk dat ze niet ieder weekend naar Limburg kan afreizen, dit tot groot ongenoegen van haar ouders, Ewald en de zus van Ewald. Noor lijkt klem te zitten tussen wat “men verwacht” en dat wat ze daadwerkelijk wil met haar leven.

Drie vrienden, een huis (en een klusjesman) is het eerste deel van een trilogie over het leven van Noor, Kiki en Joost. Ieder deel wordt vanuit een andere hoofdpersoon vertelt, en door de ik-vorm leest het heerlijk vlot. Drie vrienden, een huis (en een klusjesman) is een feelgood roman, over de liefde, bemoeizuchtige familie, het volgen van je hart, vriendschappen en de wereld van de kunst. Het is geschreven met humor, maar ook spanning.

Na het lezen van deel 1 wil je weten hoe het verder gaat met Noor, Kiki en Joost. Wederom een zeer geslaagd boek van Astrid Harrewijn.