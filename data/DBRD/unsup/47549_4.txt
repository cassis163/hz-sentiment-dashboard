‘Recepten voor liefde en moord’ is het debuut van de Zuid-Afrikaanse Sally Andrew. Zij woont in het natuurreservaat Klein Karoo, niet toevallig de plaats waar ook haar verhaal zich afspeelt. Het boek is niet onder één noemer te vangen, het combineert elementen van thriller, roman en feelgood. En die combinatie werkt.

Hoofdpersonage in het boek is Tannie Maria, een gemoedelijke dame van middelbare leeftijd, die parttime bij een plaatselijke krant werkt. Haar collega’s zijn de ondernemende journaliste Jessie en bazin Harriet. Tannie Maria verzorgt al jaren de kookrubriek voor de ‘Gazete’, maar op een bepaalde moment blijkt er meer nood te zijn aan een liefdesrubriek. Geen probleem voor Tannie, haar recepten zijn vanaf nu onderdeel van haar liefdesadvies.

Wanneer een van Tannies briefschrijvers vertelt dat ze door haar man mishandeld wordt, maar hem niet durft te verlaten, wordt Tannie bijzonder getroffen, haar liefdesleven ging ook niet over rozen. Wanneer een vrouw vermoord wordt, gaan Tannie Maria en haar collega’s op onderzoek. Politie is goed en wel, maar de dames steken graag een handje toe, of dit nu op prijs gesteld wordt of niet. En dan hangt er liefde in de lucht…

De mix van verschillende elementen (feelgood, ernst, spanning) is bijzonder leuk, zolang het evenwicht bewaard blijft. In het begin had het koken iets te veel de overhand, het werd bijna onnozel. Gelukkig is het tij net op tijd gekeerd en voerde op het einde de spanning de boventoon.

Sally Andrew heeft een prima manier van schrijven voor dit soort boek: rechttoe rechtaan, geen ingewikkelde constructies, geen moeilijke woorden. Het boek leest daardoor ontzettend vlot, ideale vakantielectuur. Goeie mix van vertellen, beschrijven en dialogen voeren. In het begin was er een overdaad aan Afrikaanse woorden en heel vaak had je er het raden naar wat ze betekenen. Vaak maakte de context duidelijk wat bedoeld werd, maar net zo vaak ook niet, best ergerlijk.

Ondanks de kleine minpuntjes is ‘Recepten voor liefde en moord’ een bijzonder fijn en vooral origineel boek. Sally Andrew heeft ondertussen met ‘The satanic mechanic’ een tweede deel in de serie afgeleverd. De kans dat het boek naar het Nederlands vertaald wordt, lijkt best groot.