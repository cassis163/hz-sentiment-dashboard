Wat een geweldig goed boek! Ik kende deze schrijver niet, maar hij weet in heldere, simpele hoofdstukken de karakters van alle betrokkenen te schetsen. Het verhaal speelt in het midden van de jaren 60 van de vorige eeuw. Een jonge vrouw, Kat genaamd, komt midden in de nacht thuis van haar werk als serveerster en wordt vlak bij huis aangevallen en met een mes neergestoken. In het appartementencomplex waar ze woont, horen haar buren haar gegil maar ze doen niets. Waarom niet?

Van iedere buurman/buurvrouw wordt vervolgens het verhaal verteld. Blanke Erin die met kleurling Frank is getrouwd en bang is dat ze een kind heeft aangereden die nacht. Eenzame Thomas die doet of hij een vrouw en kind heeft, totdat Christopher bij hem aanklopt. Tiener Patrick die net zijn oproep voor Vietnam in de bus heeft gehad maar die zijn doodzieke moeder niet in de steek wil laten. Diane die woedend is op haar man Larry omdat hij vreemd is gegaan. Peter en Anne die met een ander stel partnerruil hebben gedaan. Ambulancechauffeur David die een nachtmerrie uit zijn jeugd onder ogen moet zien.

Ryan David Jahn portretteert ze allemaal met hun zorgen en hun emoties. Het is een moeilijke nacht, niet alleen voor Kat......