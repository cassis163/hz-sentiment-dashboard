Een beroemde voicemail uitspraak van Eva’s vader was “God is even bezig, kan ik u misschien helpen?” Was! Want haar vader is recent overleden. Tijdens het laatste afscheid wordt Eva door een, voor haar, onbekende vrouw benaderd. Eva krijgt een ongebruikelijk voorstel: een spannend avontuur inruil voor haar vaders erfenis……

God is even bezig is het originele debuut van de Nederlandse auteur Christel Kerklaan. Het avontuurlijke verhaal over een vrouw die voor een drastische keuze staat weet zij vol passie op papier over te brengen. Als lezer mag je meekijken over de schouders van Eva en reis je met haar de wereld over, op zoek naar haar verleden. Een indrukwekkende roman, vol mysterie, spiritualiteit en een vleugje romantiek. En niet te vergeten veel bijzondere kleurrijke personages. Ontmoet samen met Eva onder andere de aantrekkelijke gigolo Storm, een mysterieuze ballerina en de Russische Vladimir. Voel de hitte van de woestijn, ervaar de spanning in een afgelegen spookstadje en duik in het feestgebruis tijdens een spectaculair festival. Het verhaal leest vlot weg, is beeldend geschreven (bijna alsof je er zelf bij bent) en vraagt gewoon om een vervolg.