De meeste kinderen willen graag een huisdier. Een hond of een kat, soms ook een vogel of een vis. Maar ergens woont er een jongen die wel een zeer bijzonder huisdier heeft. Hij heeft er één die niet blaft, de meubelen niet sloopt, niet ongepast zomaar overal tegenaan plast, of opeens luid gaat blaffen of miauwen. Nee, deze jongen heeft een bóek als huisdier. Zeg nu zelf, niet zo een gek idee toch? Een boek kan je makkelijker overal met je meenemen, je hoeft het niet uit te laten en een boek graaft geen kuilen in de tuin! Heeft geen vlooien en kan ook niet weglopen. De jongen en zijn boek beleven ongelooflijke avonturen samen, tot het boek zoek raakt! Wat een catastrofe! Zullen ze ooit weer herenigd worden?

Mijn huisdier is een boek is een echte musthave voor elke boekverslaafde ouder met jonge kinderen. Dit prachtige hardcover boek bevat maar liefst 35 bladzijden puur kijk- en leesplezier.  

Op de binnenflap krijgen we een jongetje te zien die van alles onderneemt, samen met zijn huisdier, een mooi rood boek. Samen eten ze ijsjes en samen gaan ze in bad. Ja, zelfs surfen en vliegen doen ze met z'n tweeën. Op elke bladzijde krijg je een bijzonder kleurrijke, bladvullende illustratie te zien, waar de tekst op de voorgrond is geplaatst. De tekst is in rijm geschreven en is bijzonder grappig en zeer spitsvondig.  

De tekeningen, bestaande uit heldere mooie kleuren op glanzend papier, zijn complementair en brengen het verhaal helemaal tot leven. We krijgen allerlei ludieke taferelen te zien, zoals een kat die op de hoed van haar baasje zit en samen gaan ze shoppen! Een verkeersbord waarop staat: ‘kikkers aan de lijn’. Dit zijn slechts een aantal voorbeelden van dit prachtige boek. Je kan je makkelijk voorstellen dat kinderen die van boeken houden dit boek absoluut willen hebben. Maar buiten dat kan Mijn huisdier is een boek hét perfecte boek zijn om peuters, kleuters en zelfs eerste lezers het magische van boeken te leren ontdekken.  

Dit prachtige prentenleesboek is geschreven en geïllustreerd daar Bob Staake (° 1957). Deze schrijver, illustrator en cartoonist studeerde aan de University of Southern California. Bob Staake werkte aanvankelijk als illustrator (1992) en in 1998 publiceerde hij zijn eerste kinderboek: Mijn kleine 123boek. Zijn boeken zijn ondertussen vertaald in maar liefst 12 landen over de hele wereld. Momenteel woont en werkt Staake in Chatham, Massachusetts (Cape Cod). Mijn huisdier is een boek  is vertaald door Huberte Vriesendorp en uitgegeven door uitgeverij Rubinstein