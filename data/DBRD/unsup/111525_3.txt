Marvellous Ways leeft in een woonwagen in een uitgestorven gehucht in Cornwall. Deze oude dame weet dat het einde van haar leven in zicht is. Op een dag ontmoet ze Francis Drake, een jonge getraumatiseerde soldaat die na de Tweede Wereldoorlog weer terug is gekomen en op zoek is naar zichzelf. Marvellous biedt de jongen een thuis en er ontstaat een bijzondere band tussen de twee.

Het laatste jaar van Marvellous Ways is een bijzonder boek over de vriendschap tussen een oude vrouw, die afscheid gaat nemen van het leven, en de jonge Francis Drake, die na veel verdriet het leven weer probeert op te pakken. Marvellous heeft veel meegemaakt in haar leven: haar ouders stierven toen zij jong was en ook in de liefde heeft ze veel meegemaakt. Nu het einde nadert vertelt ze haar verhalen aan Drake, ze vertelt over haar ouders, haar liefdes en over het gehucht waar ze een groot deel van haar leven heeft gewoond. De verhalen zijn mooi geschreven met magische fantasie. Marvellous verhalen bevatten levenslessen die Drake op weg moeten helpen om zijn leven weer op te pakken.

De themaâ€™s liefde en water staan centraal in dit boek. De liefde tussen geliefden, tussen ouder en kind, maar ook de liefde tussen vrienden, waaronder de liefde en het respect dat groeit tussen Marvellous en Drake. Water beheerst het boek en het leven van Marvellous en Drake. Waar Marvellous dagelijks een duik neemt in de rivier en zij vaak over de rivier vaart heeft Drake juist angst voor water door wat hij heeft meegemaakt. Verder zijn de weersomstandigheden vaak regenachtig en donker, maar dit past bij de setting van Cornwall.

Het duurt even voor je in het verhaal zit en je gewend bent aan de schrijfstijl, maar als je een stukje gevorderd bent in het boek, wordt je meegevoerd door de mooie zinnen en proza-achtige beschrijvingen van Sarah Winman. Tot het eind blijft het spannend hoe het verhaal afloopt en hoe het Marvellous en Drake vergaat.

Het laatste jaar van Marvellous Ways is geen boek dat je moet lezen voor het ijzersterke verhaal of omdat je even snel iets wilt lezen. Dit verhaal vereist tijd en aandacht en is voor degenen die kunnen genieten van fraaie zinnen, proza-achtige beschrijvingen en fantasievolle verhalen. Het is een ontroerende roman waarin de liefde centraal staat.