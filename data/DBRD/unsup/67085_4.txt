Stille wateren is het debuut van Viveca Sten. Het boek is al in 2008 uitgekomen in Zweden en Viveca Sten is inmiddels al aan haar vijfde boek bezig. Het vervolg op dit deel is Hogere kringen, wat zich net als deel een afspeelt op het eiland Sandhamn, voor de Stockholmse scherenkust. Het is een eiland met in de winter maar 120 inwoners, terwijl zomers het eiland volstroomt met toeristen. Viveca Sten en haar familie hebben al bijna honderd jaar een zomerhuis op het eiland, dus ze weet wel waarover ze schrijft.

Het verhaal begint als er een lichaam wordt gevonden op het strand van Sandhamn. Om zijn middel zit een touw gewikkeld met een visnet eraan. Het blijkt Krister Berggren te zijn, die woont in Stockholm en werkzaam is bij een grote slijterij. De politie denkt aan een ongeval of misschien zelfmoord. Dan wordt een tijdje later weer een lichaam gevonden in een hotelletje op het eiland, het is de nicht van Krister, Kicki Berggren. Zij heeft een hoofdwond, maar dat is niet de doodsoorzaak, want zij heeft een hersenbloeding gekregen na het toedienen van rattengif, blijkt uit de autopsie. Dit is duidelijk geen ongeluk en inspecteur Thomas Andreasson wordt ingeschakeld om het onderzoek te leiden. Hij heeft zich over laten plaatsen, toen zijn vrouw en hij een kind verwachtten naar de recherche van Stockholm. Daarvoor werkte hij bij de waterpolitie op het eiland Sandholmn. Nadat hun kindje aan wiegendood gestorven was, zijn ze gescheiden. Thomas heeft er nog veel verdriet van. De politie is onderbemand en er zijn ook een paar collega 's op vakantie. Op het eiland brengt een goede vriendin van Thomas, Nora Linde, haar vakantie door met haar gezin in hun zomerhuis. Zij kennen elkaar van vroeger, toen ze samen deelnamen aan zeilkampen. Nora nodigt Thomas uit, omdat Thomas zich al een tijd heeft afgezonderd na de dood van zijn dochtertje.

De politie probeert de laatste uren van Kicki te reconstrueren, maar dat gaat niet van een leien dakje. Er is geen motief tot ze de collega van Kicki spreken en het om geld blijkt te gaan. Ook hebben ze achterhaald, dat Kicki bij een timmerman van het eiland thuis op bezoek is geweest. Thomas vindt bloed met haren op de radiator en het jasje van Kicki hangt nog bij hem aan de kapstok. Helaas kunnen ze hem niet ondervragen, want hij is vertrokken van het eiland. Later wordt zijn lichaam op het strand door Nora gevonden als ze met haar zoontjes daar is gaan zwemmen. Mensen op het eiland worden ondervraagd. Bij een ondernemer krijgen ze argwaan en door onderzoek van Nora, die juriste is op een bank, komen ze erachter, dat er fraude wordt gepleegd. Er is ook een link met de baas van Krister Berggren.

Je wordt helemaal op het verkeerde been gezet, zoals dat in een goede thriller betaamt. Ondertussen leer je Nora en haar gezin kennen. Zij heeft een mooie baan aangeboden gekregen in Malmö en zij wil deze heel graag accepteren. Doch haar man Henrik, die een vervent zeiler is, denkt er niet aan om zijn leven te veranderen. Hij wil er zelfs niet over praten. Tot er iets met Nora gebeurt en hij spijt krijgt van zijn egoïstische houding. Dan wordt het verhaal nog spannend ook.

Viveca Sten heeft met Stille wateren een goed verhaal geschreven. Vooral de zonnige setting is heel leuk. Ik vind Thomas en Nora heel sympathiek overkomen. Viveca heeft deze karakters goed uitgediept. Ik voelde erg mee met Nora wat haar baan betreft. Want is het niet vaak zo, dat de baan van de vrouw niet echt meetelt, terwijl Nora toch dacht, dat ze een huwelijk had met gelijkwaardige kansen. De spanningen tussen Nora en haar man worden goed beschreven evenals de omgeving van het eiland Sandhamn met zijn vele toeristen. Viveca Sten zegt in een interview, dat zij vooral het belang van de natuur wil benadrukken. Ze wil ook de oude tradities bewaren van het eiland. De lezers zouden het eerst Stille wateren moeten lezen, zegt Viveca, omdat de dader uit het eerste deel pas wordt onthuld in het tweede boek. En dat snap ik niet helemaal, want de dader is toch al bekend aan het eind van het boek!? Toch maar snel het tweede deel lezen, Hogere kringen. Ik heb genoten van dit verhaal, wat ik dan ook waardeer met vier sterren.