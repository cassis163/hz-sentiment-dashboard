Een week nadat ik dit boek in twee dagen heb uitgelezen ben ik er in mijn achterhoofd nog mee bezig. Een keer in de zoveel tijd hoor je dat er iemand is vermist, wordt gevonden of, net zoals bv Natascha Kampusch na jaren van gevangenschap weer thuiskomt. Het verhaal begint bij het moment dat Regina vrijkomt na vier jaar gevangen te zijn gehouden door een monster. Ze is verhuisd, heeft haar naam veranderd en lijkt haar leven weer op te pakken. Dan krijgt ze van haar Psychiater het verzoek om met hem mee te gaan om een ander meisje te helpen die hetzelfde heeft meegemaakt. Omdat zij toen na haar bevrijding ook door een lotgenote is geholpen doet ze het. Maar het maakt zoveel los in haar dat ze twijfelt of ze er goed aan doet.
Het verhaal van Regina (Reeve) en Tilly, het ontvoerde meisje eindigt ook niet bij de ontsnapping en laat ook zien wat er daarna gebeurd, het meisje is zo veranderd, heeft zoveel meegemaakt en er wordt, ook bij de andere meisjes uit dit boek, gelijk verwezen naar het stockholmsyndoom, maar dat blijkt niet altijd te kloppen. Geen –ze-leefden-nog-lang-en-gelukkig-verhaal. Het is een stukje feiten verweven in een verhaal dat dichtbij komt en je niet meer loslaat.
Het andere verhaal in dit boek is de spannende klopjacht naar de werkelijke dader van de ontvoering van jonge meisjes. Deze op het oog slimme man lijkt de politie steeds te slim af te zijn en er wordt een spanningsboog opgebouwd die op het einde van het boek voorzichtig weer wordt losgelaten. Of dan denk je, nu is hij erbij en dan loopt het weer anders….Het is een spannend boek met een vleugje psychologie erin. Het is goed geschreven omdat de auteur op de juiste momenten stukjes informatie prijsgeeft en je bij de les houdt. Het leest vlot omdat je vanuit verschillende perspectieven geïnformeerd wordt. De korte hoofdstukken vond ik prettig. De indeling van het boek ook omdat het gewoon duidelijk is wie er op welk moment in beeld is. En wie wie is. De cover is duister, duidelijk iemand die vastgehouden wordt. Het beloofd wat en het verhaal maakt die beloftes waar.
(Benko75)