Im a girl is eerste zin die Tahereh Mafi over zichzelf schrijft op haar website. Daar is geen woord van gelogen. Dat ze ook over de hele wereld heeft gereisd, acht talen op verschillende niveaus beheerst en een universitaire studie heeft afgerond lijken wel bijzaken. Mafi is ook nog jong (24 jaar) en publiceerde een jaar geleden haar debuut Shatter Me, het eerste deel van een trilogie. Blijkbaar werd haar talent herkend, want nog voor het boek werd gepubliceerd werden de filmrechten gekocht. Nu is haar bijzondere boek ook te lezen in het Nederlands onder de titel Vrees Me.
Ik zit nu 264 dagen vast. Juliette doet elke dag hetzelfde. Ze staart uit haar celraam en ziet de wereld buiten veranderen. De politieke groepering Het Herstel neemt alles over. Juliette kan echter geen kant op. Door een ongeluk met haar speciale gave wordt ze beschuldigd van moord en wordt ze als uiterst gevaarlijk gelabeld. Dan krijgt ze een celgenoot, Adam Kent, en merkt Juliette voor het eerst in tijden hoe het is om met een ander mens om te moeten gaan. Ondertussen krijgt Het Herstel interesse in Juliette. Zij kan namelijk wel eens precies zijn wat ze nodig hebben.
Vrees Me speelt zich af in een dystopie en dit is niet zeldzaam voor een young adult thriller. De apocalyptische sfeer wordt veel gebruikt en boeken die deze situering gebruiken worden al snel dertien in een dozijn. De uitzichtloosheid van de situatie laat de personages onder extreme omstandigheden verkeren, maar voegt vaak verder niets toe aan het verhaal. Dit boek is een positieve uitzondering op deze regel. Het Herstel, een groepering die de geschiedenis wil wissen om met een schone lei te beginnen, creëert spanning door het mysterie eromheen, maar nog belangrijker is Warner, de zoon van de opperbaas en zonder twijfel het meest intrigerende personage van het hele boek. Hij doet aardig en charmant tegen Juliette en lijkt dit niet alleen te doen om haar over te halen zich bij Het Herstel aan te sluiten. Toch vermoordt hij in koelen bloede een soldaat van zijn eigen leger en komt hij wel vaker meedogenloos over. Ook van Juliette zien we twee kanten. Ze wil het goede doen en mensen helpen, maar tegelijker tijd zijn dit ook de mensen die haar hebben opgesloten vanwege haar gave. Het Herstel heeft haar uit haar cel bevrijd.
Deze worsteling maakt het boek interessant en komt ook goed uit de verf door de bijzondere schrijfstijl die Mafi hanteert. Juliettes innerlijke monoloog wordt benadrukt door sommige gedachten in het boek door te strepen. Dit zijn de gedachten die ze zichzelf niet toelaat en geven een goede inkijk in Juliettes innerlijke strijd. Helaas laat Mafi haar briljante karakterconstructie varen in de persoon van Adam Kent. Hoe spannend en ingenieus Warner en Juliette in elkaar zitten, zo saai en voorspelbaar is Adam. Hoe dan ook heeft Mafi met een klap een uitstekend debuut neergezet dat vol zit met spanning en originaliteit.