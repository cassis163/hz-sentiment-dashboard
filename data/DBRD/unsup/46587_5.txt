Over De kunst van het geld maken van Jason Kersten zijn in de internationale pers veel lovende berichten geschreven. Ook het nieuwsbericht op Crimezone van 20 april deelde in die vreugde. Zoiets maakt natuurlijk best nieuwsgierig. Maar is alle lof terecht? Veel true crime boeken worden immers hemelhoog geprezen. In dit geval klopt alles wat er staat. Jason Kersten is een journalist met een uiterst vlotte, maar tevens gevoelige en toch sobere pen. Als je leest over de eerste levensjaren van Art Williams (de valsemunter over wie dit boek gaat), hoe hij en zijn broer en zus van hot naar haar worden gesleept, steeds klem zittend tussen een vader die geen vader wil zijn en een moeder die leidt aan ernstige geestelijke afwijkingen, dan wordt het je soms koud om het hart.
Nu hebben Amerikanen toch al snel de gewoonte om hun hele hebben en houden op te pakken om duizenden mijlen verderop een nieuw bestaan op te bouwen, maar wat Art, Wensdae en Jason moesten meemaken, daar wordt je moe van als je het leest. Die jeugd heeft bij alle drie de kinderen verschillende sporen nagelaten. Art, de slimmerik van de familie, werd uiteindelijk een crimineel, maar niet eentje die mensen doodmaakt voor zijn plezier. Hij vond zijn ultieme bezigheid in het maken van vals geld. Wensdae kreeg last van psychische stoornissen en Jason werd een echte draaideurcrimineel.
Toch lees je tussen de regels door dat als die kinderen een normale opvoeding zouden hebben gehad, ze doodgewone burgers geworden waren. Maar bovendien is het verhaal van Art, hoewel hij crimineel was, toch stiekem hartstikke leuk om te lezen.
De graficus Art ontdekte met veel vallen en opstaan hoe je bijna perfect vals geld kunt maken, en hoe je het dan ook nog netjes uitgeeft. Art was een meester-vervalser die tientallen miljoenen vals geld drukte. Meestal biljetten van honderd dollar, die zelfs door de veiligheidsdiensten niet van echt onderscheiden konden worden. Het leest als een beetje ondeugend jongensboek. Jammer genoeg (ahem) wordt Art regelmatig opgepakt en de grootste klap krijgen hij en zijn familie als vrienden van zijn net weer teruggevonden vader (na meer dan 25 jaar) in Alaska zich te buiten gaan aan het op de verkeerde manier uitgeven van het valse geld.
De kunst van het geld maken is een open, eerlijk en spannend boek geworden over een self made miljonair aan de verkeerde kant van de wet. Een vakman die ook eer in zijn werk stelde. Het boek is met gevoel geschreven zonder zoetig te worden. Nergens overheerst de mening van de auteur. Het is vakkundig in elkaar gezet aan de hand van interviews en openbare documenten maar Kersten heeft er een levendige en leesbare toon in gelegd.
Een heerlijk boek, spannend van de eerste tot de laatste pagina.