Ik vond het enigszins moeilijk in het begin om in het boek te komen omdat ik deel één Delirium amoris niet gelezen heb. Er worden woorden gebruikt die je helemaal niet begrijpt maar nadien wel duidelijk worden als je doorleest. Toch raad ik aan om eerst deel één te lezen. Dat is aangenamer.
Lauren Oliver heeft een zeer aparte schrijfstijl. Het boek heeft hoofdstukken die afwisselen in het ‘nu’ en ‘toen’. ‘Nu’ gaat over het leven nadat ze terugkwam uit de Wildernis om een missie te volbrengen bij het verzet en ‘toen’ gaat over het leven in de Wildernis. Het leest vlot en je verliest de draad van de twee verhaallijnen niet. De schrijftaal is eenvoudig en er zitten mooie vergelijkingen in.
Het karakter van Lena is heel herkenbaar. Spreekt de YA wel aan. Ook het feit dat liefde een Ziekte is. YA zijn net op de leeftijd dat liefde belangrijk wordt in hun leven en ze zelf vlinders in hun buik gaan voelen. Lena worstelt met haar verleden waarin liefde gevaarlijk was en haar eigen gevoelens rondom liefde. Dit onderwerp zet jongeren aan om zelf na te denken en een eigen mening te vormen.
Het plot is zeer spannend. In de beide verhaallijnen wordt de spanning opgebouwd en uiteindelijk komen ze naar mekaar toe met een toch wel verrassend einde van het boek. Dit zet direct aan om deel drie te lezen van de trilogie. Maar daarvoor is het nog wachten tot oktober 2013.
Pandemonium is een goed YA boek dat raakt en aanzet tot denken.