Dean Koontz staat bekend om zijn spannende boeken. Sinds 2003 staat hij ook bekend als schrijver van multi-genre romans. In dit jaar wordt in Amerika Odd Thomas gepubliceerd. In dit boek, in Nederland een jaar later uitgegeven als De gave, combineert hij diverse stijlen tot een sluitend verhaal. De gave bevat niet alleen spanning, maar ook spiritisme, een vleugje horror, drama, romance en vooral diverse soorten humor.
Het boek slaat direct aan en belandt op meerdere bestseller lijsten. Een vervolg kan dan ook niet uitblijven. De vriendschap (Forever Odd) verschijnt twee jaar later.
Ondanks dat een deel van zijn trouwe lezers niet echt weglopen met zijn Odd Thomas reeks, wordt ook dit deel een groot succes. Deel drie, De broeder (Brother Odd) laat dan ook niet lang op zich wachten en verschijnt een jaar na deel twee.
Odd Thomas heeft Pico Mundo verruild voor een afgelegen bergklooster. Genietend van de rust tussen de monniken, probeert hij het verleden te laten rusten. Zijn rust is van korte duur. Al gauw krioelt het klooster van de bodochs. Odd is de enige die deze wezens kan zien en de enige die weet wat ze betekenen: Geweld, onheil, chaos en de dood! Als Odd de kloosterlingen probeert te waarschuwen voor het aankomende gevaar, verschijnen er onwereldse wezens, die duidelijk geweld in zin hebben. Omdat de broeders deze wezens wel kunnen waarnemen, wordt het voor Odd makkelijker hen te overtuigen. Samen proberen ze, door een sneeuwstorm afgesloten van de buitenwereld, het klooster met al zijn bewoners te beschermen.
Dean Koontz is met dit boek weer aardig op dreef. De broeder is sterk opgebouwd en loopt op naar een duidelijke climax.
Odd Thomas, weer cynisch en adrem als vanouds, vindt in De broeder zijn verbale gelijke in de vorm van de Rus Romanovich. Een herhalend steekspel van woorden kan dan ook niet uitblijven. Op de moderne Frankenstein na, waarvan de achtergrond wat meer uitgediept had mogen worden, zijn alle hoofdpersonen krachtig neergezet.
De cynische, soms sarcastische humor voert in het verhaal de boventoon. Gemixt met een dosis spanning, wat mespuntjes horror en een vleugje drama krijg je dus een bestseller.
De broeder is voor de liefhebbers van Odd Thomas een aanrader.