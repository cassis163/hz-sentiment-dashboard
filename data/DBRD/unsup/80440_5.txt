Het goud van Natal is het eerste uit de Courtney-trilogie. Het eerste deel van het boek (het bestaat uit drie delen) vertelt het verhaal van de tweelingbroers Sean en Garrick (Garry) die op hun ouderlijke boerderij opgroeien. Tot er iets gebeurt waardoor Sean de boerderij moet verlaten.

Sean sluit zich in het tweede deel van het boek aan bij een groep goudzoekers en trekt, gesterkt door de verhalen dat er goud gevonden is, steeds verder naar het noorden. Hij vindt een goudmijn en het gaat hem voor de wind. Totdat hij en zijn vriend Duff verkeerd speculeren. Ze raken alles kwijt en trekken weg.

Het derde deel speelt zich af in het oerwoud. Sean en Duff maken jacht op olifanten. Vanwege het ivoor. Sean heeft het naar zijn zin, trouwt en krijgt een zoon. Trieste gebeurtenissen zorgen er echter voor dat hij weer naar het zuiden trekt.

Het goud van Natal is een goed verhaal dat erg gemakkelijk leest. Het heeft spanning, romantische momenten en kent avontuur. Ook geeft het een goed beeld van Zuid-Afrika aan het eind van de negentiende eeuw.

Op de achterkaft van het boek staat over Wilbur Smith dat het een meesterverteller is. Daar is geen woord van gelogen. Want hij weet de lezer van begin tot eind te boeien. Het enige merkwaardige is, maar daar kan Smith niets aan doen, is dat het boek in de categorie thrillers is ondergebracht. Want het is veel meer een avonturenroman.