Heel af en toe lees ik wel eens een Young Adult boek. Het grappige is dat ik dit meestal niet geheel uit vrije wil doe, maar na zachtjes aandringen van de schrijvers. Ik geef toe, ik ben een makkelijke prooi; hou een boek voor mijn neus en ik wil het lezen. Eerder ben ik zo al verslaafd geraakt aan de Stympha's van Nienke Pool en onlangs benaderde Mirjam Hildebrand mij via facebook om haar debuutjeugdboek Voorlopers een kans te geven. Oh, en of ik ook niet mee wilde doen met de leesclub op Hebban? Wel ja...wie A zegt, dan ook maar B er achteraan!

Mirjam Hildebrand (1985) is psycholoog van beroep, in haar eigen praktijk in Haarlem helpt zij naast volwassenen ook veel kinderen en pubers. Hoewel Voorlopers geheel op fantasie berust, kreeg zij het idee voor dit boek wel door haar werk met voornamelijk hoogbegaafde kinderen. Mirjam schreef eerder al korte verhalen, waarvan er een aantal zijn verschenen in verhalenbundels (o.a. in Meliefje, meliefje, wat wil je nog meer) Daarnaast schreef ze twee leuke kinderboeken Rumme Rups en Opsekopse wereld.

En nu is daar dan haar debuut Voorlopers over de 15 jarige Emma die zich anders voelt dan haar leeftijdsgenoten en vaak meer weet dan "gewone" mensen. Haar vriendin Madelief denkt zelfs dat ze een Witte Heks is, maar Emma voelt zich vooral een buitenbeetje. Thuis bij haar moeder en kleine broertje voelt ze zich nog het prettigst maar ze begrijpt er geen snars van waarom haar vader Simon hun gezin twee jaar geleden heeft verlaten. Op een dag komt ze het vreemde 18 jarige meisje Philana tegen in het bos. Ondanks dat Emma op haar hoede is, voelt ze meteen een sterke band met haar en als Philana haar dan ook nog weet te vertellen dat ze haar mee kan nemen naar haar vader, die tegenwoordig in Frankrijk woont, dan hoeft Emma niet lang na te denken. Eindelijk kan ze hem gaan vertellen wat ze wel niet van hem denkt! Simon blijkt net als Philana in een bijzondere gemeenschap in de Franse bergen te wonen. De inwoners noemen zich Voorlopers en hebben eigenschappen die Emma ook bij zichzelf herkent. Maar waarom is Simon helemaal niet blij zijn dochter weer te zien? Wat speelt er allemaal in dit bijzondere dorp en wie is de jongen die steeds meer in Emma's geest binnendringt?

"Ik denk dat je geluk kunt vinden als je jezelf kunt zijn. Als je helemaal mag zijn wie je bent, dan straal je geluk uit van binnen naar buiten."

Mirjam Hildebrand is er in geslaagd om mij als 46 jarige compleet uit mijn comfortzone van historische romans, thrillers en literaire klassiekers in een YA boek te trekken. Ik heb Voorlopers bijna in één ruk uitgelezen. Natuurlijk is de schrijfstijl wat simpeler dan ik gewoonlijk gewend ben, maar het is nergens kinderachtig. Het plot is spannend en blijft geloofwaardig, ondanks de bovennatuurlijke elementen die Mirjam mooi in dit verhaal gedoseerd heeft. Het enige bezwaar dat ik heb, is dat er door het enigszins open einde een deel 2 aan "dreigt" te komen. En die zal ik dan natuurlijk ook weer willen, nee, móeten lezen!