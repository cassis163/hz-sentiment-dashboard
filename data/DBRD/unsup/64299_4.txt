Stap terug in de tijd met het droomkoppel Jamie Fraser en Claire Randall-Fraser naar het Schotland van 1748. Diana Gabaldon weet haar lezers het gevoel te geven alsof zij zelf zojuist door de stenen zijn verdwenen naar het verre verleden; en in dit geval: de verre kust!

Verhaal
De reiziger-serie draait om protagonist Claire Randall. Na tijdens de Tweede Wereldoorlog gescheiden te hebben geleefd van haar kersverse echtgenoot Frank, om als verpleegster te kunnen zorgen voor de gewonden soldaten aan het front, besluiten de twee op huwelijksreis te gaan naar Schotland. Wanneer Claire op een dag besluit in haar eentje op pad te gaan naar Craigh na Dun bevindt ze zich plots in het Schotland van 1743, nadat zij een van de staande stenen aanraakte. Ze belandt midden in een gevecht tussen de Roodjassen en de rebelse Schotse hooglanders en wordt lastiggevallen door Franks voorouder ' Black Jack' Randall. Ze probeert zichzelf te verdedigen, wordt gered door een Schot en past haar medische kennis toe op een van de mannen uit zijn clan, Jamie Fraser. De mannen identificeren zichzelf als leden van de clan MacKenzie. Claire doet zich voor als een Engelse weduwe die onderweg was naar familieleden in Frankrijk. De mannen geloven haar niet en brengen haar naar Castle Leoch, waar Claire probeert te ontdekken hoe ze weer naar haar eigen tijd kan reizen. Haar medische kennis zorgen ervoor dat ze het respect van de clan verdient, maar het stamhoofd, Colum MacKenzie, verdenkt haar ervan dat ze een Engelse spionne is. Hij stuurt haar met zijn broer, Dougal, mee op een tocht die ertoe dient om huur op te halen. Tijdens deze reis kruist hun weg opnieuw met die van Kapitein Randall, en hij vertelt Dougal dat hij Claire bij hem moet brengen voor een ondervraging. Om Claire uit handen van Randall te houden, laat Dougal Claire trouwen met Jamie, wat haar een Schotse maakt. Claire probeert er alles aan te doen om weer thuis te komen, maar ze had nooit kunnen bedenken dat ze verliefd zou worden op haar nieuwe echtgenoot, de lange, knappe, sterke en roodharige Schotse hooglander Jamie Fraser.

Het tweede deel, Terugkeer naar Inverness, eindigt met de ontdekking van Claire dat Jamie niet is omgekomen tijdens de opstand van Culloden. In De verre kust besluit ze haar inmiddels volwassen dochter Brianna achter te laten en weer terug te keren naar haar grote liefde in het verleden. Als ze Jamie terugvindt in Edinburgh blijkt hij een gecompliceerd leven te lijden als drukker en smokkelaar. Nadat er bij een smokkelpartij iets fout gaat keren ze terug naar Lallybroch, het landgoed van Jamies familie. Wanneer er geld nodig is besluit Jamie met zijn vrouw en neefje Ian op zoek te gaan naar een schat vol juwelen die bij de Schotse kust ligt. Echter, het verloopt allemaal niet volgens plan: Ian wordt ontvoerd door piraten en de schat verdwijnt met hen mee. Er volgt een rumoerige zoektocht over zee, die via Frankrijk leidt naar Jamaica en de omliggende eilanden van het West-IndiÃ« van die tijd.

Look & Feel
Alle boeken van de Reiziger-serie van Diana Gabaldon zijn op elkaar afgestemd; de fonts zijn overal hetzelfde en elk deel is versierd met een andere bloem. De omslag van De verre kust, het derde deel van de serie, is prachtig omlijst met .... die er gelijk uitspringen en een vrolijk karakter geven aan deze paperback. Ook is op het voorplat een dame te zien in een soort geestverschijning, die ongetwijfeld protagonist Claire moet voorstellen. Ik denk dat dit verwijst naar de waanbeelden die Jamie krijgt over Claire, omdat hij haar zo ongelooflijk mist.

Voor je hierover begint moet ik het gezegd hebben: ik weet het, ik vind ezelsoren ook verschrikkelijk, maar je moet mij vergeven. Ik heb de roman tijdens mijn vakantie in Corfu gelezen bij het zwembad en natte handjes helpen niet echt bij het mooi houden van boeken...

Oordeel
Diana Gabaldon weet haar lezer zo in te pakken dat deze het gevoel krijgt zelf getransporteerd te zijn naar het oude Schotland. Met haar gedetailleerde beschrijvingen is inleven geen probleem. Ze heeft een meeslepende schrijfstijl met bijzonder accurate historische feiten die knap verweven worden met fictie.

Ook de gebeurtenissen in deze roman houden de lezer in zijn greep. In een razend tempo volgen er dingen die je niet verwacht, waardoor je wel moet blijven lezen. De dikte van dit boek schrikt dan ook totaal niet af; heerlijk dat je nog zoveel pagina's te gaan hebt! Er duiken oude personages op waarvan je niet verwachtte ze ooit nog terug te lezen, maar je maakt als lezer ook kennis met nieuwe personages die je gelijk in je hart sluit. Avontuur en romantiek gaan hand in hand in de romans van Gabaldon. De passie tussen Jamie en Claire lijkt van de pagina's af te springen. Wie wil nu niet zo'n passievolle relatie als die van Claire en Jamie?

Het enige minpuntje is dat Gabaldon soms iets te langdradig kan zijn met haar gedetailleerde beschrijvingen van historische gebeurtenissen of decor. Maar door de heerlijke verhaallijnen en mijn liefde voor historie is dat iets wat ik haar maar al te graag vergeef.

Al met al kan ik niet wachten om te beginnen in het vierde deel van deze serie. Ik ben ontzettend benieuwd naar wat voor nieuwe avonturen het koppel op hun pad krijgt. Tot die tijd kijk ik de televisieserie Outlander gewoon nog een keertje, deze is tenslotte gebaseerd op de boekenserie en daarnaast is het heel fijn om naar Sam Heughan (Jamie Fraser) te kijken!

De boeken zijn niet apart te lezen, dus mocht je na het lezen van deze recensie ook terug in de tijd willen springen met Jamie en Claire raad ik je aan om eerst het eerste deel, De reiziger, open te slaan.

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Publicatiedatum: 23-11-2016
Pagina's: 816
ISBN: 9789022569672