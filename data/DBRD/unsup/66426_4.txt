Het indrukwekkende Goethe-Institut slaat de spijker precies op de kop als zij Horst Eckert vergelijken met de master of suspence; Hitchcock. Horst Eckert is in zijn vaderland al een gerespecteerde auteur met tien boeken op zijn naam en die rol zal hem weldra ook bij zijn Nederlandse oosterburen worden gegund. Die Zwillingsfalle, al in Frankrijk gepubliceerd onder de naam Couples Doubles, is onder de titel De fatale tweeling ook in de Nederlandse en Vlaamse boekwinkels verschenen. Naar verwachting zal dat niet het laatste zijn wat we van Horst Eckert horen.
Leo Köster, lid van de ME leeft gescheiden van zijn vrouw Brigitte. Hij wordt verbannen uit deze eliteclub wanneer, door zijn toedoen, de jonge onervaren agent Massimo Buonaccorso levengevaarlijk gewond raakt en de verdachte Dirk Matysek weet te ontkomen. Matysek zat ooit bij de drugsrecherche maar is ontslagen. Bijna gelijktijdig worden de rechercheurs Ela Bach en Thilo Becker naar de plaats gestuurd waar een moord is gepleegd. Voor Ela is het functioneren binnen het rechercheteam van levensbelang omdat ze ambities heeft om de leiding van dit team over te nemen. Ogenschijnlijk bestaat er geen enkel verband tussen deze twee gebeurtenissen, dus bouwt Leo verder aan een vervangende carrière en doet Ela haar best om overeind te blijven tussen de intriganten van een corrupt politiekorps.
De vergelijking die in het vaderland van Horst Eckert al is gemaakt met Alfred Hitchcock is een kwalificatie die volledig terecht is. Als een prijs zou bestaan voor het aantal plotwendingen in een verhaal dan zou Eckert die met grote voorsprong veroveren.
In De Fatale tweeling is niets wat het lijkt. Door corrupte dienders worden persoonlijk belangen zozeer boven het algemene belang verheven dat misdaden nauwelijks nog oplosbaar zijn.
In een meesterlijke stijl zet Eckert personages met bedenkelijke eigenschappen in zijn verhaal neer en laat de ene na de andere bedreiging volgen, die een snelle oplossing van merkwaardige moordpartijen voorkomen.. Rechercheurs met zieke geesten, die als wethandhavers zelf donkere kanten hebben, lopen door de bijzondere schrijfstijl van de auteur de kans favoriet te worden van de lezers. Een schrijver die in staat is zijn fans zo mee te slepen, weet te overtuigen en spreekt tot de verbeelding.
De fatale tweeling is een goede Duitse krimi, zoals de Nederlandse lezers die gewend zijn van hun oosterburen. De snel groeiende schare fans zal het zonder enige twijfel dan ook toejuichen wanneer er meer verhalen van Horst Eckert de weg naar die Niederlande zal vinden.