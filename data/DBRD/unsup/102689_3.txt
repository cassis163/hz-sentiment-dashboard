Van “Happy Life” word ik happy! Mascha Feoktistova is beautyblogster en ik volg al een tijdje haar blog beautygloss.nl waardoor ik dan ook enorm nieuwsgierig was naar dit boek. Omdat ze al jarenlang over beauty schreef op haar blog, wou ze het deze keer anders doen met het schrijven van korte ervaringen en tips uit haar eigen leven. Het boek is heel luchtig en leest vlot. Doordat het boek is opgedeeld in allerlei thema’s zoals carrière, liefde, happy zijn, vriendschap, enz. kan je het boek gewoon lekker per thema lezen en hoef je de chronologische volgorde van het boek niet te volgen. Wel denk ik dat dit boek vooral leuk is voor mensen die al bekend zijn met Mascha en haar blog omdat het vooral een kijk in haar eigen leven biedt. Tieners en jonge twintigers zullen er enkele tips kunnen uithalen omtrent school en uit huis gaan bijvoorbeeld, en al bij al is het gewoon tof om te lezen hoe Mascha die dingen aangepakt heeft. Ik vergeef haar dan ook met plezier de kleine schoonheidsfoutjes zoals verkeerde spaties en leestekens die in het boek te vinden zijn (misschien zijn deze bij een volgende druk al aangepast?). Voorts vind je in het boek ook enkele mooie foto’s. Een boek zonder echt veel diepgang, maar wel ontzettend leuk om te lezen. Een leuke aanvulling op haar beautyblog!