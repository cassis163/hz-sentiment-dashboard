"We hebben maar twee jaar samen gehad, Eva. Dat is niet lang genoeg. Maar het was twee jaar meer dan ik verdiende."

Tien maanden geleden trouwde Eva Bowe met de liefde van haar leven, Jackson. Nu is ze negenentwintig en weduwe. Tijdens een verjaardagsbezoekje aan haar moeder in Dorset, waarin ze hun drukke bestaan in Londen even wilden ontvluchten, sluipt Jackson er in alle vroegte tussenuit om te gaan vissen.

Wanneer Eva besluit een kijkje bij Jackson te gaan nemen en hem nergens kan ontdekken, wordt haar angst werkelijkheid en eindigt haar leven in een nachtmerrie. Er staat een sterke wind en stroming die dag, de zee is ijskoud. Er blijkt een visser van de rotsen te zijn geslagen. Met een reddingsboot wordt de woeste zee afgezocht, helaas zonder resultaat, de kustwacht is Jackson uit het oog verloren en met deze temperaturen is het onmogelijk om te overleven.

"Voor nu en altijd.
Altijd bleek heel kort te zijn."

Eva kan zich niet neerleggen bij het verlies van haar man en heeft er alles voor over om nog eenmaal met hem samen te zijn. Herinneringen, alledaagse dingen, grijpen haar naar de keel. Ze kan zich geen leven zonder haar Jackson voorstellen en gaat kapot van verdriet in hun lege flat. Haar hele toekomst weg nu de man met wie ze oud had willen worden uit haar leven is weggerukt.

"Je hebt altijd een keus."

Eva en Jackson hadden plannen om in de Herfst samen naar Tasmanië te gaan. Ze besluit om in haar eentje naar de roots van haar man af te reizen om te zien waar hij is opgegroeid en kennis te maken met zijn familie. De enige binding met Jackson die ze nog heeft, ze kan hem niet loslaten.

"Het lijkt wel of ze tussen twee getijden gevangen zit die haar elk een andere kant op trekken, terwijl ze niet weet welke richting ze op moet zwemmen."

Jackons vader en broer Saul houden haar op afstand en lijken niks van haar te willen weten. Haar sterke behoefte om een band met zijn verleden te krijgen zorgt ervoor dat ze niet opgeeft. Toch is daar het waarschuwende stemmetje van Jackson in haar achterhoofd. Haar hoofd tolt van alle verwarrende gedachten. Wie moet ze geloven? Wie kan ze vertrouwen?

"Toen hij dood was dacht ik… dat het niet erger kon worden. Dat dit het ergste was, het allerergste wat me kon overkomen. Het ergste is dat ik nu ook nog mijn verleden kwijt ben."

Langzaamaan ontwikkelt zich een kwetsbare vriendschap tussen Eva en Saul. Hij leert haar duiken, een worden met de onderwaterwereld, het geeft haar energie en een vredig gevoel.
Dan doet Eva een schokkende ontdekking, de wereld waarin ze geloofde blijkt van leugens aan elkaar te hangen, ze moet leren leven met de verschrikkelijke waarheid. Wie was haar man?

"Ze bedenkt zich hoeveel er in een ademhaling kan veranderen."

Deze maand verscheen de nieuwste roman Ademhalen van Lucky Clarke, ik mocht hem vooruit lezen voor de blogtournee van A.W. Bruna Uitgevers.

Haar debuutroman Nachtzwemmen werd enthousiast door haar lezers ontvangen, zelf heb ik hem niet gelezen, maar ben er wel nieuwsgierig naar.

Ademhalen heeft een prachtige cover die gezien zijn kleurenpracht direct in het oog springt en goed bij het verhaal en de onderwaterwereld die centraal staat in het boek past. De titel past goed bij het verhaal, wat er ook gebeurt, waar je ook bent ademhalen gaat vanzelf en gaat gewoon door. Toen ik gevraagd werd door A.W. Bruna Uitgevers of ik mee wilde doen aan de blogtournee en de omschrijving op de achterkant van het boek las om te kijken of het verhaal me aansprak, kreeg ik gelijk zin om het boek te gaan lezen.

Ademhalen bestaat uit 38 hoofdstukken geschreven vanuit meerdere perspectieven. We beleven het verhaal vanuit Eva en Saul. En dan zijn er ook nog stukken cursieve tekst waarmee bepaalde hoofdstukken afgesloten worden, deze brengen je steeds iets dichterbij de pijnlijke waarheid. Het verhaal start met een prikkelende proloog, waardoor je snel door wilt lezen.

Lucy Clark heeft een mooie, fijne en beschrijvende schrijfstijl. Ze omschrijft de prachtige omgeving van het mooie Tasmanië alsof je er zelf bij bent. Het begin van het verhaal kwam voor mij wat traag op gang, toen ik eenmaal over een bepaald punt heen was had ik de juiste vibe te pakken en werd ik vastgezogen in het verhaal en naar mate het einde vorderde werd het verhaal steeds spannender en ging ik steeds sneller lezen, het gevoel dat je steeds dichterbij de waarheid komt. Wie verteld de waarheid? En wat is de waarheid? Wat hebben Saul en Dirk te verbergen?

Ademhalen is een spannende mysterieuze roman. Het aangrijpende verhaal van Eva, die de hele wereld waarin ze geloofde in elkaar ziet storten. Een meeslepend verhaal over liefde, verlies, rouw en leugens.
Lucy Clarke heeft de karakters goed uitgewerkt, als lezer leef je je in en leeft mee met Eva. Het onrustige gevoel, de verwarring, het knagende gevoel, de twijfels, het sprankje hoop en het afschuwelijke verdriet van Eva zijn voelbaar.
Twee jaar geleden ontmoette verloskundige Eva tijdens een vlucht van Dubia naar Engeland haar Jackson, ze hadden direct een klik en werd tot over haar oren verliefd op een man die ze nauwelijks kende en sindsdien waren ze onafscheidelijk. Hoe goed kende ze Jackson?
Het ene moment is ze zielsgelukkig met de man van haar leven, het volgende moment is ze alles kwijt, blijft achter met de grote leegte en een intens verdriet en moet ze een enorm verlies verwerken. Weg toekomst, weg dromen.
Alsof de hel van het verlies nog niet genoeg was, raakt ze verstrikt in een web van leugens en moet ze zien te leven met de verschrikkelijke waarheid.

Ademhalen, een meeslepend verhaal over liefde, verlies, rouw en leugens, al is de leugen nog zo snel, de waarheid achterhaalt hem wel, aanrader!