Henry Quinn heeft ruim drie jaar vastgezeten. Hij overleefde het ruwe gevangenisbestaan dankzij zijn vriendschap met Evan Riggs. Als Henry wordt vrijgelaten belooft hij aan Riggs dat hij een brief afgeeft aan Evans dochter. Henry gaat op zoek, maar wat een simpele opdracht leek, blijkt heel lastig. Zo heeft Evan zijn dochter nooit ontmoet en weet hij, behalve een voornaam, niet hoe ze heet. Evans broer Carson zou hem verder moeten kunnen helpen, maar deze is allesbehalve behulpzaam. Sterker nog, hij wil Henry zo snel mogelijk weg hebben en wil niet dat hij de dochter vindt. Wanneer Henry toch zijn zoektocht voortzet, komen zaken aan de oppervlakte die hij beter had kunnen laten rusten. Maar Henry wil zijn belofte aan Evan per se nakomen.

Biografie
‘Broedertwist’ laat zich in eerste instantie het best omschrijven als een biografie van drie mensen: de broers Riggs (Carson en Evan) en Henry Quinn. Het levensverhaal van deze drie mensen wordt heel uitgebreid verteld in dit verhaal. Je komt tot in detail te weten wat er in hun levens gebeurde. En, omdat het zo minutieus is uitgewerkt, komen de karakters ook tot leven. Geen platte personages in een willekeurig boek, nee, ‘Broedertwist’ voelt alsof het verhaalt over mensen die je door en door kent.

Aangrijpend en spannend
Ellory schreef met ‘Broedertwist’ een aangrijpend familiedrama, waar de ellende niet alleen de leden van de familie raakt. Toevallige en ogenschijnlijk los van elkaar staande gebeurtenissen hebben grote gevolgen. Maar bovenal is ‘Broedertwist’ een erg spannend verhaal. Ieder hoofdstuk wisselen de zoektocht naar dochter Sara in het heden en de gebeurtenissen in het verleden elkaar af. Dit zorgt ervoor dat je tot op het eind in spanning zit over wat er nu precies gebeurd is en hoe dit zorgt dat de dingen in het heden zijn zoals ze zijn.

Prachtige schrijfstijl
De manier van schrijven van Ellory is uitzonderlijk te noemen. Hij schrijft literair, bijna poëtisch, het meest banale wordt prachtig verwoord. Neem nu de passage waarin Ellory beschrijft dat Evan Riggs zichzelf de vernieling in drinkt: “En Evan dronk. Hij dronk niet om een lijfelijke dorst te lessen, maar om een onzichtbaar innerlijk vuur te doven. Hoeveel hij ook dronk, het vuur laaide hoog op en de heftige stemmingswisselingen werden ondraaglijk.” Wanneer Evan een vrouw ontmoet waardoor hij zijn leven weer enigszins op de rails weet te krijgen, schrijft Ellory: ”De neergang van Evan Riggs eindigde niet met een klap. Een vrouw had hem in vrije val gebracht die bijna een half jaar duurde, maar toen had hij eindelijk het punt bereikt waarop hij wist dat hij orde op zaken moest stellen of zich te pletter moest laten vallen.”

Wijsheden
‘Broedertwist’ is naast een spannend en goed geschreven verhaal ook een aaneenschakeling van oneliners en wijsheden. Zoals “Verveling was slechts het onvermogen elk moment te beleven alsof het het enige moment was, ergernis en frustratie dienden alleen om het te vertragen.” en “Een rein geweten is niets meer dan een slecht geheugen.” Over zijn succes krijgt Evan te horen: “Het is niet zo ingewikkeld, jongen. Je leeft je leven, je schrijft wat liedjes en mensen herkennen hun eigen leven in de woorden en de muziek en ze denken dat je uit hetzelfde hout bent gesneden. Je vertelt hoe ze zich voelen zoals ze zelf niet kunnen verwoorden.”

Conclusie
‘Broedertwist’ van R.J. Ellory is buitengewoon mooi geschreven, spannend en aangrijpend. Het verhaal is door de goede opbouw, de sterk uitgewerkte karakters, maar vooral door de schrijfstijl van Ellory een waar genot om te lezen. Een echte aanrader.