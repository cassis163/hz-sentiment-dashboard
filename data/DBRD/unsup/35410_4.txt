De periode dat er wat smalend neergekeken werd naar thrillers van Nederlandse auteurs ligt gelukkig al ver achter ons. Iedere regelmatige lezer van het spannende boek en die dat ook alweer een aantal jaren doet, zal zich die tijd nog wel herinneren. Want een goede thriller kwam per definitie uit Amerika, Engeland of een van de Scandinavische landen maar toch zeker niet uit Nederland. Ingrid Oonincx, geboren en opgegroeid in Baarle Nassau en nu woonachtig in Tilburg is het levende bewijs dat die meningsvorm over de Nederlandse thriller een grote farce is.
Haar laatst verschenen boek ‘Medicijn’ dat enkele weken geleden tijdens een zeer gezellige en druk bezochte presentatie bij boekhandel Gianotten Mutsaers in Tilburg is gepresenteerd, mag als deugdelijk bewijs worden gezien.

David Mulder is eigenaar van het succesvolle bedrijf David Mulder Cosmetics. Even succesvol is Ella Vreeland die volgens haar baas Jurgen, uitblinkt in het uitdenken van succesvolle verkoopcampagnes. Haar capaciteiten dragen ook bij aan het succes bij David Mulder Cosmetics. Die beperken zich niet alleen tot het zakelijke aspect, Ella en David hebben al een aantal maanden een heftige en onstuimige relatie. Als David plotseling onder verdachte omstandigheden komt te overlijden, is het ook niet zo gek dat rechercheur Edgar van Dooren meer van Ella wil weten.
Toch vermoedt Ella dat er meer aan de hand is en ze probeert uit de beschikbare informatie meer te weten te komen over het leven dat haar geliefde de laatste maanden heeft geleid. Dat wordt niet door iedereen op prijs gesteld en voor het eerst wordt haar doen en laten door anderen in de gaten ghouden.

Met ‘Medicijn’ heeft Ingrid Oonincx het bewijs geleverd dat de Nederlandse auteurs een flinke progressie hebben gemaakt. Waren enkele jaren geleden de producten van Nederlandse thrillerschrijvers, veelal voor de vrouwelijke lezers bestemd, Oonincx maakt met die regel korte metten. Niets opwekken van vrouwelijke emoties en inspelen op moedergevoelens maar gewoon een stevig spannend verhaal op papier zetten waar mannen zowel als vrouwen in meegezogen worden.
En zoals de bladen ons laten weten, zowel mannen als vrouwen zijn erg met hun uiterlijk en leeftijd bezig en willen daar een heel end in gaan om dat te bereiken. De auteur speelt met dit onderwerp alsof ze geen vreemde is in dit wereldje. Met veel vertoon van kennis over de onethische onderzoeken naar levensverlenging en de strijd tegen het verouderingsproces, treedt ze een wereld binnen die druipt van het menselijk egoïsme, leugens en nooit bewezen beloften. Met overtuigende karakters waarvan heel goed duidelijk wordt gemaakt waarom ze de rollen spelen die aan hen zijn toebedeeld, is het eindresultaat een verhaal vol spanning, leed en vijandschap geworden.
En als zelfs voor de liefde en romantiek ook nog een kleine en bescheiden rol is vrijgemaakt, wordt het lezen van ‘Medicijn’ voor een heel breed publiek interessant. En luidt de eindconclusie dat Ingrid Oonincx niets achterblijft aan de kwaliteitsontwikkeling die bij de Nederlandse auteurs al een aantal jaren gaande is.
Een aanrader, ‘Medicijn’!

Eindoordeel: 4 sterren

Spanning: 4 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren