Een familie in het verzet begint met een kort gesprekje met de oma van Annette Oudejans, ze heeft een aantal dozen gevonden op zolder met zaken uit de 2e wereldoorlog. Maar oma wil er niet veel over kwijt.
Jaren later gaat Annette op zoek naar informatie over het gezin Klingen dat tijdens de oorlog 4 gezinsleden heeft verloren door verraad en bedrog.
Het boek is een constructie van het gezin Klingen voor en tijdens de oorlog, eerst over de zoon Jan die het klooster inging en die actief was met de radioverbinding met Londen. Hij werd verraden en gefusilleerd door de Duitsers. Daarna kwam de rest van het gezin ook in het verzet terecht. Gelukkig is er naast het noemen van feiten en gebeurtenissen met veel details ook ruimte voor de gevoelens en emoties die de gezinsleden en de mensen uit het dorp zouden hebben gehad.
Het verhaal kwam bij mij extra binnen omdat ik deze week een bezoekje bracht aan het bevrijdingsmuseum in Groesbeek en daar nog meer spullen en beeldmateriaal rond deze tijd tegenkwam.
In het boek zelf zijn vele documenten en foto’s opgenomen die het verhaal illustreren. Door de prettige schrijfstijl van Annette leest het echt als een informatieve roman.
Ik vond het een bijzonder boek om te lezen, ontroerend ook hoe de familie zich blijft verzetten tegen de bezetter en dan verraden wordt. Annette doet er alles aan om erachter te komen wie hun verraden is. Ze heeft hiervoor en voor dit boek veel research verricht en alles bijeen gebracht.
Diep onder de indruk denk ik “ Laten we nooit ophouden te gedenken” en dat zal ik na het lezen van dit verhaal nooit doen.