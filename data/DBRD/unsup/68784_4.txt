Titel: Preta
Auteur: Sterre Carron
Uitgeverij: Witsand Uitgevers
Publicatiedatum: mei 2018
Aantal blz: 328

Cover
Ik vind de cover een beetje donker. De titel en naam van de auteur staan weer in het voor mij herkenbare lettertype. Ik weet niet zo goed wat ik ervan moet vinden. Sterre Carron heeft mooiere covers gehad wat mij betreft.

Auteur
Sterre Carron is woonachtig in België waar zij tropische geneeskunde aan het Instituut voor Tropische Geneeskunde te Antwerpen studeerde. Zij werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit.

Voor het schrijven van haar debuutthriller Mara (2013) van de Rani Diaz thrillerreeks woonde zij twee autopsies bij. ‘Ik combineer de menselijke verzuchtingen en de menselijke tragiek in deze thriller. Mijn protagonisten hebben zowel hartstocht als wraakgevoelens in zich.’

Achterflap/samenvatting
Een thriller voor wie van nagelbijtend spannend houdt!
Wanneer de zeventienjarige Sammy na een avondje stappen niet thuiskomt, bellen haar ouders ongerust de politie. De volgende dag wordt Sammy dood teruggevonden in een maisveld. Ze is vermoord. Al snel komt haar adoptiebroer Tristan in beeld. Was hij op de hoogte van Sammy's geheim?
Ondertussen maakt de stad zich op voor de gemeenteraadsverkiezingen. De nieuwe partij Recht Voor de Raap lijkt hard op een klinkende overwinning af te stevenen. Zijn de dagen van de meerderheidspartijen geteld?
Aan hoofdinspecteur Rani Diaz de taak om de moordzaak op te lossen. Tot
overmaat van ramp is er iets vreemds aan de hand met haar collega
Bert Simons. De spanning in het team loopt hoog op. Lukt het Rani om alles in goede banen te leiden?

Mijn mening
Sterre Carron staat erom bekend dat haar boeken een vleugje gruwel meekrijgen, waardoor je vaak op het puntje van je stoel zit, als je aan het lezen bent. Ik heb een zwak voor Sterre en haar boeken, ik ben er altijd als de kippen bij. Omdat haar boeken altijd garant staan voor een paar spannende uurtjes leesplezier.

Bij Preta echter, lijkt het alsof Carron iets anders uitprobeert en ik weet niet zo goed of dit in mijn straatje past. In het eerste deel worden een aantal verhaallijnen gelanceerd waardoor je in korte tijd geconfronteerd wordt met veel namen en situaties. Op dat moment is het lastig om te onthouden wie bij welke situatie hoort. Naarmate het boek vordert, vallen er uiteraard steeds meer puzzelstukjes op zijn plaats. Rani en haar team krijgen te maken met meerdere onderzoeken. En dan zijn er ook nog de collega’s die anders zijn dan normaal. Rani heeft er een flinke kluif aan. De verhaallijnen worden netjes opgebouwd en komen in een mooie ontknoping samen. Al heb ik wel het gevoel dat het einde licht afgeraffeld wordt, de ontknoping is er ineens.

Hoewel ik de verhaallijn niet geheel origineel vond (ik had de boodschap redelijk vroeg door), heb ik wel weer plezier gehad aan dit boek. De schrijftaal is heel fijn, Carron schrijft in korte hoofdstukken en ik vind het geweldig dat het Vlaams veelvuldig om de hoek komt kijken.

Aangezien we al bij het 10e boek in de serie zijn beland, kennen we Rani en haar collega’s en familie inmiddels best wel goed. Ik miste in Preta wat meer diepgang, emoties, de brok in mijn keel. Maar Sterre heeft beloofd dat dit in deel 11 helemaal goed komt.

Spanning: 3,5
Plot: 3,5
Leesplezier: 4,5
Schrijfstijl: 4,5
Originaliteit: 3,5
Psychologie: 3,5

Ik geef Preta een krappe 4 sterren.

Leontine