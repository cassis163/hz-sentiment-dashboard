'Zonder gezicht' of 'Offer utan ansikte': is het toeval dat het eerste boek uit de Wallander-reeks 'Moordenaar zonder gezicht' of 'Mördare utan ansikte' heet? De Wallander-referenties in ogenschouw nemend die in dit boek nog gemaakt worden - in een kamer van één van de personages staan boeken van Wallander, en nog ergens in het boek wordt de naam zeker genoemd - en de achtergrond van deze auteur, scenarist van de Wallander-reeks van oorsprong en ook uit de provincie Skåne afkomstig, lijkt me dat niet. Het boek ademt een eerbetoon uit aan deze inspecteur Wallander en zijn schepper, de schrijver Henning Mankell.

Stefan Ahnhem heeft ook veel moeite gedaan om van zijn debuut een spannende thriller van te maken wat ik zeker apprecieer. Naar het einde toe is het verhaal een echte 'pageturner' zoals men placht te zeggen.Toch zijn er hier en daar wat schoonheidsfoutjes in geslopen.

Het verhaal: Fabian Risk, politierechercheur, verhuist van zijn vorige job bij de politie in Stockholm, met zijn gezin naar het plaatsje Tågaborg , waarvan hij oorspronkelijk vandaan komt en vlakbij de stad Helsingborg van waar je met de ferry overgezet kan worden naar Denemarken. Zijn huwelijk staat namelijk op wat losse schroeven en ook enkele politieonderzoeken in zijn verleden zijn niet zo positief afgelopen.

Nauwelijks verhuisd naar hun nieuwe huis, wordt Fabian onmiddellijk gecontacteerd door zijn nieuwe chef Astrid Tuvesson, die hem direct een moordzaak aan de hand doet, en wel één waar hij met zijn jeugd wordt geconfronteerd.
Het eerste slachtoffer dat wordt gevonden is namelijk Jörgen Pållson, een vroegere klasgenoot van hem. Hij kan uit de eerste hand zijn nieuwe team vertellen dat deze man samen met een andere klasgenoot van hem Claes Mällvik hardhandig pestten op de school. Is het dan toevallig dat hij en die andere vlak na elkaar de dood vinden? En de dodelijke rondgang van de moordenaar blijft jammer genoeg niet bij deze twee ex-klasgenoten. Waaruit echter ook duidelijk wordt dat de zaak niet zo simpel is als het lijkt, zeker niet om de moordenaar te vinden vooraleer hij nog heel wat meer slachtoffers maakt.

Als je een halve dag na het uitlezen van het boek, al niet meer weet hoeveel slachtoffers er zijn gevallen, en hoeveel personages er in voor komen, wilt dat meestal zeggen dat een aantal personages geen echte indruk op je hebben gemaakt of dat ze met te veel waren. Het verhaal is sterk, en wordt goed aangezet. Een kniesoor zou kunnen zeggen dat het verhaal in de eerste 100 pagina's niet echt op gang komt, maar de introductie van een nieuwe detectivereeks is niet gemakkelijk en Risk is een aansprekend personage en zowel zijn gezin als zijn nieuwe team worden boeiend naar voor gebracht. De verschillende karakters zijn in ieder geval veelbelovend voor de vervolgboeken - die er nu al zijn overigens. Het maakt je benieuwd naar hoe de ontwikkelingen met zijn vrouw, zijn tienerzoon en zijn collega's verder zullen verlopen.

De verhaallijn en de dialogen in dit boek zijn duidelijk van de hand van een scenarist die heel veel informatie meegeeft zodat de lezer dit volledig kan invullen. Hoewel de plot origineel en spannend is, komt er teveel samen aan het einde van het boek waar het te chaotisch wordt, en alles heel snel afgerafeld moet worden. Je adem wordt regelmatig benomen door Risk die zijn naam niet gestolen heeft, en op het randje werkt van het toelaatbare voor zijn chef (hoewel zij stiekem hier blij voor is), maar daardoor de zaak en het onderzoek wel in een versnelling hoger brengt.

Net de doorgedreven spanning aan het einde maakt dat je dit boek snel wil uitlezen, maar dat het ook weer vrij snel bezonken is. Een beetje meer tijd nemen voor de uitwerking van het verhaal en de personages, waar zijn grote voorbeeld zo sterk in was, en zijn volgende boeken zijn echter iets om naar uit te kijken!