Een onderhoudend verhaal maar een thriller is het zeker niet, daarvoor mankeert het aan suspens en is het weer te episch verteld. Men zou zeggen: een goed gedocumenteerde historische roman over de macht van de clerus aan het eind van de Middeleeuwen, vlak voor de Renaissance. Aan sfeertekening ontbreekt het niet; Vandenberg weet de lezer te overtuigen met doorwrochte beelden van Kerk & Kroeg rondom 1410, zowel in Zuid-Duitsland als Italië, waarin een optocht van bochelaars, pestlijders, boetpredikers, kermisvolk, kerkdienaren, schuinsmarcheerders, waarzeggers alchemisten en sinister gepeupel door de bladzijden trekt.
En tot mijn vreugde kwamen er een keer eens géén ridders voor in een middeleeuwse vertelling. Dat siert Vandenberg want afgezien van Umberto Eco, moet zowat elke romanschrijver die dit tijdperk behandelt, zonodig clichématig regimenten harnassen met vaandels per paard laten opdraven om het wereldse gezag onder de aandacht te brengen. Vandenberg is een van die Europeanen die onze eigen Europese Middeleeuwen beschrijft op een manier zoals Amerikanen dat wegens hun culturele achtergrond helaas, hoe goed bedoeld ook, nog niet kunnen.

De hoofdpersoon Afra, een bevallige vrouwe van nederige komaf ontsnapt aan een heksenproces, komt overtuigend over, als door een vrouw zelf beschreven, mooie prestatie voor een man als schrijver. Ook is er sprake van originele karakterontwikkeling naarmate ze ouder wordt en meer meemaakt. De karakters van haar tegenspelers, vooral die van Ulrich de kathedralenbouwer stellen teleur, hier had wel wat meer diepgang in gemogen.
Het plot is te mager om in te blijven geloven, de lezer wordt te weinig beloond in de verwachtingen die het al lezende in het boek heeft gekoesterd en opgebouwd. Prettig leesbaar, dat wel, bijna spannend, maar ook weer net niet en dat komt door de losse rafels aan het eind die te nonchalant en te wouldbe aan elkaar zijn geknoopt. (zoals bv. het weerzien met haar verloren zoon) Maar toch: voor wie in het dagelijks leven in de Middeleeuwen is geïnteresseerd, is het leesbare leerzame kost dat blijft boeien en vraagt om meer.