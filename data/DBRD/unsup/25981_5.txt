Na de zomervakantie gaat Emma terug naar Precursor om het eerste schooljaar te beginnen. Haar papa Simon komt haar thuis ophalen. Ook Jona gaat mee, samen met zijn mama. Door onverwachte gebeurtenissen moeten ze vroeger dan gepland terugkeren naar het dorp, zodat ze op tijd zijn voor de cirkelceremonie. De voorlopers zijn in gevaar. Hoe komt dit? Wie is er allemaal ziek/besmet? Samen met haar vrienden gaat Emma op onderzoek uit. Sommige vriendschappen blijven en worden sterker, anderen zwakker. De vriendschap met Nolan, het paard, blijft heel sterk en ze heeft hem heel erg nodig. Ze moet een groot probleem oplossen…

Ik heb “De kracht van velen” met plezier uitgelezen en nog vlugger dan het eerste deel. Het boek begint rustig, maar er zit meteen spanning in het boek en het blijft hangen, het verhaal groeit verder. De personages leer je beter kennen, je leert nieuwe mensen kennen en van sommige moet je ook afscheid nemen. We leren in het tweede deel ook meer over de omgeving. Superbenieuwd naar deel 3!