Heerestraat en Rozenlaan is een heerlijk gelaagd boek over hoe de zestienjarige Nina worstelt met haar nieuwe leven in twee huizen en met ouders die allebei op hun eigen manier het leven nieuw vormgeven. Toegegeven: voordat ik het boek las had ik het gevoel dat ik het een beetje een te simpel onderwerp zou vinden voor een heel boek. Meestal is scheiding bijzaak in een verhaal en hier is het het dragende thema. Dat pakt goed uit, omdat het luchtig, met humor is geschreven en het toch alle problemen rondom scheiding behandelt. Het omgaan met depressieve of juist hele blije ouders, het loyaliteitsconflict, het wennen aan stiefbroers en zussen, het gevoel op de tweede plek te komen en te opereren in een soort overlevingsmodes. Chapeau voor Carlie van Tongeren die hiermee een groep lezers aanspreekt die zich zeker in Nina zal herkennen.