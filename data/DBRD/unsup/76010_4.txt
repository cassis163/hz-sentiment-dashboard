In ‘Drakenbloed’ maken we kennis met de wat eigenzinnige Tessa, die als archeologe werkzaam is bij de piramiden van Gizeh. In een graftombe stuit ze op vreemde hiërogliefen die haar confronteren met een draak. Deze confrontatie is het begin van een aantal gebeurtenissen waar Tessa geen invloed op heeft. Ze komt zelfs terecht in een andere wereld vol magie. De mensen daar willen van alles van haar en het enige wat zij wil is terug naar haar eigen leven. Hiervoor moet ze echter wel een grote strijd leveren.

Hoewel je vaak bij fantasy verhalen moet wennen aan de werelden en de figuren die daar leven had ik daar bij dit verhaal geen problemen mee. Pepper Kay weet de werelden zo uit te leggen dat ze vanzelfsprekend lijken. De overgang die Tessa maakt tussen haar wereld en de wereld waarin ze terecht komt is mooi verzonnen en verteld. De beeldende vertelwijze van de schrijfster en het heerlijke eigenzinnige karakter van Tessa maken dit verhaal origineel en prettig om te lezen. Nu eens geen hoofdrolspeelster die alles voor zoete koek slikt maar iemand die er een eigen mening op na houdt en er een eigen draai aangeeft. Ik heb het boek met plezier en in één ruk uitgelezen. Het einde is een mooie afsluiting van het geheel maar laat wel met een klein kiertje de deur open voor een vervolg. En die is er nu dus onder de titel “Drakenspoor“. Na het lezen van beide delen kan ik zeggen dat ze beide goed los te lezen zijn en je blijft na het lezen van deel een ook niet met vragen zitten omdat het goed is afgesloten. Maar het smaakt wel naar meer en dat wordt met “Drakenspoor“mooi opgelost!

lees mijn hele recensie op https://conniesboekkies.wordpress.com/2017/08/07/drakenbloed-pepper-kay/