Weg van jou is het debuut van de Vlaamse schrijfster N.I. Monteny. Het boek behandelt het liefdesleven van de familie Van Antwerpen.

Helena is een alleenstaande moeder met een volwassen zoon. Als zij op haar nichtjes past ontmoet zij Klaus, die aanbiedt haar te helpen met een actie om het jeugdhuis open te houden. Helena en Klaus krijgen een relatie, maar voor hoe lang? Haar schoonzus Anouk heeft tijdens een cursus kennisgemaakt met een aantrekkelijke man en als zij hem bij een bruiloft opnieuw ontmoet, valt zij voor hem. Helenaâ€™s zoon woont net samen en dit loopt niet zo goed, waardoor hij weer erg vaak bij haar thuis is. Intussen is haar vader Bob aan het daten via internet in de hoop weer een leuke partner te vinden na het overlijden van zijn vrouw.

Het boek is vlot geschreven en leest prettig. Het is wel romantisch, maar niet al te zoet. De afwisseling tussen de verschillende personen is fijn en blijft, door de familieband, toch duidelijk. Normaal gesproken lees ik dit genre zelden, maar ik heb van dit boek genoten tijdens een zomers en zonnig weekend in de tuin.