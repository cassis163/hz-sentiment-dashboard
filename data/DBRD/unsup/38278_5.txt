David Baldacci: Onschuldig
Baldacci doet het weer, met Onschuldig heeft hij een 5 sterrenboek gecreeërd. Wat een spanning en hij schrijft zo gemakkelijk dat menig schrijver daar jaloers op zou kunnen zijn. Ik heb genoten van het boek Onschuldig, ik vergat tijd en alles om mij heen. Het leek alsof er een film werd afgespeeld en ik erbij was als toeschouwer. Het boek is razend spannend.
Onschuldig gaat over Will Robie. Hij is een huurmoordenaar in dienst van de VS en vermoordt mensen in opdracht. In het begin van het boek wordt hij 40 jaar en doet dat werk dan 12 jaar. Hij is een einzelgänger, opereert in zijn eentje en doet dat ook het liefst. Hij bereidt elke moord tot in de puntjes voor en hij heeft altijd een extra vluchtplan dat alleen hij weet. Hij heeft dit geleerd van zijn voorganger Shane Connors. In het appartementengebouw waar hij woont en zijn normale leven leeft, ontmoet hij Anne Lambert, met wie hij voorzichtig een relatie begint.
Dan tijdens een opdracht gaat het mis, in Washington moet hij een vrouw vermoorden, en dat kan hij niet, temeer omdat zij moeder is van 2 kinderen, en 1 kindje ligt naast haar in bed. Robie moet vluchten en tijdens zijn vlucht komt hij Julie van 14 tegen, die op de vlucht is, omdat haar ouders zijn vermoord. Samen met Nikky Vance van de FBI gaat hij op zoek naar de moordenaars van Julies ouders. En dan ontrafelen zich allerlei verwikkelingen, die naadloos op elkaar aansluiten.
Baldacci heeft kennis van zaken, hij weet waar hij over schrijft en alles klopt. Zijn schrijfstijl is gemakkelijk, korte zinnen en heel erg leesbaar. Ik heb genoten van het boek, en eigenlijk wil ik als een boek zo goed is langzamer lezen om langer te genieten, maar dat lukte niet. Ik wilde weten hoe het afliep. Ik ben een fan van de boeken van David Baldacci, heb ze bijna allemaal gelezen maar niet allemaal in de boekenkast staan en dat wil ik nu absoluut.
Onschuldig krijgt van mij 5 sterren!