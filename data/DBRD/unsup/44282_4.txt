Maandenlang hebben McKenna en Courtney voorbereidingen getroffen om het grootste avontuur van hun leven aan te gaan: het lopen van de Appalachian Trail. Als Courtney vlak voor de geplande startdatum afhaakt is McKenna vastberaden om toch te gaan. Alleen. Om als zeventienjarig meisje te starten en 3000 kilometer later als achttienjarige vrouw terug te keren is echter niet het grootste avontuur dat McKenna met deze tocht aangaat. Zonder dat haar ouders het weten doorkruist ze maandenlang weer en wind in haar eentje, totdat ze de ondoorgrondelijke Sam tegenkomt. Naarmate hun vriendschap en vertrouwen groeit volgt ze hem steeds verder in onvoorspelbare avonturen die hen uiteindelijk in groot gevaar brengen. Lukt het McKenna om hen beiden weer op het goede pad te krijgen en wat betekent dit voor hun band?  

Ondanks het gebrek aan zinderende spanning in het merendeel van het boek, weet Marina Gessner toch een enorme drang om door te lezen aan te wakkeren. Ze weet ongekende waardering op te brengen voor de hoofdpersoon, waardoor De Afstand Tussen Jou en Mij onverwacht onmogelijk wordt om weg te leggen. Ook al zit er op een gegeven moment een duidelijke routine en gewoonte in de drieduizend kilometer lange wandeltocht, toch blijft iedere volgende dag van haar avontuur nieuwe nieuwsgierigheid oproepen naar hoe het haar zal afgaan. Wat het boek overtuigend maakt is dat het verhaal van McKenna op zichzelf al overtuigend genoeg is voor een bewonderingswaardig verhaal. Gessner weet deze goede basis echter op verschillende momenten steeds weer te overtreffen door verrassende elementen toe te voegen. Een speciale twist is de tweede hoofdpersoon die er halverwege het verhaal bij komt. Zijn bijzondere verhaal en karakter vormen een echte toevoeging aan het verhaal. Waar de twee hoofdpersonen samenkomen ontstaat er een verbluffend avontuur in overtreffende trap die je op het eind tot tranen toe zal roeren.  

Het is Gessner in haar derde young adult-boek erg goed gelukt om McKenna vanaf het begin van het boek tot aan de laatste bladzijde echt te laten evalueren van een onwetend meisje in een dappere vrouw. Waar ze eerst alles volgens het boekje doet, maar ook jeugdig roekeloze beslissingen neemt, weet ze deze later beter te doseren en keuzes te maken die passen bij een verantwoordelijke jonge vrouw met nog een heel leven voor zich. Wat mooi is om mee te mogen maken is dat McKenna door het lopen van de tocht leert dat ze alles aankan zolang ze het maar echt graag wil. Door deze vastberadenheid en avontuurlijke visie op het leven wil je na het lezen van dit boek nog maar één ding: je rugzak inpakken, afstand doen van alle technologie en het leven te voet tegemoet gaan.