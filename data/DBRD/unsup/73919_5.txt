Wauw!!!! Ik ben benieuwd of ik dit jaar nog een beter boek ga lezen dan De onsterfelijken van Chloe Benjamin.

Achterflap

De onsterfelijken is een groot succes in de VS en kwam op 7 binnen in de New York Times-bestsellerlijst

New York, 1969. De broers en zussen Gold – vier adolescenten op de rand van volwassenheid – krijgen van een helderziende hun sterfdatum te horen.


De voorspelling heeft grote gevolgen voor de vijftig jaar die volgen, ieder van hen probeert op eigen wijze het lot te bezweren. Oogappel Simon vlucht naar de westkust, op zoek naar de liefde in het San Francisco van de jaren tachtig. De dromerige Klara wordt illusionist in Las Vegas, geobsedeerd door de grens tussen werkelijkheid en fantasie. Oudste zoon Daniel zoekt naar zekerheid als legerarts in de jaren na 9/11, hopend het lot te kunnen bezweren. En Varya, de intelligente van het stel, werpt zich op de wetenschap en probeert de grenzen van onsterfelijkheid te breken.

De onsterfelijken is een magistrale ode aan de onontkoombare kracht van verhalen, van geloof en van familiebanden.

De pers over De onsterfelijken:

‘De onsterfelijken is een grenzeloos ontroerende roman over sterfelijkheid, rouw en passie. Benjamin brengt kleurrijke personages tot leven die compassie oproepen – een zeldzaam talent dat je ademloos achterlaat.’ The Guardian


‘Benjamins schrijftalent is betoverend.’ The Washington Post


‘Chloe Benjamin is een talent om in de gaten te houden. De onsterfelijken verweeft filosofie en waarzeggerij duizelingwekkend en met groot succes. De lezer wordt verleid met onverwachte wendingen en stijlvol, helder proza. Dit ambitieuze, onorthodoxe verhaal kan je – onbedoeld – ook veranderen.’ The Economist

Oordeel

Benjamin schrijft werkelijk een prachtig boek. Wat zou je doen als je wist hoe lang je nog te leven hebt? Simon, Klara, Daniel en Varya krijgen "hun" datum te horen en het heeft meer impact op hun leven dan ze van te voren zullen vermoeden. Welke keuzes maak je? Hoe ga je ermee om? Voor ieder van hen betekent het iets anders, maar impact heeft het zeker.

De schrijfstijl is erg prettig. Je vliegt werkelijk door het boek. Het boek is opgedeeld in 4 delen waarin je de levens van de 4 broers en zussen volgt. Eerst volg je de een tot aan zijn datum en vervolgens ga je naar een ander tot aan zijn datum en zo verder. Je ziet de impact van het weten van je datum en je ziet ook de impact op de andere broers en zussen. Het zet je aan het denken over je eigen leven. Zou je het anders leven als je wist hoe lang je nog had?

Omslag

Op de omslag zie je een boom met allerlei blaadjes van verschillende vorm en kleur. Ik vind de omslag werkelijk prachtig en had al voordat ik wist waar het over ging de neiging om dit boek meteen te gaan lezen. Het heeft iets mysterieus, vind ik zelf.

Sterrenregen

De onsterfelijken krijgt van mij 5 sterren. Dit is een echte mustread! Prachtig boek!