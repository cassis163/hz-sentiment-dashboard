In dit boek worden twee grotere en één kleinere verhaallijn heel mooi gecombineerd. Het verhaal is daardoor erg in evenwicht. Het verhaal in het heden heeft een haast duizelingwekkende snelheid. Het perspectief wisselt vaak snel en vóór iedere perspectiefwisseling is er steeds een mooie cliffhanger. Soms groot, soms klein, maar altijd spannend. Tegelijkertijd is er wel diepgang.

De verhaallijn uit het verleden wordt juist wat langzamer verteld. Er wordt erg diep ingegaan op wat er is gebeurd en wat de personages voelen en denken. Dit is een mooie afwisseling op de andere, superspannende verhaallijn. Er is ook nog een derde verhaallijn die uit korte,mysterieuze, schuingedrukte stukjes bestaat.

Pas in de laatste hoofdstukken kom je er als lezer achter wat er nu echt aan de hand is. Dan blijkt ook dat de schrijfster er nogal goed in is om je op het verkeerde been te zetten. De meeste dingen waren toch wel anders dan ik had verwacht. Ook sloeg mijn mening over bepaalde personages door het sterke einde helemaal om. Bepaald gedrag kan blijkbaar een hele goede reden hebben.

Ik vind dit een mooi debuut. Het verhaal is spannend en bevat een aantal erg verrassende en originele wendingen. De personages zijn erg interessant en hun verleden, hun gevoelens en gedachten en de redenen achter hun handelen worden goed uitgelicht. Subtiel wordt er ook het een en ander verteld over het verleden van Servië en over de hedendaagse criminaliteit in Servië en Nederland. Dit zorgt voor een uiterst boeiend geheel, dat fijn is om te lezen.