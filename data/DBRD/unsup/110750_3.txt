Dat woorden pijn kunnen doen weet je waarschijnlijk al. Maar in Storm, letters van vuur brengen ze zelfs het leven van hoofdpersoon Storm in gevaar.    

Het boek speelt vijfhonderd jaar geleden, toen Maarten Luther, een Duitse monnik, in brieven aan alle mensen die geloofden vertelde wat hij fout vond aan de (Rooms Katholieke) kerk. Bovendien was de boekdrukkunst net uitgevonden, waardoor veel mensen lazen en hoorden wat Luther had geschreven. Luther kreeg veel volgers, ‘ketters’ heetten die, net alle mensen in die tijd die het niet eens waren met de kerk.  

Storm is in de leer bij zijn vader, een drukker in Antwerpen. Die is een van de volgelingen van Luther, net als een groepje mensen dat stiekem samenkomt in de Onze-Lieve-Vrouwen-kerk. In Antwerpen is een nieuwe fanatieke inquisiteur aan de slag, een soort kerkpolitie, die jaagt op ketters. Als keizer Karel V op bezoek zal komen in Antwerpen wil de inquisiteur dat er niet een ketter meer is. Hij vergroot de zoektocht naar de ketters en zo wordt de vader van Storm opgepakt. Storm zelf ziet dat en weet te ontkomen met de laatste zeer geheime drukopdracht waar zijn vader mee bezig was. Maar waar moet hij heen? Op zijn zoektocht naar een veilige plek komt hij Marieke tegen, die de weg weet in alle uithoeken van Antwerpen. Zo kan hij zich verstoppen. Hij hoopt dat hij de opdracht kan ruilen tegen zijn vader, anders belandt hij net als andere ketters op de brandstapel. Maar wie kan hij vertrouwen? De man die zijn vader de ideeën van Luther heeft verteld toch zeker wel? Of niet? Voor Storm is alles onzeker en als jongen van twaalf kan hij toch zeker niet in zijn eentje zijn vader vrij krijgen? Of wel?  

In Storm, letters van vuur loop je met Storm door het Antwerpen van begin van de 16de eeuw. Je ziet hoe moeilijk het was om genoeg te eten te hebben. Je voelt hoe gevaarlijk het was om alleen in het donker door een grote stad te dwalen, maar je leest ook hoe kinderen soms moesten overleven zonder hun vader en moeder zoals Marieke. Het verhaal staat bol van spanning, onder andere door de godsdienststrijd en veranderingen die zichtbaar werden in de samenleving. Maar af en toe kriebelt het karakter van Storm, zo braaf en volgzaam. Hij denkt veel en wil het heel goed doen in de ogen van God, maar ook voor zijn vader. De stijl is bovendien af en toe vertellend, in plaats van dat je het verhaal meemaakt vanuit de ogen van Storm. Als lezer hoef je niet alles te weten van een vriend die Storm tegen komt, om te begrijpen dat Storm hem mist en dat ze een bijzondere band hebben. Los daarvan boeit het boek zeker en als je van ‘boekdrukkunst’ ‘internet’ maakt en van ‘Europa’ ‘wereld’ dan zie je ook veel overeenkomsten met onze tijd en begrijp je dat geschiedenis niet alleen over vijfhonderd jaar geleden gaat, maar ook over nu. Ook nu gaat het verspreiden van woorden opeens veel sneller dan vroeger, en het brengt onzekerheid en gevaar met zich mee.  

Karen van Holst Pellekaan (Den Helder, 1955) is bekend als actrice, bijvoorbeeld van televisieseries als Loenatik en Medisch Centrum West in de jaren ’90 van de vorige eeuw, en als scenarioschrijver, onder andere ook van Loenatik en de film ‘Achtste groepers huilen niet’. Daarnaast heeft ze een aantal kinderboeken geschreven (zoals S.O.S. Dierenredders, Oma Binkie en Kidnep).  

Storm, letters van vuur is het boek bij de film ‘Storm’ die in januari 2017 verschijnt en is geschikt voor kinderen van negen jaar en ouder.