Net zoals bij een busreis heb je een opstappunt. In dit geval vertelt de auteur je over de tijdmachine waar je op het punt staat in te stappen. Waarin je meegevoerd zult worden over de hele wereld en kunt lezen over de culturen die achter de kunst schuil gaan.

Een wereldreis door de kunst prikkelt de nieuwsgierigheid. Het is heel informatief zonder drammerig te zijn en mede hierdoor worden jonge lezers verleid om mee op reis te gaan. De reis is goed gedocumenteerd door middel van een wereldkaart waarop je de bestemming terug kunt vinden en de kleurrijke illustraties en foto’s zijn voorzien van een korte uitleg zodat je weet waar je naar kijkt.

Het boek wordt onderverdeeld in de hoofdstukken:
prehistorie & oudheid, middeleeuwen & vroegmoderne tijd en moderne tijd & heden.
In prehistorie & oudheid reis je mee van het jaar 35000 v. Chr in Australië naar Hedeby in Denemarken in het jaar 900.
Middeleeuwen & vroegmoderne tijd behandelt de periode van 1100 in Cahokia, Amerika tot het jaar 1700 in Isfahan, Iran.
Moderne tijd & heden geeft je een kijkje in het Edo, Japan van 1800 en gunt ons een blik in de toekomst in Rio de Janeiro in 2020.

Het is een heerlijk boek om in te lezen en om door te bladeren. Je kunt hier ook goede onderwerpen in vinden voor een spreekbeurt, of als vader of moeder aan de jongere kinderen in het gezin vertellen over de kunst die hier besproken wordt.
Achter in het boek is nog een woordenlijst afgedrukt; deze is uitermate geschikt voor degenen die niet zeker weten wat de betekenis is van de woorden die vermeld staan.

De auteur nodigt de lezer achter in het boek uit om zijn/haar reis te vervolgen op zijn of haar eigen manier en geeft enkele tips om er zoveel mogelijk plezier uit te kunnen halen.
Ik heb Een wereldreis door de kunst graag gelezen en kan het zeker aanbevelen voor nieuwsgierige reislustigen vanaf 12 jaar.