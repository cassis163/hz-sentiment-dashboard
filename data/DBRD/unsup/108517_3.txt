Nadat de 17-jarige wiskundig genie Peter Blankman bijkomt van een paniekaanval is niets meer hetzelfde: zijn moeder is neergestoken en ligt in coma en zijn tweelingzus Anabel blijkt spoorloos verdwenen. Pete wordt opgenomen in een geheim genootschap dat meer van hem en zijn familie lijkt te weten dan hijzelf. Een verhaal vol geweld, spionage, geheimen en logica.

De toon van het verhaal vond ik goed passen bij de boodschap die het boek meedroeg, mede door de prettige schrijfstijl van Tom Pollock. Bij de passages waarin het verhaal een wat droevigere toon had vond ik het goed dat de humor niet altijd aanwezig was en wanneer er dan humor tevoorschijn kwam vormde dat een goede overgang tussen de droevigere stukken en de leuke/spannende stukken. Leuk hoe er in een boek met toch best wel een zwaar onderwerp zo goed onderscheid kan worden gemaakt tussen humor en serieus zijn en in sommige delen van het verhaal zelfs een mengeling van beide is terug te vinden.

Het verhaal springt best wel van de hak op de tak en het is zeker een verhaal waar je je hoofd bij moet houden. Vaak moest ik toch nog wel nadenken of het in het heden of in het verleden plaatsvond en daar moest ik best wel even inkomen. Ondanks de vele tijdswisselingen vond ik het fijn dat bijna tot het einde van het boek de betekenis van Wit Konijn en Rode Wolf geheim werd gehouden, dit stimuleert je om verder te lezen. Wel had ik misschien liever gehad dat het gewoon een chronologisch verhaal zou zijn met af en toe een verwijzing naar het verleden.

Het centrale thema is vooral angst en hoe je ermee om moet gaan. De schrijver laat in dit boek wel naar voren komen dat je angstig kan zijn, maar dat je vooral moet proberen het te overwinnen. Andere thema's die naar voren komen zijn manipulatie, spionage, psychologie en toch ook wel een klein beetje pesten. Als ik het zo op een rijtje zet is het een mooie combinatie van thema's die goed verwerkt zijn in het verhaal.

Een psychologische 'mindf*ck' over het ontdekken van de waarheid, het ontrafelen van geheimen en het beheersen van je eigen angsten! Ik geef deze mindf*ck drie sterren!