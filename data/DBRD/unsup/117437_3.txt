In eerste instantie lijkt dit een rechttoe rechtaan politieroman: er worden moorden gepleegd en de (vrouwelijke) rechercheur, Lindsay Boxer, zet alles op alles om de moordenaar te vinden. In dit geval gaat het om de moord op een net getrouwd bruidspaar. Na het bruidsfeest wordt het paar in hun suite vermoord. Wanneer een paar dagen later opnieuw een pasgetrouwd paar wordt vermoord, wordt het voor Lindsay duidelijk dat het niet om willekeurige moorden gaat, maar dat er een 'plan' achter zit. Wat heeft de moordenaar tegen bruidsparen? Naast het onderzoek wordt zij geconfronteerd met een probleem van geheel andere orde: zij blijkt een levensbedreigende ziekte te hebben. Ondanks de roetsjbaan aan emoties en de lichamelijke klachten die dit met zich meebrengt, bijt zij zich zolang het kan vast in de moordzaken.
In haar speurtocht wordt zij bijgestaan door een nieuwe partner, Chris Raleigh. Maar buiten de politiemacht zoekt zij ook steun (zowel professioneel als persoonlijk) bij een paar vriendinnen, die ieder op hun eigen terrein hun mannetje staan: een journaliste, een patholoog-anatoom en een openbaar aanklager.
Wanneer uiteindelijk de moordenaar is gevonden, is voor Lindsay de kous af en kan zij zich richten op haar eigen priv√©-sores: haar verhouding met Raleigh en haar ziekte. Dan ontsnapt de moordenaar en ontspint de rechttoe rechtaan politieroman zich tot een heuse thriller.
James Patterson schotelt je een in eerste instantie lugubere maar simpele moordzaak voor en ziet kans met een hele verrassende twist de lezer volledig op het verkeerde been te zetten. Ik geef toch 'maar' 3 sterren omdat het allemaal op een simpele manier is neergeschreven: korte hoofdstukken en een hele vlotte schrijfstijl. Door de interessante personages en de twist aan het eind wordt maar net de hap-slik-stijl ontstegen.