De bende van Teiresias is een geheim genootschap dat de oude koning Teiresias van Teiresië beschermt. Dankzij de koning heerst er al jaren vrede in Teiresië, een koninkrijk dat drie rijken omvat: het rijk van mensen, het rijk van kabouters en het rijk van elfen. Er was niet altijd vrede in het rijk, want toen de koning nog een prins was, heerste er juist altijd oorlog tussen de drie delen. Chronologisch is Een toverstaf, een tovenaar, het vierde deel in de serie over de bende, het begin van het verhaal: je leest hoe Teiresias met hulp van ridder Astergard vrede sticht.

Er woedt al jaren een oorlog tussen de mensen in Vrijhaven, de elfen uit de Binnenwouden en de kabouters in de kaboutergrot. Het zijn vooral de elfen die de mensen lafhartig aanvallen. Of zit er toch meer achter?

Op een nacht vindt de tienjarige prins Teiresias zijn vader, de koning van Vrijhaven, dood in zijn bed. Vermoord. Zijn moeder, prinses van het elfenrijk, was net die dag vertrokken naar het paleis van haar ouders. Weggeroepen door een bericht dat haar moeder ernstig ziek was. Toeval, of niet? Astergard, een jonge, geheimzinnige ridder en de eveneens jonge schipper Bartelomeo redden de tienjarige prins Teiresias en brengen hem naar zijn moeder. Als ook Teiresias’ moeder in het elfenrijk wordt vermoord is het duidelijk: de jonge prins is in groot gevaar, de mensen en de elfen zitten achter hem aan.

Een vlucht en een periode van toverlessen en vechttrainingen volgt, terwijl Astergard ‘De bende van Teiresias’ opricht om de jonge prins te beschermen. Na vier jaar is het zover: Teiresias gaat terug. Gaat het hem lukken om niet alleen koning te worden van de mensen, maar van alle drie de rijken en zo vrede te brengen voor mensen, elfen en kabouters?

Een toverstaf, een tovenaar is een leuk, fantasierijk verhaal met soms wat absurdistische humor. Prins Teiresias lijkt de hoofdpersoon, maar veel van de actie speelt zich buiten het zicht van hem af. Astergard is meer de held dan de prins, die af en toe erg op zichzelf gericht is, vaak niet en soms opeens erg nadrukkelijk als leider en (toekomstige) koning overkomt. Ook de bende van Teiresias komt niet helemaal uit de verf: ze trekken niet als een bende op, je ziet ze niet naar elkaar toegroeien. Bovendien voegt niet iedere verhaallijn iets toe aan het verhaal. Als Nederlander moet je in het begin wennen aan de Vlaamse woorden of uitdrukkingen, al geeft dat ook wel extra sfeer aan het verhaal.

Mark Tijsmans is in Vlaanderen een bekend gezicht in series als bijvoorbeeld Flikken, Het Park, W178, maar ook als presentator bij Ketnet en als muzikant bij de Ketnetband. Hij schreef verschillende kinderboeken, zoals Het Geheim van te veel Torens en de serie ‘Waterlanders’ en won al twee keer de Kinder- en Jeugdjury Vlaanderen.