Een heel stel beroemdheden maakt een cruise op het zeiljacht de Evangeline. Dan treft het noodlot het zeiljacht. Tijdens een grote storm zinkt het schip en moeten alle opvarenden zich zien te redden. EÃ©n reddingsboot ontsnapt aan de ramp, mede doordat de inzittenden andere drenkelingen van de boot wegsloegen. De reddingsboot steekt 40 dagen lang de Atlantische Oceaan over tot het eindelijk wordt opgepikt door een ander schip. Er zijn nog maar zes opvarenden in leven, onder wie de kapitein. Het blijkt dat men zich al die tijd in leven heeft kunnen houden door kannibalisme. Door middel van een loterij werd bepaald wie zich op moest offeren voor de anderen.
De zaak van de Evangeline begint als dit allemaal al achter de rug is. Het boek behandelt de rechtszaak die moet bepalen of de kapitein een moordenaar is of dat hij alleen op deze manier het leven van anderen heeft kunnen redden. Een interessante kwestie die jammer genoeg niet zo goed uitgewerkt is als had gekund. Het boek heeft evenveel body als de uitgemergelde mensen die na 40 dagen eindelijk gered werden. Buffa vertelt het verhaal in een hoog tempo, waarbij hij niet lang genoeg stilstaat bij de ethische kwestie die hij wil behandelen. Een dergelijk onderwerp vraagt om diepgang. Door het hoge tempo van Buffa blijft De zaak van de Evangeline te oppervlakkig.
Buffa heeft jarenlang als advocaat gewerkt, maar in vergelijking met andere rechtbankthrillers merk ik daar als leek weinig van in dit boek. Er is niet echt een strijd tussen de officier van justitie en de advocaat van de kapitein. De advocaat krijgt alle ruimte om suggestieve, sturende vragen te stellen en wordt ook niet onderbroken als hij bij getuigen informeert naar de gedachten van anderen. Dat zijn vragen geregeld meer pleidooi zijn, wordt meestal toegestaan door de officier van justitie.
De zaak van de Evangeline is onderhoudend genoeg voor een dag op het strand, maar qua onderwerp helaas te beperkt uitgewerkt. Buffa had zich honderd bladzijden meer moeten gunnen; dan had hij een meer indrukwekkend boek kunnen schrijven dat na afloop langer in het geheugen van de lezer zou blijven hangen.