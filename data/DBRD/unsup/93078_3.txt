Oscar Juliander, een beroemde faillisementsadvocaat uit Stockholm, wordt staande aan het roer van zijn peperdure jacht, bij de start van de jaarlijkse zeilwestrijd langs de scherenkust van Zweden, neergeschoten. Hij is niet alleen een beroemd advocaat maar ook een fanatiek zeiler en vice-president van de Koninklijke Zweedse Zeilbond, een gewaardeerd en gerespecteerd lid van de hogere kringen in Stockhlom.

Inspecteur Thomas Andreasson en zijn rechterhand Margit Grankvist worden met het onderzoek belast en beginnen met het ontrafelen van het zakelijke en priveleven van Juliander. Zij ontdekken al snel dat hij een heel andere persoon was dan je van hem op grond van zijn reputatie zou verwachten. Ontrouw, drugsgebruik en verdachte transacties waren aan de orde van de dag. Was dit bij zijn familie en zijn directe omgeving bekend en was dat aanleiding tot de moord?

Een tweede draad in het verhaal gaat over Nora Linde, een goede vriendin van Thomas. Zij moet in haar priveleven belangrijke beslissingen nemen, wat een zware wissel trekt op haar huwelijk. Haar vriendschap met Thomas doet haar desondanks besluiten om Thomas de helpende hand te bieden in het onderzoek naar de zakelijke kant van het leven van Juliander.

Hogere kringen is een goed en vlot geschreven boek. Het verhaal is niet echt ingewikkeld maar wel zorgvuldig opgebouwd. Viveca Sten gebruikt korte hoofdstukken die telkens de zaak vanuit een ander perspectief belichten en dat geeft spanning en vaart aan het verhaal. De personages worden redelijk goed uitgewerkt en de ontknoping is verassend en spannend.

Hogere kringen is het tweede boek van Viveca Sten met Inspecteur Andreasson in de hoofdrol. Als je het eerste boek Stille wateren ook wilt lezen raad ik je aan dat eerst te doen. In Hogere kringen wordt namelijk de plot en ontknoping van dat boek helemaal weggegeven. Ik vind dat onbegrijpelijk maar het doet verder niets af aan het feit dat Hogere kringen een prima misdaadroman is.