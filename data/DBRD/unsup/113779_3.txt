Of Kings Lynn werkelijk voorkomt in de statistieken van de Britse recherche, weet ik niet, maar als we afgaan op de thrillers van Jim Kelly is dat wel degelijk het geval. Met stip genoteerd zelfs. In Kellys vorige roman, De dood ging in wit gekleed, bleek de kustplaats in Noord-Norfolk een aanvoerhaven voor mensensmokkel te zijn, terwijl zij in Gedenk te sterven het centrum van een levendige handel in menselijke organen is.
Het verhaal begint met de vondst van het verkoolde lichaam van Bryan Judd. Hij is om het leven gekomen in de verbrandingsoven van het plaatselijke ziekenhuis en dat was geen tragisch ongeluk; zoveel is meteen wel duidelijk. Het wordt een zaak voor inspecteur Peter Shaw en brigadier George Valentine. Ze ontdekken al snel dat er in de familie Judd van alles mis is. Achttien jaar geleden is Bryans zus Norma Jean, toen vijftien jaar oud, spoorloos verdwenen. Ze was op dat moment zwanger en dat had het gezin hopeloos verdeeld. Sommigen hadden aangedrongen op abortus, anderen wilden dat juist pertinent niet. Eigenlijk twijfelt niemand eraan dat ze destijds een gewelddadige dood is gestorven en vader Andy denkt zelfs te weten wie haar heeft vermoord.
Een tijd lang concentreert het onderzoek van Shaw en Valentine zich uitsluitend op deze familiekwestie, tot duidelijk wordt dat er in het havengebied van Kings Lynn nog heel andere zaken spelen en dat Bryans dood wel eens meer zou kunnen zijn dan een bijzondere vorm van bloedwraak.
Behalve de zaak-Judd houdt ook een oude moordzaak hen bezig. Eigenlijk gaat het om twee zaken, die nauw met elkaar verbonden zijn en in de geschiedenissen van beide rechercheurs diepe sporen hebben achtergelaten. Shaws vader, die destijds het onderzoek leidde, werd uiteindelijk met vervroegd pensioen gestuurd en Valentine, inspecteur onder Shaw sr., teruggezet in rang en naar een ander korps overgeplaatst. Ze zouden in het onderzoek ontoelaatbare fouten hebben gemaakt. Daardoor lopen de daders nog steeds vrij rond, in Kings Lynn nota bene, en dat is voor Peter Shaw en George Valentine moeilijk te verteren.
Gedenk te sterven is de tweede thriller in een serie rond de rechercheurs Shaw en Valentine. Eerder al maakte Jim Kelly naam met een vijftal misdaadromans met journalist Philip Dryden en side-kick Humph in de hoofdrol. Ze leverden hem een Dagger In The Library op, een prijs die door de CWA wordt uitgereikt voor boeken die erg populair zijn onder bibliotheekbezoekers. Een soort toegankelijkheidsprijs dus en die kwalificatie past uitstekend bij Kellys boeken: ze zijn geschreven voor een breed publiek. Ze verrassen nooit echt, zorgen er niet voor dat je op het puntje van je stoel belandt, maar boeien wel degelijk. Voor mij is Jim Kelly vooralsnog een prima middenmoter in het gilde van misdaadauteurs.