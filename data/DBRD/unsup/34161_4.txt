Dit is het debuut van Jolka en ik moet zeggen dat het een geslaagd debuut is.

Jolka baseerde Memento Mori op een waargebeurde gebeurtenis en bestaande personen.Namelijk de moord op ex-advocaat Bram Zeegers en de liquidatiegolf in de Amsterdamse onderwereld.
In het boek heet de advocaat Mark Leenders en zijn vriendin Hannah. Dit zijn fictieve personen, voor het overige volgt de auteur alle bekende feiten en gegevens in deze zaak. Het verhaal gaat over Mark, die getuigenberscherming weigert, zijn relatie met Hannah en zijn minnares. Een verhaal over liefde en vertrouwen, bedreiging en moord, afrekening en afpersing en de onmogelijke en soms (te) hechte relatie tussen de rechterlijke macht, de advocatuur en de onderwereld. Een verhaal dat goed is opgebouwd, voldoende spanning en snelheid heeft en daardoor heel erg plezierig leest.
Het verhaal volgt twee verhaallijnen Het eerste begint op maandag 8 oktober 2007 vroeg in de avond en vertelt de gebeurtenissen van die avond en nacht en de dagen erna. De tweede verhaallijn begint tien jaar eerder op 9 oktober 1997, de dag waarop Mark Leenders zijn toekomstige liefde Hannah Grasz ontmoet. Vanuit een steeds wisselend perspectief wordt het verhaal verteld totdat alles samenvloeit in een enerverende, spannende en volstrekt onverwachte ontknoping.
4 dik verdiende sterren