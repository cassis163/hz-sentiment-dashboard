Morren van Jacob Vis dateert uit 2001 en is het meest spectaculaire verhaal dat ik tot dusver gelezen heb uit de Ben van Arkel-reeks. De Hongaarse Kristine is lang geleden verdwenen uit het landhuis Morren te IJsselmonde. De zaak is nooit opgehelderd maar door een incident wordt deze kwestie weer actueel. In de dorpsgemeenschap broeide het van geruchten over de betrokkenheid van de rijke familie van Walsum - woonachtig op het landgoed. In de loop der tijd zijn er meer meisjes verdwenen en vaak verbleven zij ten tijde van verdwijning in de omgeving van Morren. Is Robert van Walsum hierbij betrokken? Of rentmeester Kjell? Er zijn meer merkwaardige personages...

Morren is een misdaadroman waarin actuele, verontrustende, themas binnen onze huidige samenleving aan bod komen zoals: misbruik van jonge meisjes, extreem geweld en liquidaties. Dat maakt het tot een boek waarin veel gebeurt en dat soms hard en direct is. Het verhaal wordt verteld vanuit meerdere personen. Deze invalshoek levert boeiende wendingen op, maar gaat wel ten koste van de plot. Het lijkt er op dat Jacob Vis daarom een andere verhaallijn heeft ingebracht. Hierdoor komt de nadruk tegen het einde te liggen bij een calamiteit en minder bij de ontrafeling van het mysterie dat je aan het begin van het boek bezighoudt.

Morren is een spannend boek met interessante passages over de natuur en gedrag van mens en dier. Een dorpsgemeenschap met roddels, achterklap en verborgen geheimen wordt geloofwaardig beschreven. Jacob Vis kan markante personages scheppen. Er zijn vele zijpaden die aan het eind uitgewerkt worden waardoor er geen losse eindjes overblijven. Een paar keer sta je helemaal op het verkeerde been. Een punt van kritiek is dat het veel en groots is. Iets minder spektakel had wat mij betreft gemogen. Tot slot: spannend boek met een mooi geschetste Nederlandse dorpse achtergrond.