‘Waarom zegt de klok tik, waarom zegt de klok tok?’
‘Waarom hebben we het nooit over grootmoeders klok?’
‘Waarom hebben rozen van die puntige pinnen?’
‘Waarom groeien in jouw neus de haren vanbinnen?’

Ada Marie Dapper speelt de hoofdrol in dit nieuwe vierkante prentenboek van Andrea Beaty. Deze Ada is de klasgenoot van ‘Roza ingenieur’ van dezelfde auteur en illustrator David Roberts. Zij is een onderzoekend meisje en wil graag weten hoe iets in elkaar zit. Na jaren wachten was haar eerste woordje: ‘Waarom?’. Vraag na vraag krijgen haar ouders en juf voorgelegd. Ada onderzoekt, bedenkt hypotheses totdat zij horendol zijn van de vragen en Ada naar haar denkstoel wordt gestuurd. Ada kan weer niet praten. Ze denkt. Ze tekent. Ze bedenkt. Ze ontdekt. En dan: ze krijgt kansen.

Is dit een gewoon prentenboek? Nee, het is meer. Het laat zien hoe je onderzoek doet, maar ook dat kinderen al op jonge leeftijd zelfstandig kunnen gaan onderzoeken en antwoorden kunnen vinden op hun vragen. Andersom leert het ouders dat zij nieuwsgierige kinderen serieus moeten nemen en begeleid hun gang moeten laten gaan. Ieder kind zou zijn of haar passie moeten kunnen volgen:
‘Dat besluit iedereen die zit dat een kind zo’n hartstochtelijke bezigheid vindt: je doet wat je kan om het vuur te begeleiden. Dus nu helpen ze Ada feit en fictie te scheiden.’

De auteur laat kinderen kennismaken met beroepen, maakt hen nieuwsgierig en laat zien dat ook een 3-jarige prangende vragen kan hebben.
De opmaak is overzichtelijk met een goed lopende rijmende tekst en heeft een rustig lettertype. Edward van de Vendel heeft weer voor een geweldig vertaling gezorgd met bijzonder goed gevonden woordkeuze.
In dit ontzettend leuke kijk- en onderzoekboek, staan perfect bijpassende illustraties. Ontdek de details in de ‘Hal van Gedachten’, vind de Newtonpendel of zoek uit wie Ada Lovelace is van een boekomslag.

Iedereen kan onderzoeken en het is nooit te vroeg om daarmee te beginnen. Lees en ontdek in dit zeer aan te raden onderzoekprentenboek over deze dappere Ada wetenschapper. Iedereen vanaf ong. 4 jaar.