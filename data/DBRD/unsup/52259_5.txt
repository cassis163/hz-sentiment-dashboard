Voor de Club van echte lezers van Atlas Contact mocht ik het boek “De Macht” van Naomi Alderman lezen. En wat ben ik blij dat ik deze kans kreeg. Dit boek heeft me verbluft achtergelaten. Van begin tot einde wou ik meer weten over dit fascinerende verhaal. De Macht gaat over de toekomst van de vrouwen, maar het is veel meer dan een roman over de toekomst, het is historisch, feministisch, soms humoristisch en soms afschuwelijk er komt romantiek in voor maar vooral het draait de rollen van man en vrouw om. Neil is historicus en schrijft een roman, toegankelijk voor het grote publiek, over de geschiedenis, de omwenteling, toen vrouwen de macht van de mannen overnamen.
Ook al gaat het boek in op de toekomst toch geeft het (terechte) kritiek op de huidige maatschappij. Wordt het niet eens tijd dat vrouwen meer rechten krijgen? Natuurlijk is een groot onevenwicht voor geen enkel geslacht goed maar we moeten toch een balans vinden.
Het idee vond ik dus al geweldig eens een denkoefening maken van hoe het ook kan, en ontdekken dat anders wel moet, maar ook niet steeds beter is.
Via verschillende perspectieven maak je kennis met enkele personages, je ziet door hun ogen de evolutie tot stand komen. De personages groeien hierdoor en krijgen echt diepgang. De meeste personages leer je dan ook echt kennen en begrijpen. Voor hun gedachten en gevoelens is ook ruimte voorzien. Verder is de schrijfstijl goed en vlot en kan je moeiteloos verder lezen in dit boek waar geen enkel woord te veel staat.
Een leuke meerwaarde zijn de afbeeldingen die hier en daar staan waardoor het boek realistischer overkomt ook al weet je dat het niet echt is. Naomi Alderman kan moeiteloos een wereld creëren waarin je gaat geloven. Verder is het niet allemaal rozengeur en mannenschijn maar daar waar het slecht gaat zijn wel realistische overeenstemmingen te vinden tussen de realiteit en het boek, weliswaar gender omgewisseld. Hierdoor is duidelijk dat de auteur veel research heeft verricht.
De macht is dus een echte aanrader, niet alleen bellicht het boek op een geniale wijze maatschappelijke problemen, ook is de schrijfstijl en de verhaallijn tot in detail overdacht. Hierdoor is een machtig verhaal neergezet dat gelezen moet worden.