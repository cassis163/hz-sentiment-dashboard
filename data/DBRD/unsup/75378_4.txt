De cover toont de gedeeltelijke afbeelding van een jong meisje. Ze staat ietwat bedremmeld achter prikkeldraad in de struiken. Waarom staat ze daar?
De verklaring van de titel Na Melanie wordt laat in het verhaal verklaard. Tot die tijd kan het nog enkele andere betekenissen hebben.

Er zijn een aantal tijdslijnen die elkaar afwisselen in het verhaal. Deze zijn goed te volgen omdat er boven de hoofdstukken een datum en een tijd vermeld staan. De hoofdpersoon Rosalin is steeds in de ik-vorm aanwezig, afgewisseld door een andere verteller. Wanneer deze persoon aan het woord is, verandert het lettertype enigszins. Mooi gedaan. De soms wisselende gevoelens van de personages worden goed verwoord en de karakters zijn zeker geloofwaardig te noemen.

Tijdens het lezen is er vanaf de eerste bladzijden een spanning voelbaar die soms opgebouwd wordt en dan weer wat afneemt, maar nooit helemaal weg is. Ik dacht op een bepaalde passage dat ik wel wist wie de andere verteller was, maar dat was niet het geval. Deze vergissing heb ik nog een keer gemaakt.
De auteur heeft me behoorlijk op het verkeerde been weten te zetten.
Ik had eerder nog niets van Svea Ersson gelezen, maar dat zal nu zeker veranderen.
Dit boek heb ik ontzettend graag gelezen. Het is heel onderhoudend geschreven.