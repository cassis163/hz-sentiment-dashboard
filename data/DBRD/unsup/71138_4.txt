De schrijver spaart zichzelf niet. Hij beschrijft tot in de kleinste details de dingen die verkeerd gingen in zijn leven en de fouten die hij zelf maakte. Opvallend is dat hij achteraf een zeer duidelijk inzicht heeft verworven in waarom hij bepaalde dingen deed. Alleen op het moment zelf zag hij niet dat er iets mis ging.

In het boek lopen twee verhalen door elkaar. Het ene verhaal speelt in het heden en vertelt hoe Arthur omgaat met een leven zonder drank. Ook vertelt Arthur duidelijk wat hem heeft gedreven bepaalde dingen te doen. Het andere verhaal vertelt over de week voorafgaand aan het dieptepunt dat hem deed besluiten hulp te zoeken. In die week gaan dingen in hoog tempo verkeerd. De angst en de wanhoop spatten in deze hoofdstukken van de pagina's. Tenminste, op de momenten dat Arthur nog beseft wat er met hem gebeurt.

Ik vind dat Mohren een duidelijk verhaal heeft neergezet. Hij beschrijft precies welke valkuilen er voor kunnen zorgen dat een alcoholverslaving ontstaat. Ook laat hij zien hoe een alcoholist altijd in eerste instantie zijn drankgebruik voor zichzelf probeert te verantwoorden. Dit is erg leerzaam en interessant.

Er zit ook zeker een positieve noot in het verhaal. Arthur zoekt en krijgt op een gegeven moment hulp, onder andere van de AA. Er wordt uitgebreid beschreven hoe een hulpproject bij een verslaving in zijn werk gaat. En dat het ondanks alle hulp toch nog heel moeilijk kan zijn om gemotiveerd te blijven om niet te drinken. De problemen die iemand ooit lieten beginnen met alcohol drinken verdwijnen immers niet als iemand besluit te stoppen. Die moeten nu op een andere manier worden aangepakt. Maar dit blijkt zeker niet onmogelijk te zijn.

Ik vind het goed van de schrijver dat hij het heeft aangedurfd om dit boek te schrijven. De lezer wordt zich bewust van de valkuilen die tot een verslaving kunnen leiden. Ook krijgt de lezer meer begrip voor mensen die toch in deze valkuilen zijn gevallen. Er wordt ook informatie gegeven over hoe een verslaving behandeld kan worden. Verder verschaft het boek ook een grote mate van psychologisch inzicht in de hoofdpersoon, zowel tijdens zijn verslaving als daarna. Want ook los van zijn verslaving is Arthur een zeer interessante hoofdpersoon, wiens verhaal veel mensen zal aanspreken.