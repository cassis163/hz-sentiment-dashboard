Inderdaad een uitstekend oral history-boek  (De Volkskrant)

Ik schafte mij dit historisch verslag van Kees Slager aan in de souvenir-shop van het watersnoodmuseum te Ouwerkerk, eerder als een valabel aandenken aan dit merkwaardig museum. Maar vanaf de eerste bladzijde tot en met de laatste heeft dit uitzonderlijk werk me dagenlang in zijn ban gehouden. Iedere alinea is zo levendig, zo prangend en zo fascinerend gebracht en heeft me afwisselend gevoelens bezorgd van verbijstering, verontwaardiging, misprijzen, maar ook van bewondering en ontroering.

Slager analyseert als neutraal researcher haarscherp maar ook vlijm-scherp toestanden en mistoestanden en aarzelt niet man en paard te noemen wanneer personen en instanties gruwelijk te kort schieten bij de uitoefening van hun taak. Anderzijds portretteert hij zakelijk maar correct de onbaatzuchtige mannen en vrouwen die spontaan de leiding namen bij de organisatie van reddingsactiviteiten, bevoorrading of evacuatie…

Slager schetst ook de tergende politieke mallemolen en het vaak ergerlijke geschuif en getouwtrek wat de verantwoordelijkheden betreft. Het verwerken van de diepe trauma’s op religieus vlak wordt zeer sereen aangepakt. De Ramp is een onvoorstelbaar waardevol werk van een verdienstelijke auteur en hoor thuis in elke huisbibliotheek.