Een boek waar ook ik redelijk lang over heb gedaan. Het leest zeer wisselend en uiteindelijk ben ik tot een gemiddelde beoordeling van 3 sterren gekomen.

De aangename schrijfstijl draagt bij aan een goede leesbaarheid van het boek. De schrijver trekt je direct het verhaal binnen met een opeenstapeling van traumas. Het verhaal bevat veel emotie en spanning. De hoofdpersonen stralen kracht, maar ook kwetsbaarheid uit. Dit geeft een mooie spanningsboog. Als medicus valt het me op dat de verrichte behandelingen uiterst zorgvuldig worden beschreven.

Vooral in het begin van het boek bestaat een goede opbouw in de verhaallijn. De tijd wordt genomen om de situaties te beschrijven met een goede wisseling in de verschillende zijlijnen. Halverwege het verhaal worden de gebeurtenissen wat mij betreft wel erg ongeloofwaardig, jammer want dat is niet nodig. Wilde achtervolgingen vinden plaats, waarbij ineens alle hoofdpersonen binnen 2 paginas, op een totaal van 460, bij elkaar komen. Jammer. Hier lijkt de schrijver de rust te zijn verloren, want verderop in het verhaal worden nog snel nieuwe feiten aangebracht om toe te werken naar een trilogie, zo lijkt het.