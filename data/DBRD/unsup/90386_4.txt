Vivian Glenn is een moeder van drie kinderen , gescheiden en woont nu samen met haar huidige vriend Roy. Ze werkt samen met haar overbuurvrouw in een stomerij in het winkelcentrum. Op een dag wordt ze dood gevonden in het gezamelijke buurttuintje.
Al snel blijkt dat er voldoende gegadigden zijn voor de moord want Vivian hield er verscheidene minnaars op na. De politie, onder aanvoering van Cato Isaksen, verdiept zich in de zaak en wordt net als de lezer steeds op het verkeerde been gezet. Ondertussen weet de oudste zoon van Vivian, Dan, zijn beste vriend Jonas ervan te overtuigen dat zij ook moeten onderzoeken wat er is gebeurd omdat hij bang is dat zijn vader anders ervan wordt beschuldigd de moord te hebben gepleegd. Juist als de politie denkt dat ze op de goede weg zitten gebeurd er iets onverwachts en schokkends. Dit geeft een geweldige vaart aan het verhaal en je kunt het boek dan ook bijna niet meer wegleggen.
Het is grappig hoe een beginscene in het boek door verschillende mensen wordt gezien en ook verschillend wordt geinterpreteerd. Het zet gelijk de toon van het boek waarbij je ook iedere keer je mening/gedachten moet aanpassen. Kortom een bijzonder geraffineerde thriller. Lindell heeft een prettige schrijfstijl en vult de omgeving ook prachtig in zonder te veel uit te weiden. En natuurlijk het belangrijkste van alles bij een thriller: de dader was een complete verrassing!