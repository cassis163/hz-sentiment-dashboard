Lynn heeft haar oog laten vallen op een huis dat al een tijdje te koop staat. Wanneer ze hoort dat een jong echtpaar hier op brute wijze is vermoord en dat het daar sindsdien dan ook flink zou spoken laat ze zich hier niet door afschrikken. Lynn is auteur en zoekt een stille plek om in alle rust te kunnen schrijven, deze landelijke woning is wat haar betreft dan ook ideaal. Haar makelaar raad haar wel aan om zo snel mogelijk kennis te maken met haar nieuwe buren, je weet maar nooit wanneer je als alleenstaande vrouw hulp kunt gebruiken. Ze neemt dit advies ter harte en valt direct bij de eerste kennismaking als een blok voor haar nieuwe buurman Mark. De aantrekkingskracht blijkt wederzijds. Hij en zijn zus zijn echter onafscheidelijk, waar hij gaat is zij. gelukkig kan Lynn het ook met haar goed vinden en slaat ze alle waarschuwingen over haar nieuwe liefde in de wind.

In de huiveringwekkende thriller Knekelhuis wordt de spanning flink opgevoerd. Het boek leest als een trein en heeft een goed plot. Dinie Bell laat de lezer niet alleen meeleven met het personage Lynn, maar gunt je ook een geloofwaardig kijkje in de macabere denkwijze van de persoon die het echtpaar dat eerder in het huis van Lynn woonde vermoordde. Dinie Bell weet een beangstigend spookbeeld te combineren met de nodige romantiek en maakte van Knekelhuis een ware pageturner.