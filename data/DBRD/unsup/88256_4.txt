Ken je dat gevoel? Je raakt niet vertrouwd met de personages, ze nemen je niet in hun macht, je denkt bij jezelf "best goed boek, maar toch niet helemaal." Totdat één simpel hoofdstuk alles omdraait. Dat een "goed" boek verandert in een "zeer goed" boek. Dit gevoel had ik bij dit boek.

Herkenning vertelt het verhaal van Mila. Ze is getrouwd met Lucien en heeft 2 kinderen, Laurie en Lucas en 1 sterretje aan de hemel, Liam. Voor het werk van Lucien is het gezin naar Frankrijk verhuisd. Lucien werkt heel hard en Mila mist vooral heel veel aandacht en liefde. Op een dag ontmoet ze via social media haar oude liefde Chris weer. De ontmoetingen via Skype, Facebook, ... zijn steeds hartstochtelijk. Ze spreken weer een keer af wanneer Mila terug in Nederland is. Mila voelt zich weer geliefd en twijfelt over haar gevoelens voor Lucien. Dan ontmoet ze Sebastiaan, de vrolijke, flirterige buurman. Mila neemt de extra aandacht maar al te graag aan, maar tevens worstelt ze enorm met haar gevoelens...

In het boek komen enkele Facebook-berichten in voor. De lay-out is net hetzelfde als op Facebook. Er wordt ook heel wat ge-whatsapp-t in het boek. Vergeef me, ik ken dat ding niet. Ik heb er al wel over gehoord en ik weet dat het bestaat, maar ik zou niet kunnen vertellen hoe het werkt. Deze appjes worden gewoon doorlopend gedrukt met achteraan de zin het tijdstip tussen haakjes. Misschien zou het hier ook wel leuk zijn om de lay-out van Whatsapp over te nemen (of een soort van, want ik weet niet hoe het zit met de rechten). Het neemt weliswaar meer plaats in beslag, maar het zou een leuke toevoeging zijn.

Er zijn lange, maar ook korte hoofdstukken. Elk hoofdstuk krijgt een titel mee dat te maken heeft met dat hoofdstuk.

De lezer krijgt in het boek enkele foto's mee. De personages zijn allemaal levend geworden. Enkele acteurs vertolken de rol van de personages. Met deze acteurs is er een heel mooie trailer opgenomen. Enkele beelden worden dan ook in het boek gebruikt.

Ik moet eerlijk zeggen dat het boek lang op 3 sterren heeft gestaan. Maar door één simpel hoofdstuk ergens in het midden van het boek is dit helemaal omgedraaid. Ik zou het niet meer kunnen zeggen welk hoofdstuk, maar opeens voelde ik de klik. Ik voelde connectie met de personages, ook al liggen hun werelden mijlenver af van mijn wereld. Het einde is er dan ook één dat ik niet kon inbeelden. Een heel mooi, maar eveneens ontroerend einde. Maar ook een open einde. Ik wil echt weten hoe het verder gaat met Mila en co en lucky me, Gaby is bezig aan de opvolger, Herinnering. :-)

De H van Herkenning, de H van Herinnering, maar vooral de H van HEERLIJK! Ik kijk uit naar het vervolg!