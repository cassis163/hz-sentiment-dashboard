De storm die over het land trekt doet Saskia opschrikken. Er bonkt iets tegen haar raam. Wanneer zij de gordijnen opentrekt ziet zij een beeld dat zij voorlopig niet meer van haar netvlies zal krijgen. Voor het raam hangt het lijk van haar vriendin Ytsje. Hoewel de eerste gedachte zelfmoord is, trekt de politie een andere conclusie. Ytsje is vermoord.

“Het liefst van al had ik haar meteen om zeep willen helpen, maar dat zou de spanning weggenomen hebben. Ik wil eerst haar angst zien en ruiken. Maar dat is voor zo meteen.”

Wat wil de dader duidelijk maken met de speelkaart die hij achterliet op het lijk? En wat betekent de cijfercombinatie die op de kaart geschreven werd? De Mechelse recherche zit met de handen in het haar. Van de moordenaar ontbreekt ieder spoor en de chaos is compleet wanneer er korte tijd later een tweede slachtoffer valt. Rani Diaz' gevoel dat dit weleens het begin van een gruwelijke nachtmerrie zou kunnen zijn, lijkt bewaarheid te worden. En wie is toch de mysterieuze man die Rani lijkt te observeren? Je leest het in ‘Carta’.

“Een tel hield ze haar adem in en toen de man naar boven staarde, deed ze een stap naar achteren... Was dat niet..? Of vergiste ze zich..? Vliegensvlug trok ze de gordijnen dicht, liep naar beneden, nam de verrekijker uit de kast en liep, zonder het licht aan te doen, haar werkkamer binnen. De luxaflex was neergelaten, maar aan de zijkant ervan was een opening waardoor ze ongezien naar buiten kon gluren.”

Rani en haar teamleden worden geconfronteerd met een aantal gruwelijke moorden waarbij telkens een speelkaart met een code als aanwijzing bij het levenloze lichaam van het slachtoffer wordt achtergelaten.

Carron ziet opnieuw kans een tenenkrommend spannende thriller af te leveren. Gruwelijke details schuwt de auteur niet, maar zonder deze details zou het boek aan geloofwaardigheid inboeten. De personages zijn opnieuw ook in ‘Carta’ uiterst sterk neergezet. Fans kennen hoofdpersoon Rani en haar teamleden en het is knap zoals Carron ook nu weer de diverse acterende karakters weet neer te zetten. Voldoende informatie voor de ‘nieuwe’ lezers, maar weinig of geen overlappingen voor hen die deze personages al door en door kennen. Ook de dader komt sterk over het voetlicht. ‘Zijn’ hoofdstukken zitten kundig in elkaar. Carron laat haar lezers op deze manier in het hoofd van de moordenaar kijken.

“Volledig in paniek begin ik zwaar te hijgen en te transpireren. Ik weet niet wat me overkomt, maar word radeloos. Ik adem kort door mijn mond en heb het gevoel te stikken.”

De schrijfstijl van de auteur is zo fijn. Kort en bondig vertelt Carron haar verhaal. Geen overload aan woorden maar precies voldoende informatie. Deze informatie brengt de auteur bovendien veelal via haar dialogen, hetgeen de vaart in het verhaal houdt. Met name de beschrijvingen van het forensisch onderzoek geven blijk van een uitgebreide kennis, waarbij het duidelijk mag zijn dat de auteur daar veel research. Voor het overige zijn het de gebeurtenissen die het hem doen.

Met ‘Carta’ heeft Carron zichzelf opnieuw overtroffen en kan zij zich meten met menig internationaal thrillerauteur. Wanneer komt er nu toch die televisieserie over Rani Diaz en haar team?

Over de auteur
Carron (Antwerpen, 1957 debuteerde als schrijfster in 2013 met Mara. Haar detectives draaien rond Rani Diaz, een gevoelige maar humeurige politiehoofdinspecteur. In de Rani Diaz reeks van Sterre Carron verschenen eerder de veelgelezen boeken Mara, Tirtha, Matsya, Trifla, Indigo, Indra en Gotcha!.

Uitvoering
Uitgever Witsand
ISBN10 9492011670
ISBN13 9789492011671
Paperback, 304 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/