Uitgeverij Anthos heeft met de standalone thriller In het duister het in vertaling uitbrengen van de boeken van Billingham overgenomen. Na deze standalone thriller is Billingham verder gegaan met zijn vaste hoofdpersoon Tom Thorne. De Nederlandse lezer mist daardoor twee titels in de reeks, te weten: Buried en Death Message.
Wat het privéleven van Thorne betreft, is de Nederlandse lezer snel bijgepraat: de vader van Thorne is inmiddels overleden en Thorne heeft een relatie gekregen met een vrouw die ook bij de politie werkt, Louise.
Aan het begin van Erfelijk belast vinden we Thorne en Louise terug in een ziekenhuis waar ze te horen krijgen dat hun ongeboren vrucht niet levensvatbaar is. Dit heeft zijn weerslag op hun relatie en Thorne grijpt onmiddellijk zijn kans om zich in een gruwelijke moordzaak te storten om zijn gedachten af te leiden. De moordzaak blijkt er één in een serie te zijn, met een vreemde overeenkomst. Alle slachtoffers hadden een moeder die vijftien jaar geleden door de seriemoordenaar Raymond Garvey is vermoord.
Zoals gewoonlijk heeft Billingham niet alleen oog voor het werk van Thorne, maar komt ook zijn privéleven uitgebreid aan bod. Een onderwerp als een doodgeboren kind kan melodramatisch uitpakken, maar dat gebeurt bij Billingham niet. Hij behandelt het onderwerp en de impact die het heeft op de relatie tussen Thorne en Louise op een goede manier, waarbij de balans tussen werk en privé ook nog eens goed gevonden is.
Doordat dit inmiddels deel 8 in de serie over Thorne is, kan Billingham wat personages uit vorige boeken even laten terugkeren. Zo laat een dakloze uit Levenloos waar Thorne ten tijde van een onderzoek mee samenleefde hem de groeten doen en mag Carol Chamberlain, de oude herintredende politievrouw, zich ook weer met het onderzoek bemoeien.
Erfelijk belast kan als voorbeeld dienen van een goede Engelse detective: een spannende moordzaak, interessante beslommeringen in het privéleven van de hoofdpersonen en een mooie ontknoping.
Het is goed dat Anthos de draad weer opgepikt heeft met de Thorne-serie (enne, er wachten nog twee delen op een vertaling).