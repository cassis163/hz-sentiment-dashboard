De Twaalf is het vervolg op De Oversteek en het tweede deel van deze apocalyptische trilogie.
De Twaalf is verrassend, doordat Cronin teruggaat in de tijd en je door de ogen van andere personages de eerste periode na de uitbraak van de viralen en de daaropvolgende epidemie beleeft. Er blijken meerdere overlevenden te zijn, levend in verschillende kolonies en Cronin weet op meesterlijke wijze de levens van verschillende personages, zowel nieuwe personages als personages met een kleinere rol in De Oversteek, te beschrijven en naar elkaar toe te brengen. Vele puzzelstukjes vallen op hun plaats en hoewel vele vragen beantwoord worden, ontstaan er ook weer nieuwe.
Liefde op vele verschillende manieren en overlevingsdrang van de mens voert de boventoon. De diepgang van de personages, zowel de ‘goede’ als de ‘slechtere’ worden mooi weergegeven, heel menselijk en niet zwart-wit, zodat ze levensecht zijn en de lezer probleemloos in het verhaal wordt meegenomen. Het uitgebreide plot krijgt op deze wijze meerdere lagen en blijft het gehele boek door boeiend. De grote vraag is nu hoe gaat het verder? Wat gebeurt er verder met Amy en kan Alicia haar menselijke kant behouden?