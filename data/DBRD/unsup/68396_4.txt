Mislukt is het nieuwe boek van Iris Boter. Boter heeft net als haar hoofdpersonage Loïs aan de kunstacademie gestudeerd. Loïs voelt zich altijd het buitenbeentje van de familie, ze noemt zichzelf dan ook 'mislukt'. Zo kan ze zich niet voorstelen dat iemand haar leuk vindt, maar dan komt Giel in beeld. Loïs is al stiekem jaren verliefd op hem, maar nu hij haar ook wel ziet zitten durft ze zich niet helemaal bloot te geven. Ze verbergt een geheim en haar verleden. Net als Loïs op het punt staat om Giel alles te vertellen, valt ze van de trap. Ze wordt wakker in het verleden en krijgt de kans om de 'toekomst' en zo dus haar eigen verleden een handje te helpen.  

Mislukt is zeker geen voorspelbaar boek. Het heeft verrassende wendingen en daardoor blijft het boek spannend. Dit zorgt er tevens voor dat het boek moeilijk weg te leggen is. Het verhaal is bovendien prettig te lezen. De combinatie van deze twee aspecten zorgt er dan ook voor dat het boek binnen no time uit is.  

De cover van het boek is simpel, maar opvallend en daardoor een eyecatcher. Leuk detail is dat de kleuren van de letters en de achtergrond aan de binnenkant van dit omslag tegenovergesteld zijn aan die van de buitenkant. Het lettertype van het omslag lijkt tevens te zijn doorgevoerd in het boek. Elk eerste woord van het hoofdstuk begint met een lettertype dat in ieder geval lijkt op dat van de cover.  

Naast dat het verhaal klopt – er is gedacht aan alle details, maar het wordt nergens too much en bovendien zijn de personage erg geloofwaardig – bevat het verhaal filosofische vraagstukken. Deze filosofie die in het verhaal is ingevlochten maakt vooral het personage Loïs nog beter. Haar fascinatie over het voorspellen van de toekomst wordt werkelijkheid en past dus perfect in het verhaal. Boter heeft de puzzelstukjes perfect weten te plaatsen.  

Wat dit boek tevens nog beter maakt, is dat het einde er geen van dertien in een dozijn is. Het is geen uitgekauwd einde, dat in veel boeken helaas wel te vinden is. De onvoorspelbaarheid die in heel het boek te vinden is, verrast de lezer ook hier.   

Het boek bevat helaas nog een paar niet goed lopende zinnen, verkeerde persoonlijke voornaamwoorden en hier en daar een klein spelfoutje. Dit is echter het enige minpuntje dat in het boek te vinden is. Het verhaal klopt echt perfect, het boek is prettig leesbaar en het einde past precies in de mooie puzzel die Iris Boter heeft weten te creëren.