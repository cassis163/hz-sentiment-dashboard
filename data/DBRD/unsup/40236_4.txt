De schrijfster Marina Folkers heeft een grote liefde voor Londen, Frankrijk en muziek en dat zie je ook terug in haar boeken. Na Faye en Sean (2015), Zoektocht terug (2017) die beiden grotendeels in Engeland spelen, komt Marina nu met een nieuwe roman welke zich in Frankrijk afspeelt: Onder de sterren van Montpellier (2018).

Cleo heeft het moeilijk. Op haar vorige werk is wat gebeurd waardoor ze ontzettend onzeker is. Als de gebeurtenis uit haar vorige baan dreigt door te werken in haar huidige baan en het thuis ook niet zo lekker gaat, neemt ze een radicaal besluit. Ze vertrekt naar Frankrijk, naar een leegstaand vakantiehuis wat geschilderd moet worden. Een prima klus om er even helemaal uit te zijn.

Het huis naast dat van Cleo zou leeg zijn, maar dat blijkt onlangs te zijn verkocht aan Luc. Luc heeft geen behoefte aan mensen om zich heen, en op een nieuwe brutale buurvrouw die over de schutting klimt zit hij helemaal niet te wachten. Maar op een of andere manier hebben ze elkaar steeds even nodig. Luc heeft een geheim. In eerste instantie is het slim om dat nog achter te houden, maar naarmate de tijd vordert lijkt het opbiechten van dat geheim onmogelijk.

Deze twee mensen met elk hun eigen verleden blijken elkaar enorm goed aan te vullen. Maar toch zijn er constant redenen om niet voor elkaar te gaan. Langzaamaan groeien Luc en Cleo echter naar elkaar toe, en met een nacht onder de sterren lijkt er voor hen niets meer in de weg te staan. Maar dan moet Cleo plotseling terug naar Nederland en lijkt contact verder onmogelijk...

Marina Folkers heeft een heerlijke vlotte schrijfstijl met mooie lieve personages die een verleden meezeulen en toch weten door te gaan. In korte hoofdstukken met wisselend perspectief tussen Luc en Cleo leer je de personages goed kennen en begrijp je hun terughoudendheid en keuzes. Je leeft met ze mee en hoopt op een happy end, maar het wordt ze niet makkelijk gemaakt.

Dan maakt er op einde nog een personage uit een eerder boek zijn opwachting, wat een leuk herkenmomentje is en een leuke verrassing voor wie het eerste boek van Marina Folkers kent.

Een heerlijke roman vol romantiek, sterren, verf en muziek en de moeite van het lezen zeker waard.