Dieren en menselijke eigenschappen worden vaker gebruikt in verhalen, sprookjes en fabels.
Het eerste dat opvalt tijdens het lezen van dit prentenboek: een wolf is dit keer niet het boosaardige karakter.

De kleine wolf in dit verhaal is wijs. Hij leest enorm veel dikke boeken en wil niet gestoord worden door de andere dieren in het bos die hem allerlei vragen willen stellen. En dan komt de kraai van de koning met een boodschap bij hem binnenvliegen. Gaat hij op weg? Maakt wolf tijd? Gaat hij helpen? Kan hij dit alleen?

De tekst leest goed of een passende illustratie verduidelijkt een lastiger woord. Door het verhaal heen kan een kind een spoor volgen en vele details - vooral de 'kleurige voor de regen' - ontdekken of benoemen. In dit boek geen kleurexplosies zoals vaker voorkomt, maar het ingetogene is juist een kracht van dit prentenboek. De kleuren en technieken zijn prachtig en geven goed weer of wolf zich bijv. in de stad of het bos bevindt.

Het is een verhaal met een boodschap maar ligt er beslist niet dik bovenop. Elkaar helpen is fijn, maar geholpen kunnen en willen worden ook. Samen iets bereiken, een oplossing zoeken. Vriendschap.
Docenten zullen zeker nog meer thema's en mogelijkheden in dit bijzonder mooi vormgegeven boek zien. Niet alleen voor kleuters. Denk ook aan een handvaardigheidsles of kunstproject.
Dit totaalplaatje is een aanrader.