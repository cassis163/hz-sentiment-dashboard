De Amerikaanse kinderboekenauteur Amy Hest heeft een voorliefde voor boeken. Voordat ze als auteur aan de slag ging heeft ze gewerkt als jeugdbibliothecaresse en voor verschillende uitgevers. Ze is bekend van haar prentenboeken en leesboeken voor kinderen, onder andere over het eendje Kiki. Het zou niet in haar opkomen om voor een andere lezersgroep te schrijven. Hest geeft aan te schrijven over die onderwerpen, waar ze zelf als kind graag over had willen lezen. Ze beschrijft haar baan als de moeilijkste en de beste ter wereld!
Met haar boek De Nacht van de Vallende Ster is zij voor het eerst de samenwerking aangegaan met de Engelse kinderboekenauteur en illustrator Jenni Desmond. Dankzij haar illustraties won ze onder andere The Junior Design Award 2015 voor Best Emerging Talent (Illustrator). Zelf gelooft ze dat prentenboeken van essentieel belang zijn tijdens het opvoeden van kinderen en hoopt met haar boeken en illustraties zowel oudere als jongere lezers aan te spreken. Redacteur, vertaler en auteur Jesse Goossens heeft de Nederlandse vertaling verzorgd. Ze is er uitstekend in geslaagd met haar vertaling de bondige en pakkende beschrijving van het boek te behouden.
Het hartverwarmende prentenboek De Nacht van de Vallende Ster vertelt het verhaal van Nijn en Hond. Nijn woont in het blauwe huis. Daarnaast woont Hond in het rode huis. Ze gaan hun eigen gang. Nijn drinkt chocolademelk en Hond eet koekjes. Af en toe kijken ze naar elkaar vanuit hun eigen tuin door het hoge hek of door het raam van hun huis, zonder een woord te zeggen. Zo gaan de dagen en zelfs maanden voorbij. Maar dan gebeurt er iets speciaals…
'Opeens licht de hele hemel op. Een vallende ster! WOESJJJJ! En dan is hij weg.'
… die prachtige vallende ster zal het contact tussen Nijn en Hond en hun leven drastisch veranderen.
De thema’s eenzaamheid en vriendschap komen aan bod. Daarnaast komt ook het thema samen zijn of samen spelen, zij het op minieme wijze, aan bod. Hest maakt gebruik van korte en bondige teksten. Het op speelse manier omgaan met het lettertype en de lettergrootte van de tekst zorgt ervoor dat de voorlezer weet waar de aandacht op gevestigd kan worden. De relatief simpele, herkenbare en vooral kleurrijke waterverf-illustraties van Desmond vormen daarop een prachtige aanvulling. Hierdoor is het boek uitermate geschikt als voorleesboek voor jonge kinderen. Het tijdloze thema en de illustraties zorgen ervoor dat het daarnaast ook voor wat oudere kinderen een prachtig (voorlees)boek is. Een boek dat zonder twijfel het hart van zijn lezers weet te veroveren.