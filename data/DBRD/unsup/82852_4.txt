Het boek
In ‘Gips’ vertelt Anna Woltz het verhaal van het tienermeisje Felicia (Fitz). De ouders van Fitz zijn net gescheiden en af en toe woont ze met haar zusje Bente bij haar vader.

Op een dag, wanneer Fitz en Bente bij hun vader zijn, krijgt Bente een ongeluk en moet naar het ziekenhuis. Het wachten in het ziekenhuis duurt lang en Fitz gaat op verkenningstocht.

Een ontluikende liefde tussen twee pubers en die tussen een arts en een verpleegster, een prematuur geboren baby, leugens, diefstal en bedrog, het zijn allemaal ingrediënten van ‘Gips’.

Visie van de recensent
Anna Woltz laat de lezer meekijken in de gedachtegang van een tienermeisje dat moeite heeft met de scheiding van haar ouders. De manier waarop de auteur beschrijft wat allerlei gebeurtenissen en emoties met een tiener doen, zijn zeer herkenbaar. Zowel voor de jeugdige als voor de volwassen lezer.

Woltz levert met ‘Gips’ een meeslepend en ontroerend boek af. ‘Gips’ heeft voor de jeugdige lezer werkelijk alle ingrediënten die een boek aantrekkelijk maken. Naast de spanning en de herkenbare emoties, biedt ‘Gips’ ook de nodige humor.

Bovendien hanteert de auteur een heerlijke vlotte schrijfstijl. Kortom, een jeugdboek dat zeker ook aantrekkelijk is voor de volwassen lezer en een plek in de spotlights verdient!

Over de auteur
Anna Woltz (Londen, 29 december 1981) groeit op in Den Haag en studeert Geschiedenis in Leiden.

Woltz is kinderboekenschrijfster en journalist. Als vijftienjarige schrijft zij een jaar lang columns voor de Volkskrant over haar leven op school. Deze columns worden gebundeld in ‘Overleven in 4B’. In 2002 komt haar eerste kinderboek uit, te weten ‘Alles kookt over’.

Inmiddels heeft de auteur maar liefst 20 boeken op haar naam staan en heeft zij diverse prijzen gewonnen. Zo wordt ‘Mijn bijzonder rare week met Tess’ (2013) bekroond met een Vlag en Wimpel van de Griffeljury en ‘Honderd uur nacht’ (2014) wordt genomineerd voor de Woutertje Pieterse Prijs, de Prijs van de Jonge Jury, de Gouden Lijst en wint het de Nienke van Hichtum-prijs 2015. Voor ‘Ik kan nog steeds niet vliegen’ (2012), een boek over de Tweede Wereldoorlog, ontvangt Woltz de Thea Beckman Prijs.

Haar boeken worden vertaald in het Engels, Frans, Duits, Hongaars, Sloveens, Deens, Noors, Japans en Taiwanees.

Uitvoering
Uitgever: Querido Kinderboek
Hardcover, 168 pagina’s
ISBN10 9045117827
ISBN13 9789045117829

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/