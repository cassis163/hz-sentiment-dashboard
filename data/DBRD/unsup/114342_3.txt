Juf Fenna is jarig en wenst een leuke man, het liefst eentje die enge spinnen vangt en dol is op pizza met salami. Juf is smoorverliefd en de kinderen willen dolgraag weten op wie. Op het digibord toont juf Fenna haar klas een selfie, maar van wie is toch die grote, brede en stoere schaduw die naast haar op de foto staat? Is het meester Kris? Milos en Joni zoeken het uit.  

De verliefde juf wordt spion is een leuk boek voor kinderen van zeven tot negen jaar. De thema’s die schrijfster Annet Jacobs verwerkt heeft in haar boek – zoals vriendschap, verliefdheid, jaloezie, school en jarig zijn – zullen kinderen van deze leeftijd beslist aanspreken. Het verhaal steekt goed in elkaar en is prettig om (voor) te lezen. Er komen een paar moeilijke woorden in voor, die goed in de tekst worden verduidelijkt. Ook staat er een echte tongbreker in: restaurant Popodopolos.  

Op de cover van het boek staat de speurende juf afgebeeld, samen met haar hulpjes Milos en Joni. Het plaatje maakt de lezer nieuwsgierig en nodigt daardoor uit tot het lezen van het boek. Het verhaal bestaat uit vijftien korte hoofdstukken vol vrolijke zwart/wit-illustraties. De illustraties van Mariëlla van der Beek sluiten goed aan bij de tekst. Ze laten de belangrijkste, grappigste of de spannendste gebeurtenissen uit een hoofdstuk zien.  

Het is erg leuk om naar aanleiding van dit verhaal op school of thuis met schaduwen te spelen. Wat dacht je van het tekenen van de schaduw van je beste vriend of vriendin op het schoolplein of in de tuin? Een schaduwdans met een groep vrienden? Of schaduwdieren met je handen te maken?    

Naast het vinden van de geheimzinnige lover van de juf moeten de kinderen nóg een probleem oplossen. Er lopen muizen rond in het restaurant van Milos’ vader. Juist op het moment dat Keet Staal, een beroemde restaurantrecensent, in het dorp gesignaleerd is. Milos en Joni besluiten de recensent op te sporen.  

Natuurlijk is het ook leuk om te weten wat kinderen zelf van dit verhaal vinden. Twee zevenjarige jongens hebben het boek eens grondig onderzocht en gelezen. De ontsnapte muizen vonden ze beiden het allerleukste uit het boek. Ook de naam van het restaurant Popodopolos was hilarisch om uit te spreken, het liefst tien keer achter elkaar! Dat de juf verliefd geworden was op een schaduw vonden ze maar een beetje raar. Hun commentaar was: ‘Hoe kun je nu verliefd worden op iemand die je niet kan zien?’ en ‘Waarom wordt ze niet gewoon verliefd op meester Kris?’. Ja, waarom eigenlijk niet, Annet Jacobs? Het verhaal was er niet minder leuk om geworden. Nu viel het slot van het verhaal deze lezertjes een beetje tegen. De eigenaar van de schaduw bleek duidelijk niet de persoon te zijn waar de kinderen tijdens het lezen steeds op hadden gehoopt…