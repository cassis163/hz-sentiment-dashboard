Het boek bevat 3 realistische hoofdlijnen, die niet los te maken zijn van de mythes, de volksverhalen, het bijgeloof en de magische belevenissen en belevingen, die feitelijk de hoofdmoot van het boek vormen. De 3 belangrijkste verhalen zijn het verhaal van “de tijgervrouw”, “de onvergankelijke man” en “Darisa de beer”. Verhalen die met elkaar verbonden zijn. Het boek is geschreven tegen de achtergrond van een niet nader genoemd land in de Balkan en de lokale oorlogssituaties en onderlinge verhoudingen aldaar.

De eerste lijn van de 3 realistische lijnen vertelt over de jonge arts Natalia, die aankomt in een weeshuis ergens in een plaats op de Balkan, aan de andere kant van een zojuist nieuw gevormde grens, om samen met haar vriendin Zóra kinderen te vaccineren. Tegelijkertijd beschrijft het haar zoektocht naar de plek waar haar grootvader zojuist overleden is. Evenals zij was hij arts. Een arts met aanzien bij de bevolking.

De tweede lijn gaat over Natalia's jeugd, waarin haar grootvader een grote rol speelde. Hij bezocht regelmatig met haar de plaatselijke dierentuin en las haar voor uit het Junglebook, dat hij altijd bij zich droeg, en vertelde haar zijn levensverhalen. Het lijkt er op dat hij zijn verhalen niet afgemaakt heeft en dit stuk gaat dan ook eveneens over Natalia's zoektocht naar het laatste, geheim gebleven lijkende deel van zijn verhaal.

De derde lijn beschrijft het levensverhaal van de grootvader zelf.

Téa Obreht, de nog jonge schrijfster van 26 jaar kan prachtig vertellen!
Dit klinkende debuut toont een schijnbaar onuitputtelijke fantasie, niet alleen door het schrijven op zich van al deze verhalen, maar ook de verschillende mythes zelf bestaan uit ongebreidelde, gemakkelijk overlopende associaties. Ze maken het geheel leuk en sprookjesachtig. Tegelijkertijd zijn alle verhalen geschreven op een manier die realistisch overkomt. Deze combinatie vond ik uniek en sterk. En hoewel enerzijds fragmentarisch geschreven zijn de verbindingen knap gemaakt en vormt dit boek ondanks de magie een tamelijk warm en vooral onderhoudend geheel.