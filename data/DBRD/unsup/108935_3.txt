Kellsey Callahan heeft alles wat een amazone zich maar kan wensen: stoere broers, geweldige vrienden en een Kraken als huisdier. Alles, behalve haar jeugdliefde Leroy Leandros.

HET BEEST
Vervloekt door een godin, verandert Leroy drie dagen per jaar in een monster. In het verleden maakte hij ontelbare slachtoffers, maar nu hij de beschikking heeft over een magische kooi, hoeft hij zich geen zorgen meer te maken over zijn bloeddorstige aard. Helaas heeft hij één ding over het hoofd gezien: een zekere verleidelijke amazone.

Wanneer Kellsey tijdens een spelletje Truth or Dare wordt uitgedaagd om een kus van Leroy te stelen, besluit ze de kracht van Cupido’s pijl in te zetten. Het is gewoon een leuke, kleine pijl. Wat kan er nu misgaan?





Ik kwam het boek tegen op bol.com en werd meteen getrokken door de voorkant. Een stoere meid met een duister huis op de achtergrond. Het deed me denken aan een paranormal young adult verhaal. ‘Kom maar op’



Kellsey is een amazone, opgevoed door 6 broers, die allemaal een ander mythisch wezen zijn. Kellsey zelf is een amazone. Het boek begint al goed, door een beschrijving van hoe de broers hun zusje vinden in de Chaos dimensie.



Daarna zwakt het boek wat af. Kellsey en haar broers leven in Odan, Schotland en bereiden zich voor op de Bloedspelen. Leroy, de man waar Kellsey al sinds haar 15e een crush op heeft komt ook en ze zet alles op alles om een kus van hem te stelen voor een dare waarvoor ze is uitgedaagd. Leroy is daar op verzoek van Riz, om een artefact voor hem te halen.



Door een samenloop van omstandigheden verwondt Kellsey Leroy terwijl hij in zijn leeuwenvorm is met Hydragif en samen gaan ze op een zoektocht om het artefact te halen en tegelijk Leroy te genezen van het gif wat hem langzaamaan doodt.



Ik vond de gebeurtenissen snel op elkaar volgen zonder dat er daadwerkelijk een opbouw in zat. Zo maken ze eerst ruzie, daarna hebben ze een sexy scene en opeens is alles koek en ei en hebben ze een relatie. Hij gebruikt meteen daarna een koosnaampje voor haar, terwijl hij al jaren lang zichzelf verzet tegen de gevoelens die hij voor haar voelt omdat hij drie dagen van het jaar levensgevaarlijk voor haar is. Na die ruzie is dat opeens ook opgelost en is hij niet meer bij haar weg te slaan.



Op een gegeven moment probeert hij haar te beschermen door iets uit te halen wat bij haar niet in goede aarde valt, en zij rukt zijn hart er uit. Daar krijg je dan te weten dat de mythische wezens kunnen regeneren; zijn hart groeit dus gewoon aan. Ook haar vingers zijn blijkbaar ooit opnieuw aangegroeid nadat ze ze was verloren. Het komt een beetje uit de lucht vallen en de lezer moet het maar accepteren.



Het is een vermakelijk boek, maar ik vond het geen hoogstandje. Een plottwist zat er niet echt in, en het hele boek lang was duidelijk waar het op uit zou draaien. Ik had zelf ook een betere wereldschepping verwacht, omdat er toch mythe met werkelijkheid vermengd wordt; waardoor er iets meer achtergrond nodig is naar mijn mening om het verhaal goed neer te zetten. Wat ik wel heel erg leuk vond was dat ik er een referentie naar Sleepy Hollow uit kon halen. Moloch was bijna precies hetzelfde beschreven in het boek als gecreëerd in het eerste seizoen van die serie. Daarnaast ben ik verliefd geworden op Krikky, de puberende Kraken van Kellsey, die nu Krik genoemd wil worden.



Omdat het makkelijk wegleest en er een super Kraken in het boek zit, krijgt het boek toch drie sterren.