Ik heb al heel veel gehoord over de boeken van Brené Brown, maar tot 'Sterker dan ooit' heb ik er nog geen gelezen. Na mijn burnout, maar eigenlijk daarvoor ook al, maar in mindere mate, ben ik steeds meer boeken gaan lezen over hoe je positief in het leven kan staan. Maar ook het leren van je fouten, het sneller loslaten van zware zaken en minder piekeren zijn zaken waar ik graag over lees en waar ik ook over wil leren.

Brené Brown schrijft soms over wat zweverige zaken, maar doet daar grondig onderzoek naar. Ze combineert wetenschap met gevoelens, maar ook persoonlijke stukken en die combinatie zorgt ervoor dat het boek zo fijn leest. Niet als een boek wat alleen maar saaie wetenschappelijke onderzoeken noemt, maar gewoon bijna alsof Brené Brown aan je keukentafel zit en uitlegt hoe je nou op kunt staan na een behoorlijke val.

Ze deelt tips en wijsheden, maar ook verhalen van mensen die nog aan het opstaan zijn na een val. Dat is fijn. Je leert gedurende het boek heel veel en je zal niet alles in 1 keer toe kunnen passen, maar is dat niet het leven? Je leert tijdens het leven. Want dat is wel de belangrijkste boodschap, laat het los, leer van je fouten en sta op.

Als je fan bent van Oprah Winfrey, dan moet je de boeken van Brené Brown gewoon gaan lezen. Ze zijn gevuld met 'AHA!!' momenten en ik weet zeker dat je dit boek vaak opnieuw zult oppakken.