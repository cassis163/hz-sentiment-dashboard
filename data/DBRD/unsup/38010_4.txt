Ik heb inmiddels een groot aantal Jo Nesbo's gelezen. De meeste hebben een hoog "houd het dan nooit op"- gehalte. Twist na twist, bloederige moord na marteling sleept de schrijver je achter zich aan. Ik doe geen enkele moeite meer om vooraf te bedenken wie 'het' uiteindelijk gedaan heeft. Dat heeft bij de boeken over Harry Hole totaal geen zin. Het is toch altijd weer anders dan je verwacht. Is dat erg? Nee! Dat vind ik niet. Agatha Christie vond ik ook altijd heerlijk om te lezen. Het gaat niet om de bestemming, maar om de weg ernaartoe, zullen we maar zeggen.
En zolang de plot en de motieven, de gelegenheid en de personages maar geloofwaardig zijn, dompel ik me graag regelmatig onder in de gewelddadige wereld van Harry Hole. Met tussendoor iets minder bloederigs. Dat dan weer wel.