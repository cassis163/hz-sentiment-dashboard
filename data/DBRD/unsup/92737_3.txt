Waar eindigt de werkelijkheid en begint de mythe? Dat is zeker een goede vraag bij dit boek. Velen onder ons kennen het verhaal van de Romanovs, hoe het hele gezin vermoord wordt aan het einde van de revolutie in Rusland. Gill Paul geeft een eigen twist aan deze geschiedenis, en wat voor eentje. Is het verhaal helemaal geloofwaardig? Het is vooral moeilijk de grens tussen werkelijkheid en fantasie te onderscheiden, want het vloeit zo mooi in elkaar over en dat is altijd goed.
De tweede verhaallijn, die zich in de hedendaagse tijd afspeelt is minder goed ontwikkeld en voelt eerder als een goedkoop liefdesverhaaltje. Dat komt omdat het in kracht gewoon erg afsteekt tegen het drama van Dimitri en Tatiana. Als lezer raak je daar iets door uit balans en dat is nooit een goed gevoel.
Als ik dit boek niet had geluisterd voor de leesclub was ik er waarschijnlijk niet mee doorgegaan, maar ik kan ook niet zeggen dat ik het slecht vond uiteindelijk. De twee verhaallijnen zijn gewoon niet allebei even sterk en in het midden van het boek zakt de spanning watteveel weg. Het is zeker een mooi verpakte geschiedenisles, maar er had meer ingezeten wat mij betreft.