De ware en werkelijke liefde is een kracht en energie waarmee je je leven positief kunt beïnvloeden en waarmee je een diepere vervulling vindt. Leer positief te denken, vanuit de gedachte dat het antwoord altijd liefde is.

Liefde krijg je natuurlijk van je geliefden, maar échte liefde zit ook in jezelf. Het is een krachtige bron en voor iedereen die er voor open staat, beschikbaar. In ‘Het antwoord is liefde’ laat Rosalinda Weel zien hoe je met deze bron in contact komt en hoe je negatieve gewoontes en patronen ombuigt. Met liefde, positief denken en goede energie kun je al je angsten overwinnen.

“Leven in angst kan ons gestrest en ongelukkig maken. Maar ook ziek. Als je in het huidige leven veel stress en daaraan gerelateerde problemen ervaart, dan is de kans groot dat je in een te hoge versnelling zit en dat een onderliggende angst je voedt.”

Weel heeft met ‘Het antwoord is liefde’ opnieuw een prachtig en invoelend boek afgeleverd. Theorie, praktische tips, opdrachten, voorbeelden uit de dagelijkse praktijk en persoonlijke ervaringen wisselen elkaar af in het nieuwe boek van deze bijzondere auteur. Weel neemt je aan de hand en laat je kennismaken met … jezelf.

“Als ik mijn ogen dichtdoe wordt het erger dus hou ik ze open. Ga ik flauwvallen? Ga ik een beroerte krijgen of raak ik buiten bewustzijn? Mijn man komt thuis, helpt me met afdrogen en legt me op bed. Ik kan alleen op mijn zij liggen, met mijn ogen halfopen. Hij moet bij me liggen, ik wil hem vasthouden. Ik heb het gevoel dat ik wegglij. Ga ik dood?”

Tegen de criticasters die wellicht zullen denken: ‘dit is te spiritueel voor mij’, zou ik willen zeggen: ‘Think out of the box’ en lees dit boek. Het heeft zeker een spirituele inslag en diepgang, maar de luchtige schrijfwijze die Weel hanteert, maken het tot iets moois.

“Los van ontmoetingen in je leven, kun je ook door ervaringen in het leven thuiskomen bij jezelf. Als je de stappen van liefde bewandelt zoals omschreven in dit boek, leer je steeds beter de kracht van liefde te gebruiken.”

Weel heeft haar brede kennis en ervaring gecombineerd in ‘Het antwoord is liefde’. Het lezen waard!

Over de auteur
Rosalinda Weel is dromer én doener. Ze is bovendien moeder van drie opgroeiende kinderen. Na jarenlang zelf trainingen en opleidingen (Deepak Chopra Amerika) te hebben gevolgd, runt ze nu haar eigen Droomstudio waar ze lessen en trainingen geeft op het gebied van yoga, meditatie en ayurveda voor groot en klein. Ze heeft zich inmiddels ook ontwikkeld tot opleider (Kindermeditatiedocent & Yoga4teens) en intuïtief coach. Weel is naast leraar ook auteur van diverse boeken voor kinderen en volwassenen.

Uitvoering
Uitgever Altamira
ISBN 9789401303279
Paperback, 172 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/