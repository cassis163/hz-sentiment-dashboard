Titel: Dwars door het vuur
Auteur: Michelle Griep
Uitgever: Kok
Verschijningsdatum: 6 Februari 2018
Aantal blz.: 336

Over de auteur:
Michelle Griep omschrijft zichzelf als 'auteur, blogger en incidentele superheld wanneer haar cape niet in de was zit'. Ze heeft meerdere historische romans op haar naam staan, waarvan 'Dwars door het vuur' de eerste is die in het Nederlands is vertaald. Ook schreef ze een adviesboek voor beginnende schrijvers. Ze is getrouwd en heeft vier kinderen, twee jongens en twee meisjes, die ze allemaal zelf heeft lesgegeven en die inmiddels het huis uit zijn.

Samenvatting:
‘Dwars door het vuur’ van Michelle Griep is een spannende historische roman waarin ook de romantiek niet ontbreekt.
Gouvernante Eleanor Morgan moet Engeland ontvluchten nadat ze zich de woede van een machtige hertog op de hals heeft gehaald. Ze reist af naar Amerika, maar het lukt haar niet om aan het werk te komen. De enige respectabele oplossing is een huwelijk. En dus ziet Eleanor zich gedwongen te trouwen met een man die ze niet kent, die in de wildernis woont, en van wie de dorpelingen fluisteren dat hij de dood van zijn eerste vrouw op zijn geweten heeft...

'Dwars door het vuur' zit boordevol bloedstollende momenten en romantische spanning tussen een kolonist met Indiaans bloed en een keurige Engelse gouvernante. Prachtig, Michelle Griep!' - Julie Klassen, auteur van o.a. 'De herberg van Ivy Hill'

Mijn mening:
De cover van Dwars door het vuur trekt direct mijn aandacht, hij spreekt me aan door de intense afbeelding, dit is moeilijk uit te leggen, het is een gevoel.
Het verhaal speelt zich af rond 1770, Eleanor Morgan, diep ongelukkig besluit het land te ontvluchten en op zoek te gaan naar een betere toekomst in Amerika, voor zover je van beter kunt spreken.
Haar plannen vallen in duigen wanneer ze haar aanbeveling om bij een rijke heer te mogen gaan werken kwijt raakt en in handen valt van de mysterieuze Samuel Heath.
Samuel heeft Indiaanse roots, leeft met zijn dochtertje in de wildernis en heeft Eleanor gekocht om voor zijn dochtertje te zorgen. Er moet als voorwaarden getrouwd worden en twee mensen worden onder bizarre omstandigheden voor het leven aan elkaar gekoppeld.
Zowel het verleden van Eleanor als van Samuel is triest, beiden dragen een rugzak aan trauma’s met zich mee. Langzaam lukt het hen het verleden een plekje te geven en bloeit er iets moois op.
Het verhaal van Samuel en Eleanor, de indiaan en de gouvernante geeft mooi weer dat liefde geen grenzen kent. Buiten dat het hier een roman betreft speelt zeker ook de spanning een voorname rol.
Het leven in de wildernis en de gebeurtenissen uit het verleden brengen het koppel meerdere keren flink in moeilijkheden. Het gevaar ligt continu op de loer.
De schrijfstijl van Michelle Griep is inlevend en beeldend, alsof je naar een film kijkt. Emoties van vreugde, verdriet, teleurstelling en angst zijn intens voelbaar, ze maken dit boek tot een heerlijke spannende roman die ik zeer graag heb gelezen.
Het was lang geleden dat ik een historische roman ter hand had genomen, dit zal ik zeker weer wat vaker gaan doen.

Dwars door het vuur krijgt van mij 4,5 sterren.
Bianca Maartense