De ondergrondse spoorweg van Colson Whitehead, het boek wordt overal gepromoot en is een ontzettende hype. Vaak vallen boeken dan toch tegen, ze kunnen de hype niet waarmaken. Maar dit boek absoluut wel. Het is een prachtig, indrukwekkend en heftig verhaal over het leven van slavin Cora. De gruwelijkheden van de slavernij worden erg gedetailleerd omschreven. Afschuwelijk om te lezen wat mensen elkaar aan kunnen doen onder het mom van superioriteit.
Ik zat compleet in het verhaal, durfde af en toe niet verder te lezen omdat ik bang was voor wat komen ging. Zou Cora het redden of wordt ze uiteindelijk toch nog opgepakt? Ook het principe van de ondergrondse spoorweg (al wordt het hier als daadwerkelijke spoorweg beschreven, wat het in werkelijkheid niet was) wordt duidelijk uitgelegd. Respect voor de vele mannen en vrouwen die hun nek uitstaken en het soms met de dood moesten bekopen om anderen hun vrijheid terug te geven.
De schrijfstijl is erg prettig, het is op een erg aansprekende manier geschreven. Cora en de andere personages gingen voor mij leven, ze kregen een gezicht en ik leefde met ze mee.
Laat je dus niet afschrikken door de hype, dit boek is de hype meer dan waard. Een absolute aanrader wat mij betreft!