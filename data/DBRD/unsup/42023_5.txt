De liedjesalmanak. Lente & zomer is een bundel oude en nieuwe lente- en zomerliedjes, 24 in totaal. Naast bekende liedjes als 'Schaapje, schaapje, heb je witte wol?' en 'Kom mee naar buiten allemaal', schreef Koos Meinderts in dezelfde traditie een aantal nieuwe liedjes als 'Rokjesdag', 'De Avondvierdaagse' en 'Roberto' de ijsverkoper. En 'Alle vogels' op basis van de oudste Nederlandse zin:'Hebban olla vogala nestas hagunnan...', 'Alle vogels zijn bezig een nestje te bouwen...'. De liedjes zijn ingedeeld naar de eerste zes maanden van het jaar, vier per maand. Elk liedje is afgedrukt in een mooie illustratie van Annette Fienieg, die loopt over twee pagina's. In dunne penlijnen en zacht aquarel komt de tekst tot leven. Op de bijbehorende cd worden de liedje gezongen door Peer de Graaf en singer-songwriter Leine. Een fijne bundel voor thuis, de kinderopvang en op school: de zomertijd, één april, vader- of moederdag: voor elk moment is er een toepasselijk liedje. Ook bij uitgeverij Rubinstein verscheen eerder De liedjesalmanak. Herfst & winter, met 24 liedjes voor de tweede helft van het jaar. Vanaf 3 jaar.