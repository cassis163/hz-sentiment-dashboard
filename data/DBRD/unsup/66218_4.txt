Constanze Mozart was nooit door iedereen geliefd. Ze groeide op als Constanze Weber, derde dochter (van vier) in een muzikale familie. Vader Weber had graag zelf opgetreden als musicus, maar speelde alleen nog in een orkest en gaf les. Vooral aan zijn oudste dochters. Voor de laatste twee was geen geld meer. Constanze is het huissloofje: voor haar moeder moet ze al het huishoudelijke werk doen. Ze staat, vooral in het eerste deel van het boek, urenlang te koken, te bakken en te braden. Ze kan ook goed zingen en pianospelen, maar de tijd om te oefenen ontbreekt vaak. Om geld te verdienen neemt de familie jonge musici in huis. Een daarvan is de jonge Mozart, die op de vlucht is voor zijn vader, die als een tiran voorschrijft, wat Mozart moet doen. Hij geeft de dochters Weber les en wordt verliefd op de oudste, Louise. Constanze is verliefd op hem, maar ze is pas zestien en staat zo vaak in de keuken, dat ze te weinig opvalt.

Als Louise Mozart heeft afgewezen vertrekt hij, maar een paar jaar later komt hij weer terug naar de Webers. Hij trouwt met Constanze, ondanks de tegenwerking van zijn vader en zuster. Met veel passie componeert Mozart, maar de verdiensten verdwijnen snel. Hij probeert zelfstandig te werken, wat nieuw is: iedere componist had een beschermheer nodig, die hem betaalde voor zijn diensten.

Louise is op de achtergrond nog steeds een stoorzender voor Constanze: ze is bang, dat zijn liefde voor haar zus niet over is.

Dan wordt Mozart ziek en sterft. Constanze is ziek van verdriet. Maar dan bedenkt ze, dat ze het werk van haar man moet laten horen aan de wereld. Samen met Louise geeft ze concerten, ze bezoekt uitgeverijen van muziek, en verdient zo haar brood met het werk van haar man.



Het leven in die tijd moet zwaar geweest zijn. Constanze kreeg veel kinderen, maar twee van hen bleven in leven. Hen moest ze achterlaten bij een muziekleraar in Praag, om zelf geld te kunnen verdienen.



Het boek is heel prettig leesbaar. Je voelt mee met de hoofdpersoon. Er moet enorm veel research voorafgegaan zijn aan het schrijven ervan, maar dat heeft zeker veel opgeleverd. Interessant om te lezen over de mensen en de wereld van die tijd.



Ik las dit boek als e-boek zowel als papieren boek. Als ik in bed lees, geef ik de voorkeur aan de e- reader, andere keren heb ik liever een papieren boek in mijn handen. Bookchoice bood dit boek in september 2017 aan. Meestal ben ik over de e-book versie erg tevreden, maar dit keer was er duidelijk iets mis gegaan: hoofdstuk 48 kwam plotseling voor 47, zodat Constanze eerst op reis ging en toen pas ging inpakken. Niet helemaal logisch. Beetje irritant ook.