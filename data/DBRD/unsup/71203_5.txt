Cover
Deze is zeer intrigerend door het originele lettertype dat is gebruikt bij de titel van het boek. De titel staat midden op de cover. Rechts boven de titel zie je een vogelachtig figuur, het lijkt alsof het van beenderen is gemaakt. Het wezen komt zowel breekbaar als angstaanjagend over. Onder de titel staat: “Overleef jij een nieuwe plaag?”. Deze ondertitel vergrootte mijn nieuwsgierigheid. De ondergrond van de gehele cover is donkerkleurig, net geen zwart, met een vage blauwtint in het midden. De cover krijgt van mij een 9.

Samenvatting van het verhaal
Anna Meisner wordt wakker en is tot haar verbijstering vastgebonden aan een stoel. Tegenover haar ziet ze een vrouw zitten waarvan ze direct weet dat ze het zelf is. Die vrouw is echter niet vastgebonden. Anna begrijpt er niets van. De op haar lijkende vrouw kijkt Anna aan en schiet zichzelf dood. Dit heeft een enorme impact op Anna. Ze kan niet geloven wat er net is gebeurd en ze begrijpt niet hoe ze in deze situatie terecht gekomen is. Haar eerste gedachte is dat ze ontvoerd moet zijn. Na enkele dagen wordt Anna door een jong stel gevonden en naar een ziekenhuis gebracht. Als Anna wakker wordt en haar dokter ziet, krijgt ze het akelige gevoel dat er iets niet klopt, dit ondanks dat ze zich beter voelt.

Ze wordt door een niet al te vriendelijke agent ondervraagd wat er gebeurd is en of ze weet hoe ze in het verlaten pand terechtgekomen was. Hij gelooft maar weinig van haar verhaal over de andere vrouw. Na haar ontslag uit het ziekenhuis wordt Anna op het politiebureau verder ondervraagd. Daar blijkt al gauw dat men niet gelooft dat zij echt Anna Meisner is en ziet haar juist als een verdachte die een vreemd spel speelt. Het wordt haar duidelijk dat er meer achter het hele verhaal zit dan ze zich kan herinneren en gaat op onderzoek uit om duidelijkheid te krijgen over wat er aan de hand is en wat er met haar gebeurd is.

Al direct tijdens het begin van haar zoektocht krijgt Anna te maken met vreemde, bovennatuurlijke gebeurtenissen. Het lijkt erop alsof de menselijke beschaving tot een einde is gekomen. Overal krijgt ze te maken met dood en chaos. Anna heeft het akelige gevoel dat het iets met haar te maken heeft.


Conclusie
Ten eerste wil ik J. Sharpe een compliment geven voor het mooie voorwoord, dit bevat een waarschuwing voor lezers. Volgens het voorwoord bevat het verhaal enkele scènes die met name door gelovigen als niet zo prettig kunnen worden beschouwd. De schrijver is van mening dat je een boek voor je plezier leest en dat het verhaal niet is geschreven met de intentie om tegen schenen te schoppen.

De sfeer in het verhaal is vanaf het allereerste moment uitstekend neergezet: het flikkerende licht van de tl-buis, het feit dat Anna vastgebonden is, haar verwardheid en de paniek vanwege haar evenbeeld tegenover zich. J. Sharpe beschrijft de situatie en de gevoelens van Anna dermate tot in detail, dat het verhaal je bij je strot grijpt. De gedachten van Anna worden weergegeven door middel van een schuingedrukt lettertype. Deze manier van vertellen is boeiend en intrigerend en de schrijver weet je aandacht continu vast te houden.
Het verhaal zelf is meeslepend en intens. De ene bizarre gebeurtenis is maar net voorbij of de volgende dient zich alweer aan. Je voelt Anna's verwardheid en groeiende wantrouwen tegenover iedereen die ze ontmoet tijdens haar zoektocht naar antwoorden en veiligheid. Ze voelt zich paranoïde, de schrijver weet dit gevoel goed weer te geven door de gesprekken die Anna met zichzelf voert.

Na de verschrikkelijke dag met bovennatuurlijke gebeurtenissen, die Anna D-Day noemt, wordt het verhaal beschreven door middel van een wisselend tijdsperspectief. Boven de hoofdstukken staat duidelijk vermeld wanneer deze belevenissen van Anna plaatsvinden. Via flashbacks krijg je als lezer meer te weten over het leven dat Anna hiervoor had, je leert tevens haar familie kennen. Het is een mooie manier van de schrijver om de personages, en dan met name Anna, te verdiepen.

Het verhaal is geschreven vanuit het perspectief van Anna, in de ik-persoon. Halverwege het verhaal wordt er een nieuw ik-personage geïntroduceerd. Vanaf dat moment staat er bij de hoofdstukken vermeld welk personage vanaf dat moment aan het woord is. Dit geeft je duidelijkheid en leest aangenaam.

Dit boek kun je met recht een apocalyptisch boek noemen. Aan de ene kant beschrijft het de aard en grootte van de vernietiging van de wereld zoals wij die kennen, maar het is ook letterlijk de Apocalyps: de Dag des Oordeels.
Naast spanning is er ook af en toe ook ruimte voor een wat meer luchtige toon, zodat je als lezer een rustmoment hebt tussen al de spannende en bizarre gebeurtenissen.

Eden is een zeer bijzonder spannend en intrigerend boek dat ik met veel plezier heb gelezen. Hou je van Stephen King of Dean Koontz? Dan is dit boek een must-read!

Ik geef Eden van harte 5 sterren.

Jeanine Feunekes-Both - Recensente De Perfecte Buren