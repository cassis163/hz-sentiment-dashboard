Misha en Lennart zijn broers maar zijn totaal verschillend. Als Misha verdwijnt gaat Lennart naar hem op zoek en ontdekt dat hij zijn jongere broertje helemaal niet zo goed kent als hij dacht.

De twee karakters zijn ontzettend goed uitgewerkt. Vooral Lennart is interessant en erg geloofwaardig neergezet. Als beroepswerkloze, alcoholverslaafde en stamgast van de lokale kroeg zie je hem zo voor je. Zijn frustratie, twijfel en wanhoop om zijn vermiste broertje kan je bijna voelen.

Door slim gebruik te maken van perspectiefwisselingen en flashbacks wordt de spanning in dit boek langzaam opgebouwd. Het verhaal wordt in eerste instantie vanuit Lennarts oogpunt verteld en daarna vanuit het perspectief van Misha. Zo wordt duidelijk dat de twee broers dezelfde situatie totaal anders beleven. Je denkt te snappen hoe de situatie in elkaar steekt, maar als je het dan vanuit Misha’s perspectief leest blijkt de vork toch heel anders in de steel te zitten. Helaas zorgt deze perspectiefwisseling wel voor wat herhaling. Herhaling is nodig om te herkennen dat dezelfde situatie beschreven wordt, maar vaak werd er toch iets teveel van een dialoog herhaald.

De flashbacks gaan helemaal terug naar de jeugdjaren van de broers en beslaan de periode tot vlak voor Misha’s verdwijning. Langzaam leer je de relatie tussen Misha en Lennert beter kennen en begrijp je steeds beter waarom deze relatie zo stroef verloopt. Ook Misha’s motieven voor zijn verdwijning worden beetje bij beetje steeds duidelijker. In het begin tast je volledig in het duister en kan je het boek moeilijk wegleggen omdat je wilt begrijpen wat er is gebeurd en waarom. Langzaam krijg je steeds meer aanwijzingen en neemt de spanning steeds verder toe, totdat alle stukjes in elkaar vallen.

Het is een vrij dik boek en het verhaal verloopt misschien wat traag, maar is geen moment saai. Net als het verhaal even dreigt stil te vallen wordt er weer iets ontdekt of onthult waardoor je meteen weer op het puntje van je stoel zit. Bovendien maakt deze traagheid het verhaal erg geloofwaardig.

Samengevat is dit een spannend boek met een sterke opbouw waarin de band tussen de twee broers centraal staat. Ik kan niet wachten om in het tweede deel te ontdekken hoe het verder gaat.