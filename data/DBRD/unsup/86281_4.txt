"Elk jaar verdwijnen op volle zee gemiddeld drieëntwintig passagiers spoorloos. Nog nooit kwam één van die passagiers terug. Tot nu ! "

Meer is er niet nodig om de nieuwsgierigheid van de lezer te prikkelen en dan moet het lezen zelf nog beginnen. Het was wachten op Passagier 23, zenuwslopend lang. Maar uiteindelijk heeft het nieuwste boek van Sebastian Fitzek toch zijn weg naar de Nederlandse en Belgische lezers gevonden. En kan die lezer enkel maar vaststellen dat zijn/haar geduld uiteindelijk wordt beloond.

Het is weer genieten geblazen met Passagier 23, heel erg genieten. Vanaf de huiveringwekkende proloog tot en met de adembenemenden epiloog. Met een razende vaart vertelt Fitzek een ogenschijnlijk eenvoudige verhaal, waarbij de lotgevallen van de getraumatiseerde psychoog Martin Schwartz centraal staan. Vijf jaar geleden verdwenen zijn vrouw en zoontje spoorloos tijdens een cruise en nu doet een geheimzinnig telefoontje hem inschepen op hetzelfde schip. Maar wat dan gebeurt ...

Dat kan enkel aan de geest van Fitzek ontsproten zijn. Een eenvoudig verhaal ? Niet voor niets noemt men Fitzek 'de meester der misleiding', dus zo eenvoudig is het allemaal nu ook weer niet. Al is het deze keer even wachten tot 'de meester' al zijn troeven bovenhaalt. Minder duister en dwingend dan in vorige boeken speelt hij opnieuw een knap spelletje met de lezers en weet hen keer op keer op het verkeerde been te zetten. Ogenschijnlijk eenvoudig dus, op meesterlijke wijze uitgewerkt.

Niet zijn beste boek, maar misschien wel een van de meest toegankelijke ... En nog steeds een absolute aanrader !