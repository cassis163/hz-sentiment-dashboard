In een druk gezin heb je als ouder of opvoeder altijd haast. Een drukke baan, het huishouden, sportclubjes, feestjes, huiswerk, er is steeds van alles om te doen. Dit in tegenstelling tot oma’s, opa’s en oppassers. Zij maken vaak veel meer tijd om iets leuks met de kinderen te doen.
En daarom besloot Juf Marit als eerbetoon aan hen dit boek te maken. En niet alleen voor hun, maar voor iedereen, ook de drukke ouders, die even echt tijd vrijmaken om samen met de kinderen te genieten van de prachtige kunstwerken die verschillende kunstenaars in de loop der jaren hebben gemaakt. Om na een stukje achtergrond direct aan de slag te gaan, zodat ze zelf de mooiste van Goghs, Doesburgs of Picasso’s kunnen maken.

Na het voorwoord kom je de lijst met benodigdheden tegen. Maar per kunstwerk staat er ook nog precies welke materialen je nodig hebt. De meeste spullen zal je wel in huis hebben, maar soms moet je ervoor op pad.
Daarna staan er nog een aantal kunstige tips. De belangrijkste tip die ik eruit heb gehaald is deze:

“De werkjes zijn zo cool, stoer, mooi, en zo apart dat ze natuurlijk een fantastische plek in huis verdienen. Je moet er wel even de tijd voor nemen…” Blz. 9.

Direct daarna kan je zelf aan de slag. Natuurlijk begint het met het uitzoeken van de schilderstijl die jou het meest aanspreekt. Ga je het liefst net als Antoni Gaudi aan de slag met een mozaïek? Jankt jouw hond net zo mee als Pat, de hond van Herman Brood, wanneer je muziek aan het maken bent? Dan kies je misschien liever voor een werk zoals dat van hem.
Vind je het leuker om met papier-maché te werken en hou je net zo veel van felle kleuren, bonte bloemen en hartjes? Dan wil je misschien wel een echte Nana maken.
Of spreekt De Nachtwacht jou het meeste aan? Dan vind je het misschien juist leuk om net als Rembrandt stiekem jezelf te schilderen, terwijl anderen zullen denken dat het een schutter is, zo weggelopen uit het oorspronkelijke schilderij!

Er staan 20 voorbeelden van beroemde schilders in dit boek. Sommige zijn eenvoudiger te maken dan andere. Door middel van 1,2 of 3 sterren kan je zien hoe moeilijk het is.
Op de achterkant van het boek staat een leeftijdsindicatie vanaf 6 jaar. In tegenstelling tot het eerdere boek, Kunst(en) makers , lijken de meeste kunstwerken net iets moeilijker. Er komen verschillende technieken in voor waardoor het een grotere groep kinderen zal aanspreken. Mijn tip, laat je niet leiden door leeftijd, maar ga samen erin kijken en laat je kind kiezen. Dan zal je de mooiste kunstwerken ervoor terugkrijgen!

Met deze laatste tip ben ik met mijn zoon (12) aan de slag gegaan. Hij is niet heel creatief. Maar omdat zijn zus een “echte” Appel aan het maken was, wilde hij natuurlijk niet achterblijven. Na lang twijfelen tussen een Herman Brood (lekker snel klaar) en een Rembrandt van Rijn, koos hij uiteindelijk voor de laatste.

Als eerste maakte hij een achtergrond. Dit had hij op tv in een programma gezien waarin ze opzoek zijn naar een nieuwe Van Rijn.
Daarna schilderde hij de schutter uit het voorbeeld na. Hierbij begon hij bij de voeten. Waardoor hij later bang was dat hij er niet helemaal op zou komen. Maar uiteindelijk lukte het prima.
Wat erg leuk was om te zien hoe hij echt de kleuren zat te mengen. Wij gebruikten hier gewoon een schoteltje voor, maar ik vind dat de kleuren erg goed passen bij het echte schilderij.

Zo zie je maar dat er echt in iedereen een kunstenaar zit. Ook in kinderen die normaal niet veel tekenen of creatief bezig zijn. Zolang je er samen maar even echt tijd voor vrijmaakt!
Wij waarderen het boek op 5 sterren.