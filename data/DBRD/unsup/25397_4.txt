Na een werkvakantie in Londen – en om maar niet bij zijn moeder thuis te hoeven zijn – verheugt Florian zich op een reisje naar Schotland met zijn vriendin Donna. Als zij echter niet komt opdagen, neemt de gevoelige Florian het impulsieve besluit om mee te reizen met twee jongeren die hij net heeft ontmoet, de verlegen Lasse en de mysterieuze Pepper. Hij raakt verzeild in een wereld die zijn stoutste dromen te boven gaat, maar beseft niet dat hij wegzakt in een moeras van intriges. Is hij nog te redden?

Mijn visie
Met ‘Drijfzand’ levert Bibi Boom een goede psychologische thriller af. Boom heeft het zichzelf niet gemakkelijk gemaakt met deze roman en alleen daarmee dwingt zij al respect af. Maar natuurlijk is er meer.

“En allemaal omdat de mens zo egoïstisch is. Zolang individuen er maar beter van worden, kan de rest van de wereld stikken. Letterlijk! Voor hun eigen welvaart laten ze alles om hen heen naar de verdoemenis gaan. Maar zeg nou zelf, op de lange termijn worden ze er echt niet gelukkiger van. Ze zijn er zich zelfs niet van bewust dat ze met hun eigengereide manier van leven de natuur de genadeklap geven.”

De wijze waarop Boom de emoties van haar personages beschrijft, geeft blijk van een enorm inlevingsvermogen! Ik voelde mijzelf haast plaatsvervangend gemanipuleerd en misleidt. Anderzijds voel je als lezer zeker ook de liefdevolle momenten en ga je mee in een rollercoaster van alle verwarrende gevoelens die Boom haar personages laat meemaken. Chapeau!

“Dan gilt Donna het uit. Onmiddellijk grijpt Sealadach in. Donna zit te huilen als een klein kind en ik huil met haar mee. Sealadach geeft Donna de opdracht terug in de tijd te gaan naar het verjaardagsfeests op de ijsbaan en even plotseling als het begonnen was, verdwijnt de paniek weer. De tranen rollen nog over haar wangen, maar Donna slaapt door alsof er niets is gebeurd.”

De titel –‘Drijfzand’- is goed gekozen. Door het feit dat de hoofdpersonen zoveel emotionele gebeurtenissen te verwerken krijgen, voelt het zelfs voor de lezer alsof hij in drijfzand is terechtgekomen..

“Op dat moment bereiken ze het hoogste punt van de duin. De weg leidt omlaag naar de baai. Aan het eind van de weg is een parkeerplaats met een slagboom ervoor. Daarachter begint het strand. Een houten steiger, met aan weerszijden motorbootjes, loopt de grijze zee in. Schuimkoppen slaan stuk tegen de houten palen.”

De schrijfstijl van Boom is mooi en verzorgd en haar dialogen zitten uitstekend in elkaar. Nergens gekunsteld en dus heel natuurlijk en geloofwaardig.

Mijn conclusie: Boom geeft blijk van absolute potentie. ‘Drijfzand’ is een prima psychologische thriller.

Over de auteur
Bibi Boom (Amsterdam, 1983) woont, samen met haar katten Tiramisu en Pistache, in het Noord-Hollandse Midwoud en is Operations manager and Lean Six Sigma projectmanager en auteur.

Boom schreef als kind al verhaaltjes met in de hoofdrol de personages uit haar favoriete kinderserie. Het advies om aan schrijfwedstrijden mee te doen, werpt direct zijn vruchten af. (Zwarte Passie, Godijn Publishing, 2015), waarna zij in drie verhalenbundels verscheen. Momenteel werkt zij aan diverse korte verhalen, een historische roman en het script voor een televisieserie.

Uitvoering
Uitgeverij Godijn Publishing
Paperback, 255 pagina’s
ISBN 978-94-92115-11-9

Over Hanneke Tinor-Centi
Hanneke Tinor-Centi (1960), communicatieprofessional, tekstschrijver, (boek)marketeer, boekrecensent en literair agent. www.hanneketinorcenti.nl