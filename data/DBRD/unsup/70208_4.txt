Chinese geschiedenisles in een thrillerjasje met een laag romantiek.
Zo zou je Het vierde offer kunnen omschrijven. Het is niet echt een pageturner maar toch wil je doorlezen omdat het zo ontzettend boeiend is.

Peter May heeft met Margaret Cambell, forensisch pathologe en rechercheur Li Yan, twee hoofdpersonen neergezet met totaal verschillende achtergronden die een haat-liefde verhouding hebben. Margaret staat op het punt om terug te keren naar Amerika na het verlies van haar man en haar mislukte relatie met Li (Zie De vuurmakers). Maar dan wordt ze bij de ambassadeur geroepen en min of meer gedwongen samen te werken met haar ex geliefde nadat een vierde slachtoffer, een medewerker van de Amerikaanse ambassade, ook door onthoofding om het leven is gekomen. Margaret stemt met grote tegenzin toe mede omdat ze op een feestje de boeiende Amerikaanse Tv-archeoloog Michael Zimmerman heeft ontmoet die haar het hof maakt. Ondertussen worstel inspecteur Li met zijn eigen gevoelens en het moordonderzoek wat maar niet wil vlotten. Langzaam worden de moorden ontrafeld met een zeer verrassende ontknoping.

Peter May schetst een levendig beeld van de huidige Chinese samenleving. Hij weet de sfeer perfect neer te zetten. De liefde voor het land spat van het papier maar hij durft ook problemen aan te kaarten: de één-kind politiek met het kleine Keizer syndroom is een leuk voorbeeld maar ook een zwarte periode uit de rijke historie van China wordt niet gemeden. Het boek heeft me soms ontroerd maar bevat ook humor. Het vierde offer is een geloofwaardige thriller met een menselijk gezicht en ik heb er ontzettend van genoten!!

P.S. als je net gestopt bent met roken moet je dit boek niet lezen want er wordt heel wat in afgepaft.