Dodenstoel speelt zich af in Nederland waar de hoofdpersonen, rechercheur Neli Panka, een donkere vrouw aan het hoofd van afdeling moordzaken en adviseur van defensie , Eugene Hamer, een oud commando aan elkaar zijn gekoppeld om een reeks moorden met zowel een militair als bijbels/ritueel aspect te onderzoeken en de moordenaar te stoppen. Zowel Neli als Hamer hebben een eigen manier van werken en kijk op zaken die nogal botst waardoor de twee geen goede start maken en Neli vooral veel wantrouwen heeft over de komst van Hamer. Wellicht heeft de ogenschijnlijk dubbele agenda van Hamer hier iets mee te maken?
De moorden gaan in de tussentijd door en de moordenaar lijkt hen steeds een stap voor te zijn. De moordenaar daagt rechercheur Neli en adviseur Hamer zelfs persoonlijk uit in de media met verwijzingen naar vroegere bekende seriemoordenaars als Jack the Ripper, waardoor het onderzoek onder een vergrootglas komt te liggen en vanuit alle divisies van het land bemoeienis volgt. Het lijkt erop dat het onderzoek wordt geboycot en dat er een verrader in het midden is, maar wie kan dit zijn? In de loop van het verhaal volgen diverse wendingen waarbij Neli en Hamer elkaar moeten vertrouwen om de moordenaar te kunnen stoppen.
Zodra je eenmaal aan het lezen bent en de moorden zijn begonnen wordt je meegezogen in een verhaal over geloofsovertuigingen, oorlogen, misstanden en drugshandel, mensenhandel en ga je zelf voelen dat er rechtvaardigheid moet komen voor alle gruwelijkheden.
De moorden zijn allen zeer gedetailleerd omschreven waardoor het lijkt alsof je je in de kamer bevind waarin de gruwelijkheden zich afspelen. Deze details en de manier van schrijven maken dat je gevangen zit in het boek en niet meer kunt stoppen met lezen.
Het begin verliep even wat stroef, de eerste 4/5 hoofdstukken waren even doorbijten omdat de schrijfstijl wat anders is dan ik gewend ben van schrijvers waar ik normaal boeken van lees maar als je hier eenmaal doorheen bent en je zit er goed in dan wil je het liefst blijven lezen tot je achter de waarheid komt. Het boek is zeker de moeite waard om te lezen als je van een goede Thriller houdt en tegen de bloederige details kunt die in het boek voorkomen. Ik heb in dit boek, Dodenstoel, kennis gemaakt met schrijver Johan Andersen en ben zeker voornemens meer van zijn boeken te lezen.