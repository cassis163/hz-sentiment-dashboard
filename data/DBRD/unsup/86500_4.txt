Hannah woont met haar man Jack en hun drie kinderen Max, Sara en Sam in het kleine dorpje Doodeind in Nederland. Het is een klein dorpje waar iedereen elkaar kent, en iedereen elkaar natuurlijk ook een beetje in de gaten houdt. Hannah en Jack wonen in een groot huis helemaal aan het eind van de straat net buiten de dorpskern. Jeff en Laura en hun zoon Thomas zijn vrienden van Hannah en Jack, hun zoontjes hebben allebei een vorm van autisme en gaan naar het speciaal onderwijs en worden beiden opgehaald met hetzelfde busje.
Hannah heeft haar droomman Jack leren kennen in het dorp, oorspronkelijk komt hij uit Canada, dat is wat hij tenminste verteld heeft. Verder laat Jack niet veel los over zijn verleden wat Hannah eigenlijk nooit vreemd gevonden heeft. Tot Thomas plotseling verdwijnt en Jack zich vreemd begint te gedragen. Hoe goed kent Hannah haar man eigenlijk? Wat heeft hij nooit verteld over zijn verleden? Als hun eigen zoon Max dan ook opeens verdwijnt gaat Hannah op onderzoek uit, wat ze dan vindt over haar man is erg verassend, maar wat heeft dat te maken met de verdwijning van deze twee jongetjes?
Tussendoor loopt er ook nog een verhaallijn over Billy en zijn broertje Bird, dat speelt zich af in Amerika. Uiteindelijk komen deze verhaallijnen bij elkaar en is het duidelijk wat de bedoeling is van de schrijfster met deze twee verhaallijnen.

Het boek is luchtig en vlot geschreven het leest makkelijk weg maar het is geen chicklit om het zo maar te zeggen. Ik vind het een spannend boek wat me geboeid heeft en wat ik snel uitgelezen heb omdat ik het niet meer weg kon leggen.
In eerste instantie vond ik het vrij eenvoudig, het verhaal en had ik het idee dat het erg voorspelbaar zou zijn. Dit had ik totaal mis, het einde van het boek had in mijn ogen zeker nog wel wat mooie verassingen in petto zodat ik alleen maar verder wilde lezen en het boek uiteindelijk veel te vlug uit was.
Deze schrijfster heeft in mijn ogen de kracht om goede en prettig lezende thrillers te schrijven met goede spanningsopbouw erin en een mooi uitgewerkt plot. De verassende wending aan het einde maakt het dan ook helemaal af voor mij. Dit is het eerste boek wat ik lees van Ingrid Oonincx en het is me erg goed bevallen, ik blijf haar zeker in de gaten houden want dit boek smaakt voor mij naar meer.