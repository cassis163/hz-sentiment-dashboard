De jongen met twee namen is een echte YA vanaf 15 jaar. Het verhaal zullen jongeren zeker herkennen. Het is een verhaal dat wat langzaam op gang komt, maar een prachtig eind kent.
Ik zie alleen jou… is de subtitel van het boek dat na het lezen goed de context van het verhaal weergeeft. Zowel Lexi’s als haar vaders leven is hier kenmerkend voor.
Lexi en haar vader organiseren samen boekconferenties. Haar vader doet het al jaren en is niet meer weg te denken in dit wereldje. Wanneer hij een manuscript met de titel Piecekeepers ontvangt, laat hij dit aan Lexi lezen. Ze is helemaal weg van wat ze leest. Ze herleest het zelfs meerdere malen.
Op een van de conferenties ontmoet ze Aiden Green. Een jongen waarvan ze de kriebels krijgt. Wat een arrogante gast is dat zeg! Wanneer ze hem de volgende keer weer ontmoet, komt ze tot haar verrassing erachter dat hij de auteur is van Piecekeepers. Hij heeft dit geschreven onder het pseudoniem Hadyn Swift.
Lexi is van slag door deze ontdekking. Hoe kan zo’n jongen dit boek geschreven hebben? Haar gevoelens gaan met haar aan de haal. Enerzijds is ze weg van Hadyn, maar niet van Aiden. Als ze ook nog eens liefdeskriebels krijgt, weet ze helemaal niet meer wat ze hiermee aan moet.
Ondertussen staat haar vader op het punt te gaan hertrouwen. Dit legt druk bij Lexi om nog meer te helpen bij de conferenties. Zijn aanstaande vrouw is nou niet echt de stiefmoeder die ze voor ogen heeft. Hoe moet dat straks verder als ze getrouwd zijn? Gelukkig heeft ze haar vrienden en collega’s die haar steunen. Die weten hoe ze is, denkt en waarom ze zich zo gedraagt. Maar kunnen ze haar helpen met het maken van keuzes?
De jongen met twee namen is een boek dat vlot leest en Lexi goed tot haar recht laat komen. De lezer kan zich echt met haar identificeren. Hoe moeilijk kunnen keuzes en relaties soms zijn op jonge leeftijd? Haar moeder woont in Frankrijk en haar vader is verliefd, dus wat heb je dan aan je ouders als tiener? Toch is het niet alleen maar twijfel wat Lexi overkomt. Ze is een meisje dat geniet van het leven en het werk voor de boekconferenties. Ze is een gewoon meisje met herkenbare problemen.
De auteur Maggie Harcourt heeft met deze heerlijke YA een goed boek geschreven, dat leest als een trein. Wat hoe gaat Lexi om met Aiden alias Hadyn? In korte hoofdstukken leren we Lexi steeds beter kennen en ik kreeg echt een band met haar. Het is een boek dat ik in één keer wilde uitlezen. De jongen met twee namen is een heerlijk eigentijds verhaal, dat mij een aantal heerlijke leesuurtjes heeft opgeleverd. Ik geef het boek 4 sterren.

Gelezen voor het blog Indeboekenkast