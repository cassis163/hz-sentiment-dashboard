Verleden jaar dong Chantal van Mierlo nog mee voor de Hebban Thriller Debuutprijs 2015 met De nummers. De shortlist haalde ze zonder moeite maar de jury koos uiteindelijk voor een sterker boek.
Met haar nieuwste thriller Het isolement is Chantal blijkbaar van plan om deze keer in de toplijsten te geraken. Het isolement is een goed georchestreerde thriller die gretig inspeelt op de actuele tendens van de laatste tijd, het digitale tijdperk.

We maken kennis met Coco, een leuke meid die er soms wat op los leeft, voortkomend uit een moeder die in een commune leefde en aan vrije liefde deed. Kruipt het bloed nader dan de broek? Langs de andere kant bezit Coco een groot verantwoordelijkheidsgevoel naar haar mindervalide broertje Rocket die in een verzorgingstehuis verblijft.
Van de ene op de andere dag wordt Coco’s leven op stelten gezet door een kerel die een oogje op haar heeft, en denkt de ultieme versiertruc gevonden te hebben door haar te stalken en haar leven over te nemen.

De auteur heeft me heel lang in het ongewisse gelaten over wie de stalker nu wel zou kunnen zijn. Je krijgt Freek, Floris, Jeroen, Razvan… Hoewel ik snel doorhad wie de dubbele rol speelde, bleef ik toch een groot deel van het verhaal denken dat ik me misschien toch had vergist.

Chantal heeft een vlotte schrijfstijl en haar researchwerk in verband met Anonymous en softwareprogramma’s wordt mooi verwerkt in het verhaal zonder technisch te klinken.

De auteur speelt met Het isolement gretig in op de kwestie wel of geen social media in ons leven toe te laten. Een web dat zich langzamerhand zo breed uitspreid dat je je er totaal door omwikkeld voelt.
En blijkbaar is het o zo simpel om iemand zijn gegevens te kunnen hacken. Waar blijven we dan met onze privacy? Er is maar één slimme gek nodig om je leven compleet overhoop te gooien.
Hoe langer hoe meer krijg ik het gevoel dat er meer mensen zich uit al dat sociale media-gedoe willen terugtrekken. Maar misschien is het toch niet zo’n slecht idee? Zeker niet na het lezen van Het isolement.