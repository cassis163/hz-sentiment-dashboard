Het verhaal speelt zich af in Scheveningen en op het strand bij strandtent ‘Ons’.
Ties, hulp in de strandtent, vind ’s morgens vroeg een lijk in het water liggen. Het blijkt Ron de Herder te zijn die de avond tevoren nog in de strandtent aan het feesten was. Op het eerste gezicht lijkt het erop dat Ron verdronken is, maar bij nader onderzoek komt aan het licht dat hij vermoord is.
Ellen en haar vriendinnen hebben de avond tevoren samen met Ron gefeest. Ellen en Suus blijken hem allebei te kennen maar weten dat niet van elkaar.
Als de politie op onderzoek uitgaat valt de verdenking al snel op Ellen en haar vriendinnen maar ook op de eigenaar van de strandtent.
Ties en Cato, de dochter van Ellen, gaan zelf op onderzoek uit om te achterhalen wat er gebeurt is en om de baas van Ties te vrijwaren van de moord.
Maar ook Ellen probeert erachter te komen wie Ron was en waarom hij vermoord is…kent Ellen haar vriendinnen wel zo goed als ze denkt?

‘Zeevlam’ heeft een hele mooie cover die doorloopt naar de binnenkant van het boek. Hierop is een dreigende lucht en zee te zien met een vrouw die de zee inloopt. Heel spannend en zeker een boek wat meteen opvalt in de winkel.
De titel is prachtig gekozen. ‘Zeevlam’ is mist boven zee die bij aanvankelijk mooi weer door een opstekende zeewind het land wordt opgeblazen. Hierdoor zie je geen hand voor ogen.

‘Zeevlam’ is een vlot en gemakkelijk te lezen thriller. De hoofdstukken zijn aangegeven met een dag- en tijdsaanduiding. Na het eerste hoofdstuk was ik heel benieuwd hoe het verder ging, omdat het boek meteen al erg spannend begint. Naarmate het boek vordert gaan sommige stukken wel heel erg snel en wordt de gebruikte taal steeds kinderlijker, wat je in het begin van het boek niet had. Het begin was vrij rustig geschreven en kreeg steeds meer spanning. Het was voor mij alsof een volwassenen thriller overging in een YA-boek.
Er zitten veel karakters in het boek verwerkt. De hoofdpersonen Ties, Ellen en Cato komen goed uit de verf en ik kon me helemaal inleven in hun personages.
Een leuke thriller om even tussendoor te lezen maar niet echt een hoogvlieger.
Ik geef het boek daarom 3 sterren.
Ben heel benieuwd wie er achter het pseudoniem van Kiki van Dijk schuilt en wat haar/zijn andere werken zijn.