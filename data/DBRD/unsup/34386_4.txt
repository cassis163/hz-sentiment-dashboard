Afgelopen week had ik allemaal tentamens waar ik ontzettend hard voor moest leren. Daarom was ik volop bezig met studie-ontwijkend gedrag: het lezen van Marte Jacobs door Tim Krabbé. Een boek over de band tussen het jonge meisje Marte en de oudere jongen Emile, waarin je je als lezer even helemaal verliest.

Titel: Marte Jacobs
Auteur: Tim Krabbé
ISBN: 9789044611229
Verscheen in 2007 bij uitgeverij Promotheus.

Marte Jacobs gaat over dichter Emile Binenbaum. Als veertienjarige jongen ontmoet hij de dan nog negenjarige Marte tijdens het voetballen in de duinen. Een middag zoals de meeste mensen die vaak hebben gehad: buitenspelen met andere jonge kinderen, lekker sporten in de buitenlucht. Emile heeft goede herinneringen aan die dag en die herinneringen komen weer naar boven als jaren later Marte op zijn middelbare school verschijnt. Zij zit dan in de eerste klas, hij in de laatste. Ze spreken elkaar niet echt maar knikken en glimlachen naar elkaar als ze elkaar in de gang of op het plein zien. Gewoon, zoals je doet met mensen die je wel kent maar niet zo goed dat je ze echt enthousiast begroet. Emile is echter geen nuchtere jongeman, maar een echte dromer. Hij vindt Marte in alles wat ze doet interessant, zoekt iets achter elke beweging die ze maakt en maakt gedichten over haar. Best vreemd, zo’n jongen die jaren en jaren ouder is die compleet geobsedeerd is door een jonger, onschuldig meisje.

De band tussen Emile en Marte begint zich echt te ontwikkelen als hij een student is en zij veertien jaar oud. In de zomer komen ze elkaar bij de bioscoop tegen en besluiten om vaker af te spreken. Ze slenteren door de stad, praten wat en opnieuw zoekt hij achter elk woord dat zij zegt een dubbele betekenis. Hij leeft constant met zijn hoofd in de wolken. Hij begint het dichten nu ook echt serieus te nemen en begint een beetje bekend te worden. Na deze Zomer (Emile zegt in het boek dat dit een zomer met hoofdletter Z was, zo’n zomer waar je altijd aan terug blijft denken) spreken ze elkaar weer jaren niet. Maar dan houdt de middelbare school waar zij beiden les hebben gehad een reünie, waar waarschijnlijk zowel Marte als Emile zullen verschijnen. Wat zal er nu gebeuren: bloeit de liefde eindelijk op zoals Emile al jaren half verwacht, of loopt alles toch nog anders? LEES VERDER OP ILONA LEEST; WWW.ILONALEEST.NL