Een verkeerd bezorgd pakketje vormt het begin van een vriendschap tussen drie mensen. Niet zomaar drie mensen, maar mensen die ieder op hun eigen manier moeite hebben met liefhebben en zich intens eenzaam voelen.

In een sfeervol boek neemt de Zweedse auteur Linda Olsson ons mee naar drie levensverhalen die langzaamaan samenkomen. Wat er achter hun eenzaamheid schuilt, ontvouwt zich langzaam. De sfeer in het boek wordt sterk neergezet, mede door de gedetailleerde omschrijving van het weer in Stockholm. De rode draad van het boek draait om tekeningen van Elias, van een merel. Hij is een dyslectische jongen en één van de drie hoofdpersonen in het boek. Zijn tekeningen brengen het verhaal van Elisabeth naar voren, de andere hoofdpersoon. Zij herkent zichzelf zo sterk in zijn tekeningen dat ze langzaam uit haar isolement komt. De derde hoofdpersoon, Otto, vormt de lijm van het drietal. Hij is in bittere tijden het lichtpunt van het verhaal. Als het verhaal in deel 2 van het boek wat (te) traag verloopt, vormt zijn ervaring van “een tweede leven” een fijn lichtpunt.

In de schemer fluit de merel is een sfeervol en prettig leesbaar boek. Niet minder maar ook niet meer. Het verhaal kabbelt soms te veel en mist net wat intensiteit om echt te beklijven. Maar het is een fijn boek dat uiteindelijk tot en met de laatste pagina blijft boeien.