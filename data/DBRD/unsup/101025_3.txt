Geen langverwacht feest. De titel van deze recensie verwijst naar een hoofdstuk in een van de Tolkienverhalen, nl naar het eerste boek van de trilogie van de Lord of the Rings. ik gebruikte deze titel ook in een recentie die ik schreef n.a.v. de eerste bioscoopfilm van dit drieluik door Peter Jackson.
Deze film was voor mij inderdaad een feest om naar te kijken.
Hetzelfde kan ik niet zonder meer van dit boek zeggen. Nadat ik eerst de Da Vinci Code en daarna Het Bernini mysterie in één keer had uitgelezen, had ik hooggespannen verwachtingen van Het Juvenalis dilemma. Voor alle duidelijkheid: ik vind ook dit boek een nagelbijter van de eerste orde, vandaar de kwalificatie 'goed'. Echter, het is duidelijk merkbaar dat dit Dan Brown's eersteling is.
Brown is ontegenzeggelijk een begenadigde (èn ook hier al een goed gedocumenteerde) verhalenverteller, doch het kostte hem tenminste één of misschien wel twee boeken (ik heb z'n tweede, De Delta Deceptie, nog niet gelezen) voordat hij de 'toon' te pakken kreeg waarmee hij wereldwijd aan klantenbinding deed. En dat heeft de Nederlandse uitgever goed begrepen; immers, bij mijn weten zijn ze in Nederland begonnen met het uitgeven van de 'Code', vervolgens het 'Mysterie' en pas daarna het 'Dilemma' en tenslotte de 'Deceptie': briljante marketing, dat dient gezegd! (Of zijn ze hier in NL pas na zijn vierde boek op het spoor gezet van meneer Brown??)
Maar sommige aspecten zijn een beetje haastig 'afgedaan', om niet te zeggen simplistisch.
Voorbeeld: als matige puzzelaar had ik zelfs door, reeds tijdens de eerste keer dat ik het woord 'ndakota' las, dat dit een anagram was voor Tankado.
En voor mensen in het computer-wereldje moeten sommige aspecten in dit boek behoorlijk achterhaald lijken.
Hoe dan ook, voor nieuwe, kritische lezers die voor het eerst de boeken van Brown willen lezen (niet in de laatste plaats om erover mee te kunnen praten ...) zou ik beginnen met Het Bernini mysterie, om daarna meteen verder te gaan met de Da Vinci code, en vergeet die eerste twee. Ze zullen er geen spijt van krijgen. Voor mensen die altijd ALLES van een schrijver willen lezen zou ik willen aanraden te beginnen bij het begin: Het Juvenalis dilemma.
verwacht geen literaire hoogstandjes, maar je zult vanzelf merken dat Brown als schrijver van thrillers steeds beter wordt!

vriendelijke groet,
Jim