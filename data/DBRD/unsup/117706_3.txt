Will Trent en Sara Linton zijn al een tijdje een stelletje. Will is nog wel altijd getrouwd met Angie. Angie heeft net als Will een moeilijke kindertijd en jeugd gehad, opgegroeid in een kindertehuis, van pleeggezin naar pleeggezin waar ze dan weer misbruikt werd. Angie is undercover agente geweest bij zeden, weet alles van prostituees en misdaad scenes.

Will wordt bij een lijk geroepen in een verlaten pakhuis. Het gebouw is eigendom van een steenrijke basketballer waartegen Will een zaak van verkrachting had lopen, maar de advocaten van de basketballer hebben geen spaan heel gelaten van de aanklacht en de zaak is op niets uitgelopen. Het slachtoffer staat in de kou. Krijgt Will nu een tweede kans?
Het lijk is dat van een ex-agent. Er is heel veel bloed, van een bloedgroep dat niet dat van het lijk is. Is er een tweede lijk? Waar? Wie? Heeft Angie ermee te maken?

Ik denk dat het tijd is om afscheid te nemen van Will, Sara, Angie, Amanda en Faith want het werkt niet meer. Het is iedere keer hetzelfde en dat wat er tussen Will, Sara en Angie is, begint uitgemolken te geraken. De plot zelf vond ik ook nogal ver gezocht deze keer. De dingen die Angie allemaal doet, het is niet een klein beetje over de schreef maar heel ver erover en ze komt er precies ook altijd mee weg. Dat mens is rijp voor een gesticht met haar overdreven jaloezie en stalking.
Misschien dat ik het volgende boek toch maar eens aan mij voorbij laat gaan.