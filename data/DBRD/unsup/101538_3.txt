In een Amsterdams appartement wordt het ontzielde lichaam van een vrouw gevonden. Het blijkt dat van de niet bij iedereen geliefde boekrecensent Karin Post te zijn. Lucy Lam, rechercheur bij de Amsterdamse politie, krijgt de leiding van het onderzoek. Aanvankelijk heeft de politie geen enkele aanwijzing omtrent de doodsoorzaak van Karin Post. Haar lichaam vertoont geen wonden en een wapen is niet gevonden. De vriendengroep van Karin heeft die avond een etentje omdat Judith en Arnoud Ter Horst-Bosch vieren dat ze twee jaar getrouwd zijn. Lucy komt er al snel achter dat een aantal van hen een motief voor de moord heeft. Ze zeggen echter allemaal onschuldig te zijn.

Victoria Farkas is vooral bekend vanwege haar kinder- en jeugdboeken. Met Bitter waagt ze zich in het thrillergenre. Het boek is het eerste deel van een whodunitserie waarin rechercheur Lucy Lam het belangrijkste personage is.

Bitter is een vlot geschreven boek waarin het aantal personages beperkt blijft. Daardoor blijft het verhaal overzichtelijk en leert de lezer deze personages, vooral omdat Farkas aan hen afzonderlijk aandacht besteedt, enigszins kennen. Het personage dat het meest onderbelicht blijft is Lucy. Zij is degene die de serie moet dragen en daarom was een goede en uitvoerige uitwerking van haar wenselijk geweest.

De leesbaarheid van het boek is goed. Het verhaal is duidelijk en begrijpelijk en heeft een logisch en chronologisch verloop. Er is een begin en dat gaat naar het gewenste eind. Van die chronologische volgorde wordt af en toe afgeweken, want soms is het voor het verhaal nodig om, ter verduidelijking van de situatie, terug te gaan naar het verleden.

Farkas werkt, zoals gezegd, duidelijk naar de ontknoping toe die ze in gedachten had. De verhaallijn is daar helemaal op afgestemd. Farkas probeert de lezer een paar keer op het verkeerde been te zetten, maar dat is helaas niet helemaal gelukt. Het boek kent daarom niet veel verrassingen. Toch kun je wel het gevoel krijgen dat je tijdens de ontknoping verrast wordt. Want het is dan net even iets anders dan het soms lijkt.

De gedachte om Bitter als whodunit te schrijven is zeker geen verkeerde. Want deze opzet zorgt ervoor dat de lezer van begin tot eind met de oplossing van de misdaad bezig is en de dader zelf probeert te ontmaskeren. Als Victoria Farkas het personage van Lucy Lam meer diepgang geeft en wat meer spanning en plotwendingen realiseert, heeft deze serie alles in zich om succesvol te worden. Bitter is wat dat betreft alvast een alleraardigst en veelbelovend debuut.