Wat doe je als je als moeder met je kind in levensgevaar verkeert? Joan zit met haar zoontje Lincoln opgesloten in de dierentuin waar een stel mannen met wapens alles en iedereen proberen te vermoorden. En het is donker. En ze hebben geen idee wat er om zich heen gebeurt: is de redding nabij? Waar bevinden zich de moordenaars? Kunnen ze veilig ontsnappen? Een nachtmerrie.
In eerste instantie weten ze een (redelijk) goede verstoppplek te vinden. Maar Lincoln heeft honger. En hoe lang kun je een klein kind stil houden? Dus moeten ze er toch weer op uit.

Het verhaal wordt voornamelijk verteld vanuit het gezichtspunt van Joan. Joan zal er alles aan doe om zichzelf, maar vooral haar zoontje te redden. Hij betekent alles voor haar. En als dat betekent dat ze andere mensen daarvoor aan hun lot moet overlaten, dan is dat maar zo.
Het is eigenlijk een eenvoudig verhaal: op de vlucht, eerst alleen, later toch ook samen met anderen, eindigend in een wilde achtervolging in het bos. En dat je daarbij soms vreemde keuzes maakt. Het verhaal krijgt diepgang door flashbacks naar de jeugd van Joan. En door de beschrijving van de gevoelens van haar zoon.

Ik vond het verhaal goed in elkaar steken. Het begin was heel spannend, vooral op het moment dat er eigenlijk weinig actie was. Op het einde werd het allemaal een beetje onoverzichtelijk, maar dat is misschien niet zo vreemd bij een wilde achtervolging in een donker bos.