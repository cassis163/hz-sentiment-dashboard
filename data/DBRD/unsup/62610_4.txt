Een paar jaar geleden las ik het eerste deel van de serie met Paul Hjelm als hoofdpersoon. Ik was niet enthousiast. Onderaan mijn recensie schreef ik echter, dat ik misschien nog eens wat van Dahl zou proberen. Die tijd was nu gekomen. Hoewel ik me weinig meer kan herinneren van het vorige boek dat ik las herkende ik veel van wat ik toen schreef: Heel veel namen, heel veel actie, heel veel van alles eigenlijk. Als je niet goed doorlas, was je vergeten wie wie ook weer was. Niet voor niets staat er een namenlijstje met beschrijving voor in het boek.
Het kwam misschien omdat ik deze keer snel doorlas (het boek was ook echt spannend), maar deze keer vond ik het wel de moeite waard. Achterop het boek staat een citaat uit het AD over een ander boek van Dahl, dat wat mij betreft ook voor dit werk geldt: Een ontzettend goed thriller met actuele thema's die tot nadenken stemmen. Actueel was de inhoud zeker en het verhaal maakte inderdaad dat je ging nadenken. Over de verhoudingen in Europa. Over vooroordelen. Over veiligheidsmaatregelen en hoe die ontdoken kunnen worden. Over list en bedrog. Over de (on)mogelijkheden van elektronica. Al met al niet opwekkend. En aan het eind blijven er weer veel lijnen open voor een volgend deel in de serie. Wie weet: misschien lees ik dat ook weer.