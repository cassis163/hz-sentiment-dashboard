Petra Stam is een veelzijdig spiritueel coach. Zij schreef eerder, samen met Marja de Zeeuw, “In het licht van de Maan – handboek symboliek, vieringen en bewustzijn”, een praktisch werkboek waarin de maan vanuit vele invalshoeken bekeken wordt. Een mooie aanvulling hierop zijn haar “De maan, 66 mystieke kaarten voor bewustwording” die overigens te gebruiken zijn zonder voorkennis van het eerder genoemde boek, maar enige (astrologische)kennis is handig. De kaarten zitten verpakt in een solide, paars doosje waarbij als inspiratie de kaart passend bij het sterrenbeeld Vissen is gebruikt. De kleur paars wordt ook wel gezien als symbool voor spiritualiteit. Het astrologische teken Vissen is verwant aan spiritueel onderzoek. De complete set bestaat uit: 52 maankaarten, 1 maansverduistering- en 1 zonsverduisteringkaart, de 12 sterrenbeelden en een beknopte gebruiksaanwijzing met legenda. Er ontbreekt hier en daar gedegen uitleg, bijvoorbeeld over de kaarten zons-en maansverduistering. Ook de 12 astrologische kaarten komen daardoor niet geheel tot hun recht. De kaarten zelf zijn collages van Stams eigen foto’s en werkelijk prachtig vormgegeven.

Iedere kaart is uniek en geeft de maan in haar hoedanigheid weer. Elke maanfase is van invloed op ons leven. Nieuwe maan correspondeert met een nieuw begin, wassende maan met groei, actie en opbouw, volle maan met energie en voltooiing en afnemende maan met evalueren, loslaten of afbraak. Aangezien kaarten met symbolische afbeeldingen boodschappers zijn van je onbewuste is deze set zeer bruikbaar voor verschillende kaartleggingen. Zo kun je voor iedere maand of zelfs voor iedere dag een kaart trekken. Je stelt een open vraag, schudt de kaarten en trekt intuïtief de afbeelding die je op dat moment nodig hebt in jouw proces. Laat de beeltenis op je inwerken en lees de tekst. Soms heb je meteen het inzicht gekregen, wellicht duurt het wat langer. Een prima manier om je eigen ontwikkeling te doorgronden en inzicht te krijgen in bepaalde (lastige) kwesties.

Dit is een orakelspel waar je mee kunt spelen, waar je ontdekkingen mee kunt doen en wat je kunt toepassen bij verschillende activiteiten, zoals bijvoorbeeld meditatie. Het geeft je een stukje bewustwording in je gevoelens en emoties. Verder zijn het prachtige kaarten die je gewoon wil hebben!