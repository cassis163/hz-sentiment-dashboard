In ‘Als het zaterdag wordt’ raakt Frieda weer betrokken bij een politiezaak. Een interessante en originele zaak met een verrassende ontknoping. Daarnaast geeft het tweede vertelperspectief het verhaal een extra dimensie, iets wat Nicci French eerder toepaste in een voorgaand deel van deze serie.

Hoewel Frieda Klein een interessant karakter blijft, lijken de auteurs toch steeds weer hetzelfde trucje te herhalen. Frieda bijt zich vast in een politiezaak en vecht voor gerechtigheid. Ze staat daardoor volop in de belangstelling van de media, terwijl ze tegelijkertijd toch liever een teruggetrokken en anoniem leven leidt. Ze lijkt als gewone burger toch alle vrijheid te krijgen van de politie om zich met misdaadzaken te bemoeien en is de politie zelfs elke keer weer te slim af. Ze denkt aan allerlei niet voor de hand liggende dingen die de politie over het hoofd heeft gezien. Dit alles maakt het verhaal wat ongeloofwaardig.

Toch is het een verslavende serie waarin de rol die Dean Reeve speelt in Frieda’s leven mysterieus blijft en de karakters zich steeds verder ontwikkelen.