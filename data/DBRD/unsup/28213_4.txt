In het Zweedse Skövde is Viktor Hylgaard niet thuisgekomen na een avond stappen. Zijn vrouw vreest het ergste. Een jonge rechercheur, Anna Eiler, wordt op de zaak gezet, die in eerste instantie denkt dat het niet om een misdaad gaat, totdat er in een meertje een afschuwelijke vondst wordt gedaan. Een lichaam drijft tussen de waterlelies en in de keel van de dode is een foto gestoken. Het meertje, dat in de volksmond ‘Valdemars graf’ wordt genoemd, verbergt nog meer geheimen.

Julia Almliden, journaliste en tevens vriendin van Anna, probeert meer over de verdwijning van Viktor te weten te komen en ze belooft zijn vrouw er alles aan te doen de waarheid te achterhalen. Julia hoopt veel te weten te komen via Anna. Dan wordt het hoofd van Viktor door een duiker gevonden. Het zit in een plastic zak en later worden meer zakken met lichaamsdelen gevonden, waardoor de verdwijningszaak een moord is geworden.

Je leert Anna en Julia goed kennen in dit verhaal dat vanuit hun visies wordt beschreven. De vrouwen hebben een bijzondere band met elkaar door gebeurtenissen uit het verleden. Het maakt hen sterk maar ook kwetsbaar. De moord op Viktor sluit aan op wat de vrouwen in het verleden hebben meegemaakt, waardoor hun vriendschap op de proef wordt gesteld.

Het boek bestaat uit korte hoofdstukken waarin de personages uitvoerig worden beschreven. Dat is soms verwarrend en haalt de vaart uit het verhaal, maar wel wordt duidelijk met welke psychologische drama’s de hoofdpersonen te maken hebben.

Er wordt sterk naar het plot toegewerkt waarin een aantal mooie en spannende scènes zijn verwerkt, maar de kracht van dit boek ligt toch meer in de uitwerking van de karakters.