Met een groepje kinderen van groep 5 basisonderwijs, lees ik nu dit boek en we genieten ervan! Na één leesronde, merkte een meisje al op, dat het mooi en sprookjesachtig is en dat is het ook! Het is spannend en mooi, vooral erg mooi!
Astrid Lindgren is mijn favoriete kinderboekenschrijfster al jaren en ik ken bijna al haar boeken. De kinderen gaan er heel soepel doorheen, kunnen heel goed de gebeurtenissen verbinden en begrijpen en omdat het taalonderwijs is, verklaar ik veel woorden en vertel over het platteland en de achtergronden van Zweden en de schrijfster zelf. Ik ken het platteland van Zweden.
Wat ik ernstig betreur is, dat de originele, vertaalde tekst ooit is omgezet, aangetast en dat er op mijn school helaas te weinig budget is voor de nieuwe uitgave met de originele tekst. Die heb ik zelf wel en we werken daardoor met verschillende uitgaven. Hopelijk doet uitgeverij Ploegsma dat nooit meer, want het werkt alleen maar contraproductief. Afbeelding is de nieuwe, opnieuw uitgegeven originele vertaling, het juiste boek dus.
Vanwege mijn passie voor Scandinavië en deze mooie boeken vind ik het een verrijking om ze met de kinderen te lezen. Omdat Astrid Lindgren vooral ook veel innerlijke waardes in haar verhalen heeft gelegd, zoals moed, trouw, vriendschap, volharding, dienstbaarheid, eenvoud en intelligentie o.a. ervaar ik dat de kinderen dit heel goed opmerken en de rijkdom ervan meenemen.
De mooie schat die zij achterliet! En ervaren al mijn leerlingen dat lezen fijn is en ook troost, begrip en compassie kan geven, ook voor het latere leven.
Ondanks dat ons lesrooster helaas vooral veel leervakken en een enorme prestatiedruk bevat elke dag, is het lezen van dit boek af en toe een heerlijk
lichtpuntje!