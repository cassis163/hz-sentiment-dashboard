De verspieder is het debuut van Leslie Silbert. Sinds Dan Brown de hype rondom spannende boeken met een historisch tintje heeft ingezet, stond dit boek al een tijdje op mijn verlanglijstje.

In De verspieder krijgt detective Kate Morgan de opdracht om de moord op een hoogleraar geschiedenis aan de universiteit van Oxford te onderzoeken. Al snel blijkt de moord iets te maken te hebben met geheime documenten van de dichter, toneelschrijver en spion Marlowe die leefde tijdens de Renaissance. Met de inzet van haar intelligentie en kennis van geheimschrift probeert Kate het mysterie te ontrafelen. Dit leidt tot schokkende ontdekkingen

De verspieder is een aardig debuut dat in potentie beter had kunnen zijn. Het gebruik van verhaallijnen in heden en verleden is leuk en interessant, maar kan ook ten koste gaan van het verhaal. Silbert is in die valkuil getrapt. Het boek is doorspekt met heel veel historische informatie en weetjes die het verhaal overheersen en laten ondersneeuwen. Dat is jammer, want de perfecte mix tussen historische werkelijkheid en een spannend verhaal heeft al heel wat leuke boeken opgeleverd. Silbert moet die balans nog vinden. Silberts kennis van zaken wekt echter wel bewondering op.

De complexiteit van het boek begint al op de eerste paginas met een enorme lijst aan namen en hun rol in het boek. Ik haak dan persoonlijk al een beetje af. Al die mensen zeggen mij niets voordat ik aan het verhaal ben begonnen waar zij in figureren. Terugbladeren naar deze lijsten is tijdens het lezen van het boek bijna onontbeerlijk en daar houd ik niet van. De positionering van de karakters had daar wat onder te lijden. Hoofdpersoon Kate is een leuk mens maar ik had graag wat meer van haar gezien. Ik miste de uitdieping van haar karakter waardoor mijn betrokkenheid bij haar niet tot volle bloei kwam.

Al met al was dit boek voor mij een kleine teleurstelling. Silbert is echter nog jong en dit is pas haar eerste poging in het schrijversvak. De verspieder is echter geen slecht boek en voor een debuut zelfs helemaal niet onaardig. Silbert is een ruwe diamant die absoluut potentieel heeft. Her en der een beetje bijslijpen en dan heb ik het volste vertrouwen in haar toekomst als auteur.