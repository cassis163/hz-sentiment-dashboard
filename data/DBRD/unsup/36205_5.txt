Dit is een boek vol inzichten op vele vlakken; filosofisch, historisch, biologisch, etc. etc. Erg knap van John Williams, hij moet er veel onderzoek voor hebben gedaan. Het is ook heel mooi en totaal geloofwaardig opgeschreven.

Spannende western.
Het is een geweldig verhaal. Gaan ze het redden? Loop het goed af? Wie trekt er uiteindelijk aan het langste eind? Dit blijft het hele boek intrigeren, als een thriller, een echte pageturner.

Verschillende karakters.
Het gaat over vier totaal verschillende mannen met verschillende ambities maar toch met eenzelfde doel. Het was erg interessant om door het perspectief van elk de gebeurtenissen te volgen en proberen te begrijpen.

Grote inzichten.
Het geeft inzicht in het grotere geheel waar we allemaal in zitten. Het verloop van een leven wordt gestuurd door heel veel meer dan waar je invloed op hebt.

De perfecte geschiedenisles.
Je krijgt kennis en begrip van die tijd (1872), over de gebruiken, de mores, de natuur, de techniek, de economie. Alsof je er bij was. Beter zou je een leerboek niet kunnen opzetten. Vooraf ondenkbaar: ik ging de buffeljagers begrijpen.

NOG één extra pluspunt: ik las het niet maar luisterde het. Het wordt voorgelezen door Jan Donkers, die een hele mooie rustige, donkere stem heeft. Perfect voor het westerngenre.