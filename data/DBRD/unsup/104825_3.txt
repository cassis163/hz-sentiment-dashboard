‘Het laatste verbond’ is een samenwerking tussen de Vlamingen Erik Raevens en Kurt Impens. Impens is de man met de kennis over het Franse stadje Rennes-le-Château, Raevens degene die bij deze thriller de pen hanteerde. Een boek waarin we teruggaan naar de tijd van de Tempeliers en kennismaken met een geheimzinnige Ark vol ongekende krachten.

Diederik van Swaey is een van de hoofdpersonen van het verhaal. Hij heeft verschillende oude documenten bestudeerd en zou de verstopplaats van de beruchte ark wel eens op het spoor kunnen zijn. Schoonbroer Jacky Merrauld, hoofd van een energiemaatschappij, zet Diederik zodanig onder druk dat de man een hele groep ‘geïnteresserden’ op sleeptouw neemt, in de hoop de ark te vinden. Die zou immers van onschatbare waarde zijn en een alternatief vormen voor de huidige energiebronnen.

Wat volgt is een heuse avonturenroman. Een bont gezelschap zoekt zijn weg door onderaardse grotten, met gevaar voor eigen leven dalen ze steeds verder af. Overal liggen boobytraps op de loer, geen mens die het kan verklaren. Er wordt niet op een dode meer of minder gekeken.

Tijdens het lezen krijgen we iets mee over de geschiedenis van Rennes-le-Château en over de Tempeliers. Al bij al echter veel minder dan de achterflap van het boek doet vermoeden. ‘Het laatste verbond’ is in eerste instantie een spannend achtervolgingsverhaal, een boek waarin verschillende groepen lijnrecht tegenover elkaar komen te staan.

Heel fijn in dit boek zijn de wisselende verhaalperspectieven. Het houdt de vaart in het verhaal en zorgt voor spanning. Want ja, spannend is dit boek echt wel. Van sommige personages weet je niet altijd waar hun loyaliteiten liggen, maar zo blijf je natuurlijk bij de les.

De logica in het verhaal is niet altijd vanzelfsprekend, de samenhang niet altijd duidelijk, heel wat dingen hadden beter gekaderd kunnen worden. Neemt niet weg dat ‘Het laatste verbond’ ontzettend goed geschreven is en dat Raevens weet hoe je spannende scènes aanpakt.

Bijzonder originele plot, een paar mankementen, maar evengoed een zeer verdienstelijk debuut.