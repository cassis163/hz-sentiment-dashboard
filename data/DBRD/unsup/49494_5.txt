Ik heb bijna ademloos de laatste hoofdstukken gelezen. Dit boek is zoveel meer dan een literaire thriller; dit is vooral een verhaal over passie, vertrouwen, geheimen en liefde die ondanks alles steeds aanwezig is.
In bovenstaande omschrijving heb je kunnen lezen dat het lot van drie vrouwen centraal staat in dit boek. Pas op de laatste bladzijden zul je kunnen lezen in welke mate dit het geval is en op wat voor een manier. Zo ontzettend knap gedaan van deze auteur.

De auteur laat het hele verhaal op een plaats in Frankrijk afspelen waar bijna iedereen wel van gehoord heeft en/of er een beeld van heeft; Giverny. Een bestaande plaats waar Claude Monet zijn 'waterlelies' schilderde. Dat is ook de link met de titel.
Wikipedia: 'Giverny is een dorp en gemeente in het Franse departement Eure, regio Haute-Normandie. Het dorp ligt ca. 5 km ten zuidoosten van Vernon aan de samenvloeiing van de Seine en de Epte. Het oppervlak van de gemeente is 6,46 km² en het aantal inwoners bedraagt 524 (1999).
Giverny is vooral bekend geworden als woonplaats van de impressionistische schilder Claude Monet. Monet woonde in Giverny van 1883 tot zijn dood in 1926. Hij schilderde er vooral zijn tuin; zijn schilderijen van de vijver met waterlelies en de Japanse brug behoren tot zijn bekendste werken. Het huis en de tuinen van Monet zijn gerestaureerd door de Fondation Claude Monet en zijn tegenwoordig een toeristische trekpleister. Dichtbij het huis van Monet ligt het Musée d'Art Américain, met daarbij een moderne tuin, die bestaat uit perken met op kleur gesorteerde bloemen, met daaromheen hoge heggen.'

De auteur heeft op een bijzonder geraffineerde manier, door de tussenkomst van een dier me ervan weerhouden om de waarheid te kunnen zien. Het einde bleef een verrassing. Fictie en non-fictie gecombineerd tot een prachtig, spannend verhaal. Een goed plot, zonder meer. Een aanrader!