Gedragsdeskundige Julia Menken is werkzaam op de afdeling Moord en Zeden bij de Landelijke Eenheid. Cold cases krijgen dankzij haar vakkundige blik een tweede kans. Als haar leidinggevende om assistentie vraagt bij een actuele zaak, weigert Menken in eerste instantie. Er is een reden waarom ze niet meer aan lopende zaken werkt; een trauma waar ze iedere dag nog mee worstelt. Het bevel van haar leidinggevende kan niet genegeerd worden, waarna de ‘profiler’ in Arnhem geconfronteerd wordt met een gruwelijke moord. Op de plaats delict is een veertienjarige jongen verminkt aangetroffen en de moordenaar heeft een raadselachtige modus operandi. Als Julia in het team wordt voorgesteld aan Officier van Justitie Maarten Brouwer, wordt ze in één klap teruggeworpen in het verleden. Lukt het haar om gevoelens uit te schakelen en de moordenaar te grijpen voordat het te laat is?  

Na haar twee thrillers De nummers en Het isolement, is Julia Menken de eerste Storytel Original van Chantal van Mierlo. Het luisterboek wordt voorgelezen door actrice en zangeres Loes Haverkort, onder andere bekend van haar rol als rechercheur Lea Smid in de misdaadserie De Jacht.  

Een baan bij de politie betekent dat je jezelf moet wegcijferen. Van Mierlo zet haar hoofdpersonage neer als een vrouw met twee kanten: de geharde politievrouw die zich vastbijt om de waarheid boven tafel te krijgen, maar tevens als liefhebbende moeder van twee jonge kinderen die door de impact van haar werk vaak tekortschiet in het gezinsleven. Het zorgt voor frictie in het ogenschijnlijke gelukkige gezin, dat ook kampt met de nodige tegenslagen. Het ontaardt vaak in ruzies, waarbij de schrijfster helaas de weergave van woede soms te beperkt neerzet.  

De realiteit wordt goed benaderd. Van Mierlo heeft haar research gedaan op het gebied van daderprofilering en politieprocedures waardoor het verhaal een zuiver karakter heeft. De schrijfster weet de balans te bewaren tussen gedetailleerde informatie en gruwelijkheden waardoor het boeit.  

Jammer is dat het verhaal een eenzijdig karakter krijgt doordat alleen het perspectief van Julia wordt gebruikt. Vooral bij een luisterboek kan de verscheidenheid van perspectieven bijdragen aan de spanning en vaart in een verhaal. Doordat Julia in teamverband aan de moordzaak werkt, was het ook interessant geweest om bijvoorbeeld de persoonlijkheid van de Officier van Justitie beter te duiden of juist de moordenaar een eigen stem te geven. Een informatiekloof tussen de verschillende personages had voor meer diepgang gezorgd.  

Van Mierlo brengt een verrassende plotwending in haar verhaal die geprezen moet worden. Het is gedurfd dat de schrijfster deze weg durft in te slaan met een thema dat gelinkt kan worden aan de actualiteit. Het gekozen pad heeft een grote invloed op het toekomstbeeld van haar hoofdpersonage, waardoor een eventueel vervolg een uitdaging betekent.  

Julia Menken is een onderhoudende politiethriller die door de prettige voorleesstem van Loes Haverkort een extra beleving krijgt. Van Mierlo heeft details uit de politiepraktijk samengebracht in een plot waar de tijdsdruk bij profiler Menken ervoor zorgt dat de afleveringen in een rap tempo worden beluisterd.