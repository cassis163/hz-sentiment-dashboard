Alexis heeft na wat slechte keuzes eindelijk de perfecte man gevonden. Dan ontmoet ze de knappe toneelspeler Bo. Exi is een van de weinigen die zijn ‘echte ik’ ziet. Hij vraagt Exi om een kans om haar liefde te winnen. Exi moet kiezen tussen de veilige Jeffrey of de gecompliceerde Bo.
Een ander verhaal dan we gewend zijn van Kristen Heitzmann, maar toch weer een verhaal dat staat als een huis. Romantiek van Bo die probeert het hart van Exi te veroveren, maar ook spanning als zijn verleden het heden van Exi binnendringt. Het veranderingsproces van Bo is realistisch. Het geloof komt er heel natuurlijk in voor. Jammer zijn de lange stukken dialoog waarbij de lezer de draad kwijtraakt wie wat zegt. Hoewel ik over deel 1 minder enthousiast was dan over dit vervolg, is het zeker aan te raden om dat verhaal eerst te lezen, want dan zijn de gebeurtenissen duidelijker te verklaren.