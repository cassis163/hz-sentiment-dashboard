Lissabon, de stad van de fado, port, het krakende trammetje naar Bairro Alto...
Ik ben er twee keer geweest en hou van deze stad! Met het lezen van de Lissabon Brieven was ik weer terug en zag ik alle door Rasters beschreven details levendig voor me. Lissabon als romantische en kleurrijke achtergrond voor dit prachtige boek, het sprak me meteen aan.
Rasters neemt je mee op reis door deze mooie stad, waar de klanken van de fado een voorbode zijn van de dramatiek die Merijn, Chantal en Carolina meemaken. Het boek leest heerlijk en snel, moeilijk om weg te leggen. Rasters schrijft levendig en beeldend, je zit er middenin, voelt je een met de personages. De reis van Merijn, zowel letterlijk als figuurlijk, leert hem en de lezer zien waar het leven om draait. Fado betekent 'lot' of 'noodlot', dat in dit boek meerdere malen toeslaat. De weemoed, bezongen in de fado, wordt door Merijn op een mooie manier omgezet in iets positiefs. Andere thema's die aan bod komen zijn: verlating, onvoorwaardelijke liefde, ouderschap, jaloezie, naastenliefde en nierziekte/orgaandonatie.
Het boek blijft boeien, van begin tot einde. Een aanrader!