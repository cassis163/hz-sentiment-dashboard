Mooi debuut van Jos Pierreux. Zijn 'flikken' hebben echt mijn hart gestolen. Alles zit er echt in: een oversekste brigadier met een hart van koekebrood, een slimme speurder met een speciaal rechtvaardigheidsgevoel en bizar gevoelsleven, een sexbom met een puinhoop van een relationeel leven, de eikel van een chef met een omhooggevallen nouveau-riche als vrouw én zelfs de obligate sukkelaars. Zijn schrijfstijl is direct, zijn vergelijkingen vaak grof. Maar, door alles uit te vergroten maakt hij van zijn personages karikaturen, die enkel op de lachspieren werken. Zijn plots zijn niet spectaculair maar goed gevonden. In al zijn grofheid is hij hilarisch! Zie je van In of Vincke langs de neus weg al aan de man van een vermiste vrouw vragen of zij haar schaamhaar scheert? De manier waarop de beau monde van Knokke in zijn hemd gezet wordt is schitterend. Kortom: ik heb me met dit boek kostelijk geamuseerd omdat onder dat grof humoristisch vernisje een heleboel waarheid schuilt.

Is dit voor iedereen te pruimen? Neen. Dit is geen gewone thriller en in Vlaanderen zonder vergelijk. Dit boek wint mijns inziens ook aan dimensie voor wie het begrip 'Knokke' kent. Ik zit nu al te wachten op de volgende blunders van zonechef Mangels en zijn 'brigade van Borré'.