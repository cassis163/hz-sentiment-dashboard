Waar zal ik beginnen met typen? S van Doug Dorst en J. Abrams is het meest bijzondere boek dat ik ooit heb gelezen. Het is niet alleen voor het oog een kunstwerk om te zien, maar de inhoud van het boek is ook zeer vernuftig in elkaar gezet. Het boek S bevat namelijk twee onderdelen. Het eerst is het boek Schip van Theseus van auteur V.M Straka en het tweede onderdeel betreft de correspondentie van twee jonge studenten die op zoek zijn naar de ware identiteit van V.M. Straka. Hun zoektocht wordt beschreven in de kantlijnen van het boek.

Wie is V.M. Straka?

De wereld kende zijn naam, kende zijn faam als productieve schrijver van provocatieve werken, romans die regeringen deden vallen, genadeloze kapitalisten aan de kaak stelden en de gruwelijke golf van totalitarisme voorzagen die de laatste decennia de wereld overspoelt.
Het boek Schip van Theseus van V.M Straka is het negentiende boek van zijn hand en tevens ook de laatste. Zijn identiteit is niemand bekend, wat het allemaal nog mysterieuzer maakt. Schip van Theseus is zijn laatste boek. Hierna is hij verdwenen en heeft men nooit meer wat van hem vernomen. Wat zou er met hem gebeurd zijn? Zou hij nog leven?

Schip van Theseus

Het boek Schip van Theseus gaat over het personage S, die met geheugenverlies kampt. Hij probeert zichzelf weer te vinden maar raakt iedere keer verstrikt in een situatie waar hij altijd de hoofdrol in blijkt te moeten vervullen. Het lijkt alsof alles om hem draait. Iedereen weet blijkbaar wie hij is, behalve hijzelf. Op een gegeven moment belandt hij op een duister schip waar hij wordt vastgehouden. Met dat schip reist S een vreemde wereld rond met een doel dat voor hem in eerste instantie niet duidelijk is.

Het is een bizar verhaal over een fictieve wereld waarin een steeds machtiger groep de wereld lijkt te op te slokken. Het is een avontuurlijk verhaal met een vleugje fantasy en spanning. Het Schip van Theseus is zo’n onvoorspelbaar verhaal, je hebt werkelijk waar geen idee welke kant op verhaal op zal gaan. Een verhaal over een onbekende wereld waarin macht een grote rol speelt.

Jenny en Eric

Eric is al jaren aan zijn onderzoek bezig om achter de identiteit van Straka te komen. Wanneer hij bij zijn aantekeningen in het bibliotheekboek Schip van Theseus opmerkingen vindt van studente Jenny, ontstaan er nieuwe aanknopingspunten en wordt zijn onderzoek nieuw leven in geblazen. Niet alleen het onderzoek naar V.M. Straka is interessant, maar ook het ‘persoonlijke’ contact wat Jenny en Eric met elkaar hebben. Ze stellen elkaar vragen, wijden uit over gebeurtenissen uit het verleden en proberen elkaar te ondersteunen, uit te dagen en te ontwikkelen. Op een gegeven moment wordt het zelfs spannend wanneer Jenny en Eric merken dat ze in de gaten worden gehouden en dat iemand hun onderzoek wil dwarsbomen. Het is bijzonder om deze spanning via een bibliotheekboek mee te krijgen. De bijlagen hierbij zijn een waardevolle aanvulling op hun verhaal, maar juist ook op het onderzoek naar de identiteit van Straka.

Het boek S

Zoals ik al eerder heb gezegd; wat zit het boek toch goed in elkaar. Door de gedetailleerde voetnoten, de correspondentie van Jenny en Eric, de verborgen boodschappen in het boek Schip van Theseus blijkt maar weer hoe veel energie men gestoken heeft in dit boek. Het feit dat alle verhaallijnen en informatie op elkaar aansluit is bewonderenswaardig, wat een werk moet dat geweest zijn!

De bijlagen vormen een mooie aanvulling op het verhaal. Niet iedere bijlage vond ik even interessant, maar het maakte het verhaal wel meer compleet en gaf het een extra dimensie.
Al met al kan ik zeggen dat S het meest bijzondere boek is dat ik gelezen heb. Niet alleen om de prachtige vormgeving, maar ook het verhaal is ijzersterk. Ik mag hopen dat er nog meer van dit soort raadselachtige boeken zullen verschijnen, want het is een feest om naar te kijken en het te lezen!

Kijk voor een volledig verslag op mijn blog : http://boekenz.nl/2014/10/het-boek-s-van-doug-dorst-en-j-abrams/