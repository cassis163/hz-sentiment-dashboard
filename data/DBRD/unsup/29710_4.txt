‘Chateau de Provence’ vertelt het verhaal van Julia en Luuc. Na een moeilijke periode in hun huwelijk willen de twee een nieuwe start maken. Als Luuc een Frans kasteel kan kopen met een grote olijvenboomgaard, vertrekken ze naar de Provence, de streek waar ze elkaar twaalf jaar geleden ontmoet hebben.

Het stel wil daar hun oude droom, om beautyvakanties te gaan organiseren, tot werkelijkheid brengen. Als Julia korte tijd na Luuc arriveert is de gehele plaatselijke bevolking in rep en roer omdat hun geliefde kunstenares Cherie is vermist. De vondst van het levenloze lichaam van een jonge vrouw in het kasteel is de aanzet tot een reeks gebeurtenissen.

“Wat mij betreft vertrekken we morgen al, zei hij waarbij de warmte door hem heen golfde. Hij hief zijn glas en op het moment dat haar glas tegen het zijne tikte, wist hij dat alles anders zou worden.”

Ook tussen Luuc en Julia is er iets vreemds gaande hetgeen Boersma subliem doseert middels terugblikken in het verleden van Luuc. De auteur weet haar personages bijzonder goed over het voetlicht te brengen. Vooral Julia wekte bij mij gemengde gevoelens op. Enerzijds een lichte bewondering voor het feit dat ze er werkelijk alles aan doet om haar huwelijk in stand te houden, anderzijds is daar de lichte wrevel dat zij wel eens voor zichzelf zou mogen kiezen.

Boersma ziet kans haar lezers keer op keer op het verkeerde been te zetten. Telkens denk je te weten hoe het zit en dan slaat de auteur weer scherp links of rechts af en blijkt het vermoeden toch weer een misvatting.

“Als ze de kamer binnenloopt, schiet haar blik direct naar de kast in de hoek. De deur staat op een kier. Een rilling loopt over haar rug. Ze kan zich nog niet voorstellen dat ze hier ooit in alle rust kan slapen, de herinnering is te vers. Te angstig.”

Boersma heeft echter nóg een buitengewoon sterk punt en dat zijn haar sfeertekeningen. Je waant je in de Provence, je ruikt de natuur en de lavendel. Om dat zó beelden in woorden te vatten is een talent. Wie nu denkt dat dit allemaal wel erg romantisch lijkt, heeft het volslagen mis want Boersma weet van dit alles een uiterst spannende thriller te smeden!

Kortom, ‘Chateau de Provence’ is een huiveringwekkend verhaal over het verwezenlijken van dromen, over liefde, vasthoudendheid en verlies.

Over de auteur
Marelle Boersma is auteur en schrijfdocent en heeft inmiddels ruim tien thrillers en het autobiografisch boek ‘Kruimels zijn ook brood’ dat zij samen met haar vader schreef.
Boersma organiseert schrijfweekenden in Nederland en schrijfvakanties in de Algarve (waar zij een groot deel van het jaar verblijft).

Uitvoering
Uitgever: de Crime Compagnie
ISBN 9789461093042
Paperback, 300 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/