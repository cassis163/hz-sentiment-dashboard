De Engelse Anna Claybourne schreef tientallen jeugdboeken over de natuur. 'Waarom verdrinken vissen niet?' is de laatste in het rijtje. Er wordt ingezoomd op leuke vragen die we ons wel eens stellen over de dieren rondom ons. Waarom kan ik niet vliegen als een vogel? Wie bedacht dat je koeien kunt melken? Vergeten olifanten wel eens iets?

Dat zijn de meer ludieke vragen. Het boek geeft echter ook algemene info over het dierenrijk. Het gaat bijvoorbeeld over zoogdieren, maar ook over reptielen en amfibieÃ«n. Er wordt verteld over de evolutie bij dieren, over het uitsterven van bepaalde soorten, over het waarom van een vacht, enzovoort.

Het boek wedt iets te veel op twee paarden (om maar eens bij de dieren te blijven). Het was allicht beter geweest om uitsluitend ludieke vragen in het boek op te nemen, om zich op die manier meer te onderscheiden van de tientallen boeken over het dierenrijk die al bestaan.

Wat meteen opvalt, is de oogstrelende vormgeving van het boek. De cover straalt vrolijkheid uit (in tegenstelling tot de vrij donkere indruk die de rest van het boek maakt). De kaft bestaat uit heel dik karton, echt heel mooi gedaan.

Al bij al een interessant boek. Als volwassene kijk je als het ware door de ogen van een kind en staat stil bij dingen, waar je je al lang geen vragen meer over stelde.