Het overlijden van haar vader heeft bij rechercheur Jessica Haider diepe sporen nagelaten en haar behoorlijk uit haar evenwicht gebracht. Dat werd niet alleen veroorzaakt door het feit dat ze niet aanwezig was bij het overlijden van de man met wie zij een zeer bijzondere band had maar ook door de kaart die zij tijdens de uitvaartplechtigheid in handen kreeg met daarop de woorden: Ik wil je. Ik wil je hart. En meer. Liefs, BS  Brezingers Son. De onbalans in haar leven was voor haar baas Boet aanleiding haar een tijdje op non-actief te stellen. Als Jessy besluit haar werkzaamheden weer te hervatten, vindt er in Zuid-Limburg een aantal moorden plaats die in gruwelijkheid onvoorstelbaar zijn. De moordenaar moet iemand zijn die een diepe haat voelt en die het ontbreekt aan zelfs maar het geringste greintje menselijk gevoel en respect. Nadat hij de slachtoffers op gruwelijke wijze om het leven heeft gebracht, stelt hij de lichamen ten toon waarbij het lijkt alsof hij een boodschap wil achterlaten. Jessica begrijpt de boodschap maar zij mag zich niet met het onderzoek bemoeien. Zij krijgt de opdracht om nog eens een keer goed naar de zaak Driessen te kijken, een zaak die betrekking heeft op de dood van een kind. Moord wordt niet bewezen geacht en de enige verdachte, de vader van het kind, werd vrijgesproken. Tegen de wil van haar baas in begint Jessy een eigen onderzoek want zij realiseert zich dat wanneer haar collega's de moordenaar ontmaskeren voordat zij dat doet, zij diep in de problemen zit. Tijdens haar onderzoek ontdekt zij een spoor dat naar het klooster Himmerod voert waar zuster Agnes de scepter zwaait en bijen kweekt. Een zuster die er onfrisse praktijken op na houdt en aan de Goddelijke opdrachten die zij in haar leven ziet, een zeer bedenkelijke invulling geeft. Zij heeft contact met een man die probeert het mysterie van de locatie van de ziel in het menselijk lichaam te ontrafelen.
Daarnaast ontvangt Jessica een nieuwe opdracht van het geheime genootschap Saligia. Deze opdracht onder de code naam project F en de vermissing van haar directe collega David Berghuis zetten Jessica weer stevig met beide benen op de grond. Beide zaken raken haar persoonlijk en ze moet snel handelen om zowel de moordenaar te pakken als de opdracht van Saligia tot een goed einde te brengen.
Zielloos is de derde thriller in de Jessica Haider serie. In het begin ven het boek zijn korte samenvattingen van de voorafgaande twee boeken, Bloedlijn en Glashard, opgenomen. Dat maakt het lezen van Zielloos een stuk toegankelijker en daardoor aangenamer. De schrijfstijl van Corine Hartman is mooi maar tegelijkertijd zakelijk en zonder overdaad. Het verhaal is origineel en goed geconstrueerd. Zij spaart de lezer niet met expliciete beschrijvingen van gruwelijke gebeurtenissen, bloederige details en meedogenloze, dodelijke acties. De personages worden beeldend beschreven en je kunt je er gemakkelijk mee identificeren. Jessica drinkt nog steeds veel en snuift er lustig op los terwijl seks door haar nog steeds op een heel aparte manier in praktijk wordt gebracht en beleefd. Het is helemaal Jessy. Toch zijn er in vergelijking met de eerdere boeken veranderingen te zien. Achter het onaantastbare, harde masker schuilt een vrouw die ook een zachte en gevoelige kant heeft en die kant wordt in Zielloos mooi, soms bijna ontroerende belicht. Dat is winst voor Jessy, ze wordt er completer door.
Het verhaal is spannend en zakt nergens in. Vanaf het moment waarop je de wereld van Jessica Haider binnenstapt ben je verkocht. Het boek is moeilijk weg te leggen en de ontwikkeling van de plot is huiveringwekkend en evenwichtig. Niet een boek voor mensen met een zwakke maag. Er zit geen voorspelbaarheid in het verhaal maar Corine Hartman speelt soms wel met de grenzen van geloofwaardigheid. De ontwikkeling van de door onrust geplaagde en kwetsbare Jessica in het begin van het verhaal tot de meedogenloze en effectieve politievrouw in de zinderende finale is geweldig op papier gezet.
En als je nog zit na te genieten van die zinderende finale, trakteert Corine Hartman je nog op een heerlijk toetje. Een open einde dat klinkt als een klok en dat de deur wagenwijd openzet voor nog zo'n heerlijk boek over Jessica Haider.
Zielloos is een geweldige, originele en goed opgebouwde thriller, spannend van begin tot einde, met verrassende plotwendingen en mooi uitgewerkte personages. Hard, meedogenloos, soms ontroerend.
Toen Corine Hartman Jessica Haider bij het Nederlandse lezerspubliek introduceerde nam ze een risico. Of de verhalen over deze onconventionele politievrouw in goede aarde zouden vallen was maar helemaal de vraag. De vraag is inmiddels beantwoord. Jessica heeft een unieke plaats in de Nederlandse misdaadliteratuur verworven en Corine Hartman kan en mag daar heel trots op zijn.