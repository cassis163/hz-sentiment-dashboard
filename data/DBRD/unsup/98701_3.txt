Voor het lezen van Carpe demon had ik nog nooit van Julie Kenner gehoord. Vreemd, want in de V.S. is zij mateloos populair. Zij schrijft al sinds 2000 bestsellers en ze heeft al talloze awards gewonnen. Een bezoekje aan haar chaotische website leert dat zij zich daarnaast ook nog bezig houdt met problemen in de Derde Wereld. Ze heeft het maar druk, net als haar hoofdpersoon, Kate Connor. Julie Kenners boeken worden over het algemeen gekenmerkt door veel humor en haar voorkeur voor het paranormale. Carpe demon vormt daarop geen uitzondering.
Kate Connor was in een vorig leven demonenjaagster. Nu houdt ze zich bezig met het verschonen van luiers, de gewaagde kledingstijl van haar tienerdochter en het organiseren van dineetjes voor de collegas van haar man. Dat haar carrière als jager weer zou opbloeien, had ze door alle drukte niet zo snel zien aankomen. Toch was de stinkende geur die ze in de supermarkt had geroken inderdaad afkomstig van de ranzige adem van die oude man en niet van haar nog niet zindelijke kind. Dat blijkt wanneer hij plotseling door haar keukenraam springt. Hoewel ze haar gezinsleven niet wil laten samen gaan met het jagen op angstaanjagende wezens, heeft ze niet veel keus. Zeker niet als er steeds meer demonen tevoorschijn komen en ze niet weet wie ze wel en niet moet verdenken.
Carpe demon doet denken aan de serie Charmed, maar in plaats van de drie donkerharige zussen gaat het hier om super-huisvrouw Kate Connor. Het boek is luchtig geschreven, met veel humor en zelfspot. De meeste vrouwen zullen zich ongetwijfeld herkennen in de ietwat chaotische Kate die van alles op tijd probeert te regelen, waarbij uiteindelijk de helft misgaat. De personages in het verhaal worden kleurrijk uitgediept, waardoor de lezer zich gemakkelijk in het verhaal kan inleven. Ook de snelheid waarmee het boek is geschreven draagt daar aan bij. Jammer is dat het soms niet helemaal duidelijk is waar de hoofdpersoon mee bezig is. Kate zoekt naar een oplossing, maar er zit totaal geen vaart in haar research. In de laatste paar bladzijden ontstaat er een onverwachte wending en lijken de oplossingen uit de lucht te komen vallen. Carpe demon heeft een open einde en op de website van Julie Kenner blijkt dat het vervolg al uit is. Want, dat Kate zich dit keer uit de problemen heeft weten de redden, betekent niet automatisch dat ze daarmee van haar demonenverslindende verleden verlost is. Toch vraag ik mij af of Carpe demon de lezers nieuwsgierig genoeg zal maken om Kates volgende avonturen ook te willen kopen. Carpe demon is leuk geschreven, maar zonder al te veel diepgang. Het heeft mij in ieder geval net niet enthousiast genoeg gemaakt.
Carpe demon van Julie Kenner is een toegankelijk boek dat, zoals gezegd, in veel opzichten doet denken aan populaire series als Charmed en Buffy the Vampire Slayer. Dat is waarschijnlijk ook de reden dat de filmrechten voor het boek zijn verkocht aan Warner Brothers. Vrouwenseries doen het goed op de televisie, en dat zoekende vrouwen het ook goed doen in de film, heeft Het dagboek van Bridget Jones ruimschoots bewezen.
Carpe demon kent spannende momenten, maar is meer chicklet dan thriller. Ideaal voor een avond entertainment zonder al te veel verwachtingen.