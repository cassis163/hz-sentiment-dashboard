Blackberry winter is de originele titel van dit boek. Een blackberry winter is wanneer in mei de braam al bloesem heeft en er dan ineens een koudefront overtrekt gepaard gaande met sneeuw. Staat ook wel bekend als IJsheiligen.

In Bloesem in de sneeuw wordt Seattle getroffen door sneeuw, het is begin mei. Claire is journaliste en krijgt de opdracht om erover te schrijven. Deze blackberry winter is niet de eerste keer, in 1933 tijdens de crisis was er ook kou en sneeuw. Claire ontdekt dat er toen een jongetje is verdwenen, Daniel Ray, maar er is bijna niets over terug te vinden. Ze besluit er alles aan te doen om uit te zoeken wat er toen is gebeurd voor haar verhaal.

1933 Vera Ray is arm, samen met haar zoontje Daniel woont ze in een klein appartement. Het is moeilijk om te eindjes aan elkaar te knopen. Als ze thuiskomt na een nachtdienst is Daniel weg, alleen zijn knuffelkonijn ligt nog buiten in de sneeuw.

Twee verhaallijnen, op een prachtige manier uitgewerkt en afwisselend van elkaar beschreven. Enerzijds het verhaal van Vera en Daniel, anderzijds het verhaal van Claire, die zelf ook het nodige heeft meegemaakt, met haar zoektocht naar het verleden.

Beide verhaallijnen komen op het einde mooi samen.
Personages die herkenbaar zijn en gaan leven, de sfeer van Seattle in het heden en het verleden is te proeven. En hoewel het plot voorspelbaar lijkt, zit het allemaal net even anders in elkaar.