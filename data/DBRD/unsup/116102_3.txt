Dat het zinvol is om aan je relatie te blijven werken, toont Marthe van der Noordaa aan met haar boek Een schat aan liefde in je relatie, een ode aan de schoonheid en mystiek van de liefdesrelatie. Het boek is een, bijna filosofisch, pleidooi om op een positieve manier naar jezelf, je partner en je relatie te kijken en er zo alles uit te halen wat er inzit. Een eyeopener voor als je relatie in een dip zit maar zeker ook interessant om te lezen als je (nog) geen relatieproblemen hebt.

Van der Noordaa is verbonden aan ITIP School voor leven en werk. Ze geeft lezingen over de liefde en in haar coachingspraktijk begeleidt ze koppels in hun relatie. In haar boek gidst ze je langs de drie fases van de liefdesrelatie: de eerste ontmoeting, de leerweg van de liefdesrelatie en tot slot het mysterie van de liefde. Zij maakt hierbij gebruik van de ervaring die ze in haar coachingspraktijk heeft opgedaan, maar bovenal schrijft ze heel open over haar eigen (28 jarige) relatie met haar echtgenoot met wie ze drie opgroeiende kinderen heeft. Ook in haar eigen relatie vlogen de kopjes wel eens door de keuken, maar was er toch altijd de wetenschap dat hoewel ze het hartgrondig oneens waren ze toch niet zonder elkaar wilden zijn. Deze persoonlijke ervaringen en de ervaringen die ze heeft opgedaan in haar coachingspraktijk heeft ze nu gebundeld in Een schat aan liefde in je relatie.

Het is een smaakvol vormgegeven boek met mooie zwart-wit fotoâ€™s, citaten en gedichten die de tekst van Van der Noordaa versterken en benadrukken. Ontroerend is de foto van haar vader met zijn vriendin, die hij op 82-jarige leeftijd leerde kennen.

In het eerste deel (De ontmoeting) laat ze je teruggaan naar het moment waarop je relatie ooit begon, dat eerste moment waarop de vonk oversloeg. Dat moment is de basis voor de liefdesvonk, de parel van de eerste ontmoeting en de kiem van de passie. Door terug te gaan naar dat specifieke moment kan deze vonk weer nieuw leven worden ingeblazen en ontstaat er ruimte om te werken aan het tweede deel: de leerweg. Een continu proces van open staan voor elkaar en bovenal ook zelfreflectie. Juist het beter begrijpen van jezelf, leert je ook meer begrip en liefde voor je partner op te brengen. Het laatste deel tenslotte geeft je handvatten om, onder andere, met behulp van meditatie ruimte te maken in jezelf waardoor je tegelijkertijd ruimte krijgt voor je partner. Hierdoor zal je nog dichter tot elkaar komen en zal het mysterie van liefde zijn geheimen voor je prijsgeven.

Van der Noordaa heeft een plezierige schrijfstijl die gemakkelijk wegleest. Vooral het eerste en tweede deel bevatten praktische tips waar je als lezer mee aan de slag kan. Hoewel er ook in het derde deel een paar nuttige oefeningen staan, is het meer filosofisch getint en voor de praktische lezer wellicht iets te zweverig. Dat neemt niet weg dat het geheel een mooi, positief, handboek is om zelf aan je relatie te werken, hoewel waarschijnlijk bij ernstige relatieproblemen toch de persoonlijke begeleiding van de auteur onontbeerlijk zal blijken te zijn.