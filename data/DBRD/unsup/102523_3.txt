Kyle Mills groeide op als zoon van een FBI-agent. Zijn fascinatie voor het vangen van boeven had hij dan ook niet van een vreemde. In 1997 schreef hij zijn debuut Rising Phoenix dat in 2000 bij Karakter uitgevers verscheen onder de naam Machtsmiddel. Noodgang is het zevende boek van zijn hand.

Salam al Fayed alis Fade speelt de hoofdrol in Noodgang. Deze Amerikaan van Arabische afkomst heeft een indrukwekkende carrière als undercoveragent achter de rug. Als hij tijdens een missie gewond raakt, kan alleen een dure operatie hem behoeden voor een algehele verlamming in de toekomst. De vraag is echter wie die kostbare operatie gaat betalen. De overheid keert hem radicaal de rug toe en weigert hem te helpen. Fade raakt verbitterd en zint op wraak. Als op een dag twee oud collegas voor zijn deur staan om hem opnieuw te rekruteren voor de overheid, slaan bij Fade alle stoppen door. Hij moordt een arrestatieteam uit en gijzelt de vrouwelijke leidster van de operatie, Kate Manning. Wat is Fade met Kate van plan en zal zij als enige het drama overleven

Noodgang is een lekker lezend boek met de nodige actie, spanning, intriges en dramas. De hoofdpersonen zijn stuk voor stuk interessant en stralen ieder op hun eigen manier kracht uit. Vriendschap, respect en een vreemde aantrekkingskracht bindt de belangrijkste karakters uiteindelijk op noodlottige wijze aan elkaar. De manier waarop ze met elkaar omgaan, roept sympathie op. Het verhaal zit goed in elkaar en de ontknoping is niet verrassend maar wel de enige juiste. Waarom dan toch maar drie sterren? Alle elementen voor een goede thriller (actie, spanning, intriges, interessante personages) zitten er in principe in, maar hadden wat mij betreft net even een tikje zwaarder aangezet mogen worden. Daarnaast zitten er ook onrealistische elementen in het verhaal, waardoor het geheel soms aan geloofwaardigheid inboet. Noodgang ontstijgt hierdoor de gemiddelde thriller en de driesterren kwalificatie wat mij betreft niet. Al met als is het echter een boek dat ik met plezier heb gelezen en dat zeker een aanrader is voor mensen die houden van actiethrillers.