Korte inhoud

Hij is een mythische figuur, een man wiens naam alleen maar wordt gefluisterd. De Nowhere Man. Er wordt beweerd dat hij alles zal doen om je te beschermen als je om zijn hulp vraagt en dat hij nooit faalt. Maar de Nowhere Man is geen sprookje, hij bestaat echt…

Evan Smoak zet zijn aanzienlijke persoonlijke vaardigheden en middelen in om hen te helpen die zich tot niemand anders kunnen wenden. Als kind werd hij geselecteerd voor het Orphan-project, een officieel niet-bestaand trainingsprogramma binnen de geheime dienst. De Orphans werden opgeleid tot de beste sluipmoordenaars ter wereld en de allerbeste onder hen was Orphan X: Evan Smoak. Maar op een dag verdween Evan in het niets.

Auteur

Gregg Hurwitz, auteur van onder andere Jij bent de volgende en Dan sterft ze, groeide op in de omgeving van San Francisco en woont tegenwoordig in Los Angeles. Hij studeerde Engels en psychologie aan Harvard en vervolgde zijn studie aan Trinty College (Oxford University), waar hij zich specialiseerde in de tragedies van William Shakespeare. In Engeland speelde hij tijdens zijn studie fanatiek voetbal in het universiteitsteam en nog steeds voetbalt hij graag (maar iets minder fanatiek). Naast zijn thrillers heeft Hurwitz screenplays voor bekende Hollywood-producers als Jerry Bruckheimer en Lorenzo di Bonaventura, bedacht hij tv-series voor Warner Studios en schreef hij comics voor Marvel.
Tijdens zijn afstuderen schreef Gregg Hurwitz zijn eerste boek. Voor zijn thrillers doet hij altijd grondig onderzoek. Zo heeft hij met de Navy SEALs op testterreinen met explosieven rondgeslopen, heeft hij met haaien in de Galápagos gezwommen en is undercover gegaan in hersenspoelende cultgroepen. Zijn thriller De misdaadschrijver kwam op de shortlist voor de Ian Fleming Steel Dagger Award en werd door de International Thriller Writers Association tot de beste thriller van 2007 benoemd. Zijn volgende boek Vertrouw niemand werd genomineerd voor de Crimespree Award 2010. In augustus 2011 verscheen zijn boek Dan sterft ze. Jij bent de volgende verschijnt in 2015.

Bron: A.W. Bruna

Mijn mening

Ik moet eerlijk bekennen dat ik van te voren behoorlijk sceptisch was over dit boek. Ik ben gek op de films van Jason Bourne en dit boek wordt ermee vergeleken, maar ik kon mij totaal niet voorstellen dat een boek gelijkwaardig kon zijn aan zo’n grote film.

"Je moet het leven altijd respecteren. Pas dan kun je dat van jezelf op waarde schatten. Het moeilijkste is niet je in een moordenaar te veranderen. Het moeilijkste is je desondanks menselijk te houden."

In dit boek volgen we Evan, een getrainde moordenaar die van de radar verdwenen leek. Als kleine jongen verliet hij het weeshuis om te worden opgeleid tot sluipmoordenaar door de Amerikaanse overheid. Werkzaam bij het Orphan project doodt hij de een na de ander. Maar wanneer dit project ten einde is, lijkt Evan een normaal leven te leiden. Maar wat slechts enkele mensen kennen hem als de ‘Nowhere Man’. Een man welke de misbaksels uit de maatschappij voorgoed uit de weg ruimt. Maar dit is niet onopgemerkt gebleven en zonder dat Evan het weet heeft iemand het ook op hem voorzien.

"De beste dekmantel bevat meer waarheid dan leugens"

Dit is een van de eerste actiethrillers die ik las en ik moet zeggen, Gregg heeft mij blij verrast. Wat ik mij niet kon voorstellen, dat een boek even waardig kan zijn als de Jason Bourne films, bleek ongegrond. Het boek is zo geschreven dat de film zich vanzelf vormt in je hoofd. De special effects zijn dusdanig goed beschreven dat ze voor je ogen tot leven komen.

Wat ik ook mooi vindt is dat Gregg het voor elkaar heeft gekregen Evan een ziel te geven. In de meeste actiefilms is de held onschendbaar en kent geen angst. Evan laat soms ook zijn gevoelige kant en kwetsbaarheid zien waardoor hij menselijk blijft. Hierdoor zijn er gelukkig weinig gelijkenissen met de helden van Marvel, maar blijft Evan een herkenbaar persoon waarmee de lezer zich kan identificeren.

Binnenkort verschijnt het tweede deel, de Nergensman en ik kan oprecht zeggen dat ik er naar uitkijk dit boek ook te lezen.