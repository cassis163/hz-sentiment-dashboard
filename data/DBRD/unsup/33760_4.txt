Lisa Gardner heeft ondertussen al heel wat boeken op haar naam staan. Ze is en blijft zonder meer een grote aanwinst in het thrillerlandschap.
Ze weet als geen ander steeds een originele plot in elkaar te steken en verrassende wendingen zijn ook nu ruim vertegenwoordigd. Af en toe komt de moordenaar aan het woord en verder wisselt het verhaalperspectief tussen enerzijds Adeline Day en anderzijds D.D. Warren. Beiden zijn interessant om te volgen. Adeline Day omwille van haar uitzonderlijke aandoening. We zijn weer wat wijzer geworden. En D.D. Warren heeft een heel ernstig ongeluk op de eerste plaats delict. Beiden zijn hierin elkaars tegenpolen, de ene kan geen pijn voelen en de andere voelt niets anders dan pijn. Hoe ze er beiden hebben mee leren omgaan, is toch wel een openbaring om te lezen.
Hoe Gardner het verhaal in elkaar gepuzzeld heeft en opgebouwd, is werkelijk mooi. Hoe ze het brengt ook. En als dan eindelijk een mogelijke dader in het vizier komt, ben je weer verrast.
De personages zijn psychologisch goed omkaderd. En dan hebben we het niet alleen over Warren en Adeline. Ook haar zus Shana wordt uitgelicht alsook de kleinere personages. Een plezier om te lezen.
We kunnen niet anders zeggen dan dat Gardner met Zonder angst weer een top boek geschreven heeft. Spannend, psychologisch goed onderbouwd, interessante gegevens, maatschappelijke betrokkenheid en vooral een steengoed verhaal.