Psycholoog Jeffrey Wijnberg krijgt steeds vaker mensen op zijn spreekuur die denken dat ze een probleem hebben terwijl dat eigenlijk niet zo is. Sommige teleurstellingen en verliezen horen nu eenmaal bij het leven en vaak heeft het 'probleem' alleen tijd nodig en lost het zich vanzelf op. Maar we zijn niet meer gewend om ergens de tijd voor te nemen. Alles moet nu en alles moet snel. Veel van wat we willen is met een muisklik bereikbaar. Op zoek naar een boek of een nieuwe wasmachine? Morgen is het in huis en vaak zelfs nog vandaag. Maar oh wee als het door omstandigheden een dag langert duurt. Daar zijn we niet op ingesteld en het bedrijf dat ons de zaken levert, krijgt in zo'n geval vaak de nodige klachten te verwerken.

Wijnberg laat ons in de spiegel kijken en constateert dat we vaak die lijn doortrekken naar andere zaken in het dagelijks leven. We zijn een verwende samenleving geworden waar mensen op hun wenken bediend willen worden en vooral niet willen wachten. Sommigen klagen dat ze geen relatie hebben maar gaan er niet op uit op andere mensen te ontmoeten. Er zijn immers datingsites? Op een fijnzinnige manier laat Jeffrey Wijnberg zien dat we heel veel zaken zelf moeten oplossen of dat ze simpelweg niet op te lossen zijn. Zijn dringende advies voor dit leven is: 'regel het zelf'.

Dat wil niet zeggen dat je op hoge poten naar de leerkracht van je kind gaat als het schooladvies je niet bevalt. Het wil zeggen dat je accepteert dat niet alles loopt zoals jij het had besteld in je leven. En wie niet het leven krijgt dat is besteld, zal eerst bij zichzelf te rade moeten gaan. In acht hoofdstukken krijgen we verschillende voorbeelden voorgeschoteld van onvrede, negatieve emoties, verwachtingen, illusies en noem het maar op.  Zeer herkenbare voorbeelden en de lezer zal regelmatig het gevoel hebben dat het over hem of haar gaat want we zijn geen van allen perfect. Soms gaat het om heel persoonlijke zaken zoals het stuklopen van een relatie. Andere keren over meer algemene zaken zoals de politiek of de zorg. We willen dat alles gaat zoals wij denken dat het zou moeten gaan.

Kinderen die niet voldoen aan de eisen van deze tijd krijgen een stempel en deskundige hulp. Dat ligt niet aan die kinderen maar aan de ouders die het onderwijs en het gedrag van hun kind zien als een bestelling die ze opgegeven hebben aan een leverancier. Komt die levering niet op tijd en is het product niet naar wens dan grijpen ze in. De klant is geen koning meer maar een verwende keizer. Alles moet en zal gaan zoals wij dat willen en zo niet, dan zijn de rapen gaar. Het is nooit onze eigen schuld en zelf kunnen we er niets aan doen. We zullen weleens even verhaal halen bij de 'tegenpartij'.

Het kan niet anders of dit boek zet je aan het denken. En niet alleen over het gedrag van anderen maar zeker ook dat van jezelf. Die herkenning is soms gewoon leuk maar vaker toch ook wel confronterend en heel goed om eens diep over na te denken. Door het boekje heen staan grappige Sigmund-illustraties van Peter de Wit.