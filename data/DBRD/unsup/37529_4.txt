Er zijn al heel wat schrijfboeken uitgegeven. Het ene boek is wat algemener, het andere behandelt specifiek het schrijven van dialogen, gedichten, columns of thrillers. Paul Sebes en Willem Bisseling van Uitgeverij Querido hebben met ‘Alweer een bestseller’ een volgende uitgave die in het schrijfboekenrijtje geplaatst kan worden. Het boek bevat adviezen voor beginnende schrijvers, met nuttige en grappige voorbeelden uit de praktijk, en misschien wel die ene gouden tip voor een echte bestseller.
‘Alweer een bestseller’ is het vervolg op het in 2008 uitgegeven ‘Bestseller’. Inmiddels is er alweer het een en ander veranderd in de wereld van de uitgeverijen, er zijn auteurs overleden en nieuwe talenten opgestaan, dus vonden de twee literair agenten - tevens bekend van televisie - dat het tijd was om met een herziene uitgave te komen. Speciaal voor (beginnende) schrijvers, die als droomwens hebben ooit een boek te publiceren.
In de inleiding schrijven de twee dat ze de beginnende schrijver een spiegel willen voorhouden aan de hand van verschillende stappen in het schrijfproces. Niet alleen komt aan bod wat bijvoorbeeld een plot is, hoe je sfeer creëert, hoe je spanning opbouwt en geloofwaardige personages schept, maar ook hoe je een uitgever vindt (en houdt), hoe je onderhandelt over een contract en hoe je zelf kunt zorgen voor extra promotie van je eigen boek.
Echter, Sebes en Bisseling benadrukken tevens dat het niet zo eenvoudig om een goed boek te schrijven. Dit kan jaren duren; de meeste schrijvers moeten eerst een goed doordacht plan en een duidelijke structuur hebben eer ze beginnen. Zelf als de potentiële bestseller dan uiteindelijk op papier staat, ligt het aan de uitgeverijen, de markt, de kaft, de promotie door boekhandels of zelfs maar aan het humeur van de literair agent of een boek ook daadwerkelijk bovenaan de hitlijsten terecht komt.
Veel beginnende schrijvers zullen dan ook tot de confronterende ontdekking komen dat ze hun droom beter op kunnen geven na het lezen van ‘Alweer een bestseller’, want Sebes en Bisseling winden er geen doekjes om; het schrijven van een bestseller is slechts voor de happy few weggelegd.