Omdat in het najaar in Theater Sneek, door het Sneker amateurgezelschap Teater Snits, een toneelstuk wordt opgevoerd dat gebaseerd is op de in het Fries vertaalde versie van De Vrouwenslagerij heb ik - nieuwsgierig als ik ben - dit boek gelezen. http://www.teatersnits.frl/wraldpremjere.html

In een klein dorpje in de Franse Pyreneeën houden Bernadette en haar vader Guy een bij de plaatselijke bevolking zeer geliefde slagerij open. Zij verkopen zeer lekker, mals vlees van zelf geslachte koeien en varkens - die door een plaatselijke boer gekweekt zijn - en zijn zeer klantvriendelijk en nooit verlegen om een praatje.
Maar dan overlijdt vader Guy en begint Bernadettes echtgenoot Bruno - die een broertje dood heeft aan werken - zich met de zaak te bemoeien en komt Lucie meehelpen in de winkel.
Wanneer Bruno bij Bernadette een grens overschrijdt en later ook Lucie's man losse handjes krijgt en haar verbiedt om nog in de slagerij te werken, verdwijnen beide mannen één na één voor een lange vakantie overzee.
En in de slagerswinkel is er daarna telkens een speciale aanbieding van zeer lekkere merguez-worstjes die als zoete broodjes de deur uitvliegen.
Nog twee andere vrolijke vrouwen met vervelende partners komen solliciteren en worden aangenomen. En de merguez worstjes worden steeds meer gevraagd ....
Tot er - incognito - een politieman, vermomd als schrijver, opduikt in het dorp én in de slagerij en daar zelfs klusjes gaat opknappen voor de dames.....

Veel laat zich raden in de loop van het boek, maar dat is niet erg; het is immers geen thriller maar een hilarisch Roald Dahlachtig verhaal waar ik heel erg van genoten heb.
Vaak proefde ik ook een beetje de sfeer van de films met Louis de Funez, over de Gendarmes van Saint-Tropez uit een ver verleden.

Dit is geen hoogstaande literatuur maar een boek dat de lezer laat lachen en ook wel een beetje laat huiveren.
Ik vraag me af of ik vanaf nu nog wel worstjes zal durven eten.

Omwille van de humor krijgt de Vrouwenslagerij van mij 4 sterren en ik ben erg benieuwd naar het theaterstuk