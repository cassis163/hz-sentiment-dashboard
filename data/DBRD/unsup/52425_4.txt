Dit was weer eens een boek zoals ik het graag heb: meer dan de helft van het boek zit je je af te vragen "What the f*** is going on?". Het is eigenlijk een verhaal over de zoektocht naar macht, en de gevolgen hiervan voor toevallige getuigen. Dit gegeven werd in 2 verhaallijnen gegoten waarvan eentje er zich afspeelt in de jaren 70 en één op het einde van de 18° eeuw.

Dit laatste draadje is het avontuurlijke verhaal van één van de hoofdpersonages, prachtig getekend tegen een woelige achtergrond van de nasleep van de Franse revolutie, waarin een massa historische personen in mindere of meerdere mate figureren. Dit kan alleen maar het resultaat zijn van een diepgaande research.

De recente verhaallijn, is het de mysterieuze zoektocht van het andere hoofdpersonage naar de reden van een aantal gebeurtenissen in haar omgeving. Naar het einde toe smelten beide verhaallijnen subtiel en magistraal in elkaar, met een onverwacht einde. Het boek las als een trein en kon mij boeien tot op 't einde. Een aanrader dus.