Is De Afghaan een thriller? Ja, in feite wel. Een politieke thriller weliswaar, maar het is er wel één. Toch vond ik dat het meer is dan thriller alleen. Want grote delen van het boek zijn gebaseerd op werkelijke gebeurtenissen. En die gebeurtenissen zijn dermate goed en nauwkeurig beschreven dat het boek soms veel weg heeft van een 'geschiedenisboek'.

In De Afghaan draait het om een door Al Qaeda geplande aanslag. Waar deze aanslag zal plaatsvinden en wat de omvang hiervan zal zijn, is uiteraard niet bekend. Maar dat het een enorme impact zal hebben, is wel duidelijk. Om deze geplande aanslag een halt toe te roepen, wordt Mike Martin gevraagd om binnen Al Qaeda te infiltreren. Undercover. Als een wraakzuchtige Afghaan. Om te achterhalen wat het project al-Isra inhoudt en dit dus te saboteren.

Het boek leest niet gemakkelijk. Je moet je aandacht er wel bij houden en dat lukt niet overal. Er zijn momenten geweest dat ik het nogal langdradig vond en dat er niet ter zake doende dingen werden beschreven. Wat mij betreft had het allemaal wat vlotter mogen zijn. Waarschijnlijk zou dat de spanning, waarvan ik vond dat deze pas in de laatste zestig bladzijden aanwezig was, ten goede komen.

De Afghaan is een deskundig geschreven en realistisch geschreven boek. Ondanks de grotendeels ontbrekende spanning vond ik het wel de moeite waard om te lezen. Vooral door de beschrijving van de waar gebeurde situaties. Want om eerlijk te zijn, vond ik die nog het meest interessant.