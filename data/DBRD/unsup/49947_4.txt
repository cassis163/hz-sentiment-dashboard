Wat als jouw verleden, of je er nu weet van hebt of niet, je inhaalt en jouw heden en toekomst volledig op z’n kop zet?

Hart van Vuur start gelijk vanaf het punt waar Hart van Glas geëindigd is. Met enkele terugblikken naar dat betreffende eerste deel zit je als lezer direct weer in het verhaal en kun je niet anders dan verder lezen. Want hoe gaat het nu verder met Hester en Siem? Je houdt hoop, net als Hester, al is het moeilijk. Zij is op zoek naar de waarheid, zowel over haarzelf en de krachten die haar maken tot wie ze is, als over de in haar ogen zinloze break-up van haar en haar grote liefde. Liefde overwint alles, het is sterker dan wie dan ook! Zelfs sterker dan zij samen fysiek zijn. Toch? Het is één van de grootste krachtbronnen in het leven… of is het onbekende wat voor ze in het verschiet ligt iets wat zelfs het sterkste weet te vernietigen?

Nu haar vermoedens over de 'bad guys' steeds sterker worden en ze haar verleden stukje bij beetje ontrafelt, ziet ze geen andere uitweg dan een eigen weg in te slaan. Ze houdt nog altijd van Siem, ze weigert zich bij deze breuk neer te leggen en ze wilt hem redden uit de handen van de mensen die zijn - en daarmee ook haar eigen - hart nog meer pijn kunnen doen. En zullen doen. Ze zijn tot alles in staat en zijn niet bang om geweld te gebruiken, tot ze krijgen wat ze daadwerkelijk willen. Om te beginnen met Siem, daarna komen ze haar halen. Als ze haar te pakken krijgen, want ze zal haar krachten maar wat graag inzetten om uit de handen van die ongure types te blijven. De mensen om haar heen proberen haar op andere gedachten te brengen, maar zodra ze merken dat het niet lukt dwingen ze zich in allerlei bochten om haar te beschermen. Maar zijn ze wel wie ze zeggen wie ze zijn...?

Hester ontpopt zich in dit tweede deel van de trilogie tot een ware superwoman, die niet met zich laat sollen; gebroken hart of niet, ze heeft haar doel duidelijk voor ogen en wilt er voor vechten tot ze erbij neervalt. Het enige waar ze bang voor is, is om alsnog haar hart te verliezen. Dit keer niet alleen door de liefde, maar door haar vertrouwen te schenken aan de verkeerde personen. Ze moet oppassen met wie ze samenwerkt, wat ze een ander toevertrouwt én ze moet zichzelf kunnen blijven vertrouwen. Is ze daadwerkelijk tot alles, maar dan ook echt álles in staat om haar familie en vrienden veilig te krijgen en te houden?

De overige personages zijn stuk voor stuk boeiende persoonlijkheden die elk een eigen steentje bijdragen aan de zoektocht naar Siem, en het mysterie dat rond de ‘superkrachten’ hangt. Sommigen zullen menig lezer weten te breken door de keuzes die ze maken en mensen laten vallen als een baksteen, terwijl anderen zullen verwonderen met hun gedrag en gedachtes. Ik ben in ieder geval om wat Kasper betreft: in het begin wist ik het niet zo goed, maar in dit deel wist hij mij alsnog om zijn vingers te winden. Hij maakte het verhaal af en toe net even iets luchtiger, waardoor ik wat ademruimte kreeg om het geheel te overdenken en mijn theorieën uit te stippelen. Elke keer dacht ik namelijk heel zeker te weten hoe het verhaal in elkaar stak, om vervolgens weer omgekegeld te worden vanwege een heel andere wending waar ik niet eerder over had nagedacht. Heerlijk vond ik dat; het getuigt van een sterk staaltje schrijfwerk wat mij als lezer blijft boeien en het verhaal echt mee laat beleven! (En tja... een nieuw bookish crush is toegevoegd aan het lijstje, sorry/notsorry. Hoewel Siem natuurlijk een heel leuke crush is - en in mijn ogen de ware voor Hester -, heeft Kasper hem toch wel ingehaald. Dat gebeurt bij mij niet vaak, dat een bijpersonage in mijn ogen stiekem iets leuker is dan een hoofdpersonage! Bedankt, Miranda Peters! ;) )

En geloof mij, soms heb je de eerder genoemde ademruimtes nodig. Hart van Vuur zit boordevol verrassende plottwists die je laten snakken naar meer, en tegelijkertijd versteld laten staan omdat je het zo ontzettend verkeerd had gezien. Het enige wat je na het lezen van de laatste pagina nog wilt doen, is direct doorgaan in Hart van Smaragd, het derde en laatste deel van deze trilogie. En gelukkig is deze ook al uit ;) (tipje van de sluier: het is in mijn ogen echt een fenomenaal einde van deze geweldige serie van/op eigen bodem!)