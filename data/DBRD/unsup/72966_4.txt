Onder de Paramariboom vertelt over de reis van Johannes, zoon van een Surinaamse moeder en Haagse vader, naar het Suriname van zijn moeder. Dit verhaal is als luisterboek ingesproken door de auteur zelf, naar wiens stem het een waar genot is om te luisteren. Het verhaal doet heel persoonlijk aan, en in de stem van de verteller annex auteur klinken de bijbehorende emoties prachtig door. Daarnaast worden de dialogen opgeleukt door een vrouwelijk, Surinaams accent (moeder) en een onvervalst mannelijk Haags accent (vader).

Op een dag besluit Johannes dat het tijd is om het Suriname van zijn moeder te ontdekken. Hij boekt een reis en zijn moeder, die er al jaren naar uitkijkt om haar zoon 'haar' Suriname te laten ontmoeten, vliegt een paar dagen later achter hem aan. Ook kijkt zijn moeder er erg naar uit om eindelijk, na al die jaren, de navelstreng van Johannes te kunnen begraven onder de Paramariboom.

Johannes maakt kennis met de Surinaamse cultuur, waarin tijdbeleving en urgentie anders is dan in Nederland. Ook leert Johannes waarom de Surinamers toch steeds op Desi Bouterse blijven stemmen, ondanks de decembermoorden. Door Johannes verwondering, leert niet alleen hij over Suriname, maar ook krijgt de lezer begrip voor hoe dingen daar werken.

Parallel aan zijn ontdekkingstocht in Suriname ontdekt Johannes zichzelf - waarin zijn afkomst en hoe zijn omgeving hem ziet een belangrijke rol blijken te spelen. Is hij nu een Nederlander? Of toch een Surinamer?

Het verhaal is prachtig en bovendien is het prachtig en invoelend ingesproken. De luisteraar blijft achter met een gevoel van liefde, geluk en thuiskomen.