Feyre jaagt om haar familie in leven te houden. Wat zij niet weet is dat zij een grote fout maakt als zij een wolf doodt. Het blijkt namelijk niet zomaar een wolf te zijn, maar een elfide. Deze magische wezens leven aan de andere kant van de muur, in Prythian. De volgende dag komt een reusachtig wezen haar leven opeisen voor de elfide die zij gedood heeft. Zijn naam is Tamlin. Waar zij eerst ontzettend bang voor hem is, ontwikkelt zij na een tijdje gevoelens voor hem en hij voor haar. Hij heeft een reusachtig landgoed in Prythian. Al snel komt Feyre erachter dat er een plaag woedt in het mooie land waar zij nu woont. Zij wil er alles aan doen om Tamlin en zijn volk te redden. Zal haar dit lukken?

Sarah J. Maas weet de lezer in het Hof van doorns en rozen op een geweldige manier kennis te laten maken met een hele nieuwe magische wereld, genaamd Prythian. Het verhaal heeft in het begin een beetje iets weg van Beauty and the Beast, maar is zoveel complexer en mooier. Het is een erg goed opgebouwd en verrassend verhaal, waarbij je lang in het ongewisse verkeert. Het zal je dan ook zeker doen verbazen hoe het hele verhaal uiteindelijk in elkaar steekt. Tegen het eind van het verhaal valt alles pas samen. Hierdoor blijft de lezer geboeid van het begin tot het einde!

De sterke persoonlijkheden doen het boek tot leven komen. Feyre is een pittige en zorgzame dame. Zij doet en zegt wat er op dat moment in haar opkomt. Als gevolg van een belofte aan haar overleden moeder offert zij alles op voor haar familie, zonder hierbij ooit aan zichzelf te denken. Dit is erg bewonderingswaardig! Aan de ene kant houdt zij van haar familie en zal er alles aan doen om hen in leven te houden. Aan de andere kant haat zij hen, omdat zij alleen maar aan zichzelf denken. Al snel ontwikkel je dan ook de nodige sympathie voor de hoofdrolspeelster.

Naast Feyre hebben we natuurlijk ook nog Tamlin. Hij zal iedere lezer het hart sneller doen kloppen. Hij is erg charmant en redt het leven van Feyre meerdere keren. Waarom zou je denken. Zij heeft immers zijn vriend vermoord. Dat is iets wat ik helaas niet kan verklappen en waar je zelf achter moet komen! Langzamerhand ontwikkelt Feyre romantische gevoelens voor Tamlin. Het liefdesverhaal begint langzaam, maar zal uitgroeien tot epische proporties. Heerlijk voor de lezers die af en toe lekker willen weg zwijmelen!

‘Tamlin was waarschijnlijk woedend en zou me misschien opdragen rechtsomkeert naar huis te gaan. Maar ik zou hem zeggen dat ik wilde helpen, dat ik van hem hield en voor hem zou vechten op wat voor manier dan ook, ook al moest ik hem vastbinden om hem naar me te laten luisteren.’

Naast de nodige dosis romantiek heeft Sarah J. Maas ook veel spanning in het Hof van doorns en rozen aangebracht. Er zijn zoveel nieuwe gevaren die opduiken als Feyre bij Tamlin gaat wonen. Zo heb je de gruwelijke wezens die constant op de loer liggen als Feyre door de bossen loopt en de plaag die in Prythian woedt. Zal het Feyre lukken om alle beproevingen die op haar pad komen te doorstaan en te overleven? Dat is dé vraag die door je hoofd blijft spoken bij het lezen van het Hof van doorns en rozen.

Op zich heeft het boek geen open einde en laat Sarah J. Maas je dus met een bevredigend gevoel achter. Natuurlijk zijn er wel een paar elementen in het boek die je zeker nieuwsgierig maken naar het volgende deel, het Hof van mist en woede. Als het boek minstens zo goed is als deze, dan wordt deze serie zeker een musthave voor de fantasyliefhebber!