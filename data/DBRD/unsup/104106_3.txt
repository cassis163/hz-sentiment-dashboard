‘De komst van de koning’ is het afsluitende deel van Mara Li’s trilogie ‘De gave van de Selkie’. In ‘De komst van de koning’ gaat hoofpersoon Nimue op zoek naar de vader van haar ongeboren kind. Ze reist in een apocalyptische wereld: Centraal Europa, dat is verwoest en nu wordt geteisterd door de Zwarte Plaag. Duizenden mensen zijn op de vlucht en in die omgeving onderneemt Nimue haar gevaarlijke tocht. Tegelijkertijd waart haar broer Arthur rond in de wereld van de geesten. Hij probeert de taak die de Visserskoning hem heeft meegegeven te volbrengen. Zowel Arthur als Nimue zijn op de vlucht in een wereld die steeds grimmiger wordt.

De eerste twee delen van Mara Li’s trilogie las ik enkele jaren geleden. Ik was vooral erg gecharmeerd van de wereldbouw en de bijzondere wijze waarop Mara Li mythes en legendes verweeft in een dystopische wereld. Ondanks die originaliteit, miste ik in ‘De komst van de koning’ iets wat mij opnieuw de serie in trok. Het had sowieso niet misstaan om een korte samenvatting van de vorige delen in het boek te plaatsen, omdat ik nu toch regelmatig achter mijn oren moest krabben om iets wat ik niet helemaal meer begreep. Nieuwe lezers van de trilogie zullen daar natuurlijk geen last van hebben. Niet alleen dat was een reden waarom ik moeilijk in het boek kwam. Het begin vond ik wat onwaarschijnlijk aanvoelen. Waarom zou Nimue een levensgevaarlijke tocht ondernemen terwijl ze zwanger is? Waarom zo snel en waarom zo’n reis helemaal alleen ondernemen?

Ondanks dat ik daar even een tijdje op bleef hangen, wist het verhaal me na een tijdje wel weer te grijpen. Dat heeft vooral te maken met de bijzondere wereldsetting die Mara Li heeft geschapen. Klein punt van aandacht is nog de redactie van het boek, die had iets beter verzorgd kunnen worden. De tekst bevatte hier en daar wat slordigheidjes en de dialogen voelden soms onnatuurlijk. Toch is ‘De komst van de koning’ een waardige afsluiter, al kon het boek mij iets minder boeien dan de eerste twee delen van de trilogie.