'Alles Verloren' behoort tot de categorie 'Thrillers & Spanning'. In werkelijkheid dekt die categorie de lading niet. Roel Janssen heeft een fictief verhaal bedacht om de werkelijk bestaande vluchtelingenproblematiek in de Middellandse Zee aan te kaarten. Echte thrillerelementen zitten er niet in het boek. Het is af en toe een beetje spannend maar meestal ook dat niet. Het is wel een mooi verhaal maar het bevindt zich eerder in de sfeer van de fictieve onderzoeksjournalistiek, zo deze categorie al moest bestaan. De hoofdpersonen, zeilster Tessa en fotograaf Mortimer, zeilen in de Middellandse Zee en zijn daar ongewild getuige van hoe een zee-onwaardig rubberbootje met vluchtelingen omkiepert. Een zeventienjarig meisje, Soumaya, overleeft dit als bij wonder en wordt door hen opgepikt. Als gevolg daarvan raken zij gefascineerd door de omstandigheden waarin de vluchtelingen zich bevinden. Ze bezoeken een vluchtelingenkamp en komen op het spoor van een Turkse gangster, een Duitse projectontwikkelaar en een geheim groepje van EU-politici die op hun eigen manier het vluchtelingenprobleem willen aanpakken.

Roel Janssen is zelf zeiler en financieel-economisch journalist en weidt daarover dan vanzelfsprekend graag uit. Via zeilster Tessa geeft hij zichzelf een forum om grote delen van het verhaal zich op een zeilboot te laten afspelen. Daarbij strooit hij de zeiltermen kwistig in het rond. Het zijn termen waar een lezer die niets met zeilen heeft, geen snars van begrijpt, maar meestal is er wel doorheen te lezen zonder dat het enige impact heeft op het begrijpen van de afwikkeling van het verhaal. Niet altijd echter, helaas, waardoor het verhaal een paar keer een kant opgaat die wellicht logisch is maar niet helemaal te begrijpen.

Een drietal keer wordt het verhaal onderbroken voor een intermezzo, als de heren van de EU samenkomen in Brussel om op hun manier op zoek te gaan naar oplossingen voor het vluchtelingenprobleem. Die stukjes hadden gerust uit het verhaal mogen gelaten worden. Ze zijn ronduit vervelend. Gelukkig zijn ze kort.

Alhoewel er wel wat personages de revue passeren, is Tessa diegene waar het verhaal werkelijk om draait, en haar avonturen zijn boeiend omschreven. Mortimer verdwijnt net iets te vaak voor een tijdje uit het zicht om echt interessant te worden als personage en ook Soumaya, een personage met veel potentieel nochtans, wordt niet ten volle benut. Dat is jammer want een diepere uitwerking van de reis van Soumaya als vluchtelinge was het boek zeker ten goede gekomen. Omdat Roel Janssen zelf financieel-economisch journalist is, voelde hij zich daar misschien niet zo goed in thuis en heeft hij zich in zijn boek vooral gefocust op geldstromen en malafide projecten. Dat is een keuze natuurlijk maar het leidt ertoe dat het boek wat onvolledig lijkt, zeker op het emotionele vlak. Af en toe komt het wat over als een journalistiek opiniestuk. Naar het einde toe tenslotte worden een paar toevalligheden in het verhaal verwerkt die de afloop moeten sturen en ze zijn niet altijd even geloofwaardig.

Conclusie: het is een goed en boeiend boek maar een beetje minder politiek en opinie en wat meer diepgang in de personages ontbreken om de sprong van goed naar uitstekend te maken.