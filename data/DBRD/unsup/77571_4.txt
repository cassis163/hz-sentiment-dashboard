De goede lezer is zeker geen toegankelijk boek en dat is juist het mooie eraan. Wat zeg je? Vind je het klinken als een verkapte paradox? Hmm. Laat me dat toelichten.

Op het moment dat iemand besluit een boek te lezen, sluit hij als het ware een contract met de auteur, schrijft Young in De goede lezer. De lezer heeft hierbij de verantwoordelijkheid het boek zo goed mogelijk te duiden. Het is duidelijk dat Young de spotlight van de auteur op het podium wil verplaatsen naar de lezer in het publiek. Dat doet hij aan de hand van zes deugden: weetgierigheid, geduld, moed, trots, matigheid en rechtvaardigheid.

In De goede lezer schetst Young een ideaalbeeld van hoe een lezer er volgens hem uit hoort te zien. Dat ideale zit in de aard van de deugd. Dit boek laat je nederig voelen om de immense verantwoordelijkheid die Young op jouw fragiele lezersschouders drukt. Tegelijkertijd daagt hij je uit om ernaar te streven de grootsheid van de idealen te bereiken. Het is zeker niet bedoeld als een boek voor de Überlezer die overal in moet uitblinken, Damon Young daagt je uit meer uit literatuur te halen door jezelf te trainen in de zes literaire deugden.

Toegankelijk is het niet. Hoewel de auteur met humor passages beschrijft over zijn eigen literaire guilty pleasures, is het een boek dat je volle aandacht behoeft. Afdwalen zorgt voor onbegrip en ik heb dan ook vaak fronsend teruggebladerd. Toch is dat ook wat het boek zo mooi maakt: Damon Young zégt niet alleen dat de lezer zichzelf moet trainen beter te lezen, maar hij laat het ook zien in de vorm. Alleen door je echt in te spannen, zul je dit boek begrijpen.

Dat maakt het boek sterk, al sluit hij daarmee ook een groot deel van het lezende publiek uit. Terwijl wij van hot naar her rennen vanwege onze drukbezette agenda’s dwingt dit boek je met volle aandacht aanwezig te zijn in het nu. Het lezen is een uitdaging en de beloning is een verrijking van je leven.

(Deze recensie verscheen eerder op www.alexhoogendoorn.nl. Hiervoor heb ik een gratis recensie-exemplaar ontvangen van de uitgeverij.)