Het verhaal rond Jessica Haider begint vorm te krijgen. Corine Hartman stelde haar protagonist in Bloedlijn aan haar lezers voor. Ze kregen een uitzonderlijk karakter voorgeschoteld waar de auteur van had beloofd dat ze zeker zeven boeken lang aan haar hand zou meelopen. Inmiddels is Glashard gepasseerd en heeft onlangs Zielloos het levenslicht mogen aanschouwen.
Na drie delen van een serie moet het mogelijk zijn een goed beeld neer te zetten van de belangrijkste spelers in het verhaal. Aan de hand van Zielloos en de relaties met de voorgaande verhalen is dat ook wel mogelijk.

Jessica Haider heeft, na de moord op haar zoon, zichzelf nog lang niet terug in de hand. Was haar levensstijl al omstreden, na dit traumatische gebeuren loopt ze regelmatig bij haar psycholoog binnen om geestelijk weer rechtop geplaatst te worden. Dat belet haar niet om met regelmaat een lijntje coke te snuiven en ze loopt ook niet weg voor een seksavontuurtje.
In het elitekorps Saligia komt ze voldoende mannelijke collegas tegen waar zij iets mee wil en dat andersom ook het geval is. Tot zover haar levensstijl.
Aan familie hecht ze weinig tot geen waarde wat haar regelmatig door haar sociaal ingestelde zus Suus wordt verweten.
Als de omgeving wordt opgeschrikt door bloederige moordpartijen probeert Haider, buiten haar leidinggevende om, zich toch met de zaak bezig te houden. Natuurlijk met de nodige complicaties die we inmiddels van haar gewend zijn.

Zielloos gaat eenvoudigweg verder waar Glashard is geëindigd. En dat is niet alleen zo voor de lijnen van de veel voorkomende karakters, ook zal blijken dat alles wat in de reeks gebeurt of is gebeurd, terugkerend is. De vraag borrelt dan op of dit juist positief is of dat het niet een andere kant op gaat bewegen. Datzelfde kun je je afvragen voor de levensstijl van Jessy. Is dat voldoende om daar geen veranderingen in te laten komen en gaat dan uiteindelijk geen verveling optreden? Want Jessy is een stoere vrouw die zo haar eigen opvattingen heeft maar dat gevoel zal na enkele verhalen wel tot verzadiging kunnen gaan leiden bij lezers en een gevoel van verveling oproepen. Dat mag natuurlijk nooit gebeuren en ook de levensstijl van Jessy zal nog, verrassend en onverwacht, moeten gaan veranderen om de aandacht van de lezers vast te houden.


Eindoordeel: 3 sterren

Spanning: 3 ster
Plot: 4 sterren
Leesplezier: 3 sterren
Schrijfstijl: 3 sterren
Originaliteit: 3 sterren
Psychologie: 3 ster