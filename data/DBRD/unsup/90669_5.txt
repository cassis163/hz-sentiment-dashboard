Dit is met afstand het spannendste boek dat ik ooit heb gelezen.

Hayes begint met actie en zet daarmee de toon voor de rest van deze magnifieke thriller over een terrorist en een terroristenjager. Het blijft een Amerikaans boek, dus je leest alleen over de terrorist vanuit het perspectief van de Amerikaanse terroristenjager. Desalniettemin slaagt Hayes erin om beide personages tot leven te brengen. Het kat en muis spel dat centraal staat in deze thriller is geweldig geschreven. Er zijn plots die lijken af te wijken van dit spel, maar Hayes weet ze kundig bij elkaar te brengen. De afwisseling tussen de belevenissen en de geschiedenis van beide personages voert de spanning echt op. Je denkt ze te leren kennen, maar zij, noch hun belevenissen, zijn ooit voorspelbaar.

Wat de terrorist van plan is en waarom hij opgespoord moet worden door een ex-geheim agent laat ik in het midden. Dat is ook de plek in het boek van Hayes waar dat allemaal bekend wordt gemaakt en je moet daar toch echt zelf zien te komen. Het is een dikke pil, maar de boeiende geschiedenissen, de filmisch geschreven actie en het razend spannende plot zorgen ervoor dat je er zo doorheen bent.