De Akara, beschermers van het gewone volk, dreigen uit te sterven. Amurei had beloofd aan haar meester Yas√º dat ze het voortbestaan van de Akara zou waarborgen. Zonder de Akara zou de wereld geen schijn van kans hebben tegen het aankomende kwaad.
Amurei reisde de hele wereld rond, op zoek naar een waardige opvolger, maar helaas zonder succes.
Om haar eigen krachten en herinneringen te bewaren maakte ze een relikwie. Een verboden relikwie, maar het was de enige manier om de Akara te laten voortbestaan.
De relikwie moet in handen komen van iemand die Amurei kan vertrouwen, anders is de wereld in groot gevaar.

De aanloop naar het verhaal duurde even, en hier en daar haperde het wat.
Soms waren er onvolledige zinnen waardoor het niet helemaal klopte.
Ook was het in het begin niet helemaal duidelijk welke personages belangrijk waren voor het verhaal.
Maar eens het verhaal echt begon en duidelijk was wie de belangrijkste personages waren, was het moeilijk om het boek weg te leggen.
Je leest het verhaal vanuit verschillende perspectieven wat het interessant maakte.
Een onverwachte plottwist op het einde zorgt ervoor dat je benieuwd bent naar het vervolg.

Een ietwat haperende start, maar dit wordt ruimschoots goedgemaakt in de tweede helft van het boek.
Zeker een mooi debuut dat de moeite waard is om te lezen.