Sam Copeland heeft een grappig boek geschreven over Kasper. Kasper kan zomaar veranderen in een dier, en dat is een ingewikkeld probleem, want hij weet niet wanneer het gebeurt, en in welk dier hij zal veranderen. Samen met zijn vrienden probeert hij erachter te komen wat hij eraan kan doen. Ze doen dat op een bijna wetenschappelijke manier.

Er zit veel humor in het boek Kasper wordt een kip. Voor de kinderen zit er de nodige poep-en-pieshumor in, maar het is ook subtieler. Wanneer Kasper is veranderd in een duif, komt hij een stel verliefde Franse duiven tegen. Dit geeft een aantal vermakelijke conversaties met wat Franse woordjes tussendoor. “Allo, jij zalig, prachtig duifje. Ik ben Jean-Claude. Ik ben een duif. En ik ben verliefd op jou.”

Sam Copeland spreekt regelmatig de lezer aan. Dat doet hij al in het eerste hoofdstuk, maar ook in de voetnoten die in het boek staan. Ik werd blij van de vertaling door Maria Postema. Zij heeft het boek naar de Nederlandse situatie vertaald en ook deels Nederlandse namen gebruikt. Dit betekent dat het herkenbaar is voor Nederlandse kinderen.

Boekenkring
In mijn klas (groep 5) heb ik het boek geïntroduceerd in de boekenkring door een speelgoedbeest neer te zetten op een lege stoel. Ik heb de kinderen verteld dat het Kasper is en dat Kasper soms verandert in een dier. Ik heb ook het eerste hoofdstuk voorgelezen. Hierin wordt de lezer ook meteen aangesproken. De kinderen vonden het grappig en waren benieuwd naar Kasper. Genoeg lezers die zich aangesproken voelen, dus een leuk boek voor kinderen van 8-10 jaar!