Dit is een boek dat, na de onvermijdelijke introductie, al snel erg spannend wordt. In eerste instantie komt de spanning alleen uit het mysterie. Mike moet immers vechten tegen een onbekende vijand en hij heeft geen idee waarom die vijand hem zo slecht gezind is. Later komt de spanning ook uit een snelle opeenvolging van actiescenes, maar dan is het verhaal al wel wat verder gevorderd.

Als uiteindelijk duidelijk wordt wie de vijand is, blijkt dat heel iemand anders te zijn dan je zou verwachten. Wat je qua plot ook verwacht als lezer, dit is het in ieder geval niet. Het einde van het boek vind ik dan ook erg origineel. Het is een beetje vergezocht, maar de schrijver zet het toch geloofwaardig op papier. Het boek sluit op een spectaculaire manier af.

Geweld wordt niet geschuwd in dit boek. Hoe harder en gemener de criminelen worden die achter Mike aanzitten, hoe harder en gemener hij terugvecht. Mike gaat vrij ver om zijn familie te beschermen en overtreft hiermee zelfs zijn vriend Shep, die weliswaar een berucht brandkastkraker is, maar over het algemeen relatief zachtaardig te werk gaat.

Een groot mysterie, afgewisseld met soms behoorlijk harde actiescenes. Zo zou je dit boek kunnen beschrijven. Ik vond het een goede combinatie. Samen met het originele einde maakte dit voor mij een opvallende en meeslepende thriller.