“We moesten geduld hebben en doorstaan wat op ons afkwam. Het had geen zin om weg te lopen voor de pijn, we konden nergens heen. En als het ons te veel werd, moesten we onzichtbaar zijn.”
‘Wees onzichtbaar’ is de tweede roman van Murat Isik, die in 2012 debuteerde met ‘Verloren grond’. Het boek vertelt over Metin, een jongen uit een Turks migrantengezin, die in de jaren tachtig in de Bijlmer komt wonen. Over de strijd die het gezin moet leveren tegen de dominante vader. Over de multiraciale spanningen in de wijk en op school. Met als achtergrond de Bijlmermeer, de utopie van de ideale woonwijk, die ten prooi valt aan leegstand, drugs en criminaliteit.
Als lezer beleef je het verhaal vanuit het perspectief van Metin, de ik-verteller, die de wereld om zich heen met een scherp doch gevoelig oog observeert en zijn beschouwingen aan je uiteenzet. Isik hanteert daarbij een vlotte en beschrijvende stijl. Er is een bepaalde afstand voelbaar tussen de reflecterende, vertellende Metin en de jeugdige Metin die alles doormaakt. En deze afstand is voor de lezer wel prettig, aangezien het boek hierdoor nooit te zwaar of te emotioneel wordt.
De roman heeft een chronologische opbouw en is verdeeld in drie delen, die telkens een bepaalde periode uit Metins jeugd bestrijken. Die drie delen bestaan op hun beurt weer uit korte hoofdstukjes, die een afgeronde episode beschrijven. Dankzij deze gestructureerde opzet raak je als lezer, ondanks een veelheid aan personages en gebeurtenissen, nergens de draad kwijt.
Aan de hand van een coming-of-age-verhaal, vermoedelijk sterk autobiografisch getint, schetst Murat Isik een realistsch beeld van het opgroeien in een door een tirannieke vader onderdrukt gezin, in een steeds onveiliger wordende Bijlmermeer. Ondanks de vrij sombere thematiek stemt de roman je tijdens het lezen niet zwaarmoedig. De heftige, akelijke gebeurtenissen worden steeds afgewisseld met leukere, en soms ronduit grappige, episodes. Deze verscheidenheid aan sferen maakt dat zelfs de wat donkerder stukken vlot weglezen, want je weet, na regen komt er heus wel weer zonneschijn. Een zeer fijn boek om in weg te zinken, weg van je drukke leven, en je voor eventjes onzichtbaar te wanen.