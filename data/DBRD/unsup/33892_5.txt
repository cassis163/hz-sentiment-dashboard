Als de politie erachter komt dat hij nog leeft, zal hij gearresteerd worden voor een moord die had niet beging. Als de leiders van Danehof ontdekken dat ze er niet in geslaagd zijn om hem uit de weg te ruimen, zullen ze een meedogenloze klopjacht starten.

Niels Oxen is de hoogst onderscheiden soldaat die ooit in het Deense leger gediend heeft. Hij is getraumatiseerd door de oorlog waarin hij zijn vriend Bosse verloren heeft. Een gemis dat niet nodig geweest was en waar de verantwoordelijke niet voor gestraft is. Het liefste dat hij wil is weer in contact komen met zijn zoon. Om dat te kunnen bewerkstelligen zal hij het gevecht aan moeten gaan met een onzichtbare vijand: het geheime netwerk Danehof.

Danehof is een geheime machtselite met wortels in de middeleeuwen, opgezet om de Denen en Denemarken te dienen door zijn grote invloed in de laag van de samenleving waarin belangrijke beslissingen genomen worden zoals in de politiek, de rechterlijke macht en het zakenleven. Daarbij schroomt de leiding van Danehof niet om tegenstanders of zelfs mensen binnen hun eigen organisatie die gevaarlijk voor hen worden, uit de weg te ruimen.

Het pad van Oxen kruist weer het pad van Margrethe Franck en Axel Mossman met wie hij in het verleden tegen Danehof streed. Franck is voormalig agente bij de Politie Inlichtingendienst. Axel Mossman is haar voormalige chef, hoofd van de PET. Hun eerdere strijd tegen Danehof heeft hun leven door toedoen van Danehof kapot gemaakt. Door de macht van Danehof zijn Mossman en Franck hun banen kwijtgeraakt. Ze besluiten om samen opnieuw de confrontatie aan te gaan met de schaduwmannen om hun leven terug te krijgen. “Soms denk ik dat we allemaal een vlam hebben, een leven. Als die uitgaat, boem, dan ben je dood. En dat is ook goed. Mijn vlam is alleen niet uitgegaan. Die is bevroren. Ik ben een levende dode. Zo voelt het.”

“Bevroren vlammen” is na “De hondenmoorden” en “De schaduwmannen” het derde deel van de trilogie van Jens Hendrik Jensen. Jensen vertelt in “Bevroren vlammen” kort de geschiedenis uit de eerste twee delen, maar gezien de complexiteit van de verhaallijnen is het aan te bevelen om de delen in de juiste volgorde te lezen. Jensen schept door zijn gedetailleerde beschrijvingen levensechte personages. Zijn personages krijgen persoonlijkheid door hun goede en slechte eigenschappen, hun zwakheden, geheimen, angsten en gedrag.

Dit derde deel heeft een ingenieus plot, de geheimen van Danehof worden langzaam ontrafeld waarbij de tegenstander zich niet zomaar laat verslaan. Het boek is uitermate spannend en onvoorspelbaar waarbij de lezer af ten toe op het verkeerde been wordt gezet. De puzzelstukjes vallen uiteindelijk op de juiste plek waarbij zelfs nog puzzelstukjes zijn uit de eerste twee delen. Er zijn geen open eindjes meer hoewel er een kleine opening wordt gehouden voor een eventueel vervolg.