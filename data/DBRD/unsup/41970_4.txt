Een vermist koppel en een vermoorde jongeman. Twee ogenschijnlijk losstaande feiten, ware het niet dat beiden in hetzelfde appartement woonden. Commissaris Montalbano zet zijn tanden in de zaak en laat niet los. Zelfs de plaatselijke maffiabaas kan hem niet van zijn stuk brengen.

Het uitstapje naar Tindari was enkele jaren geleden het eerste boek dat ik las van de Siciliaan Andrea Camilleri. Ik was meteen verkocht. Kan het ook anders, met zo een kleurrijke personages als commissaris Montalbano en zijn agenten? Met een vlot, onderhoudend en spannend verhaal? Met de grappigste dialogen ooit uitgesproken in een thriller? Ik dacht het niet. Intussen las ik tien andere Camilleri's en ben ik fan voor het leven. Dit voorjaar verschijnt de nieuwe Montalbano. Maar mama mia, waarom moet dat zo lang duren?