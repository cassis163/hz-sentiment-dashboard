Melissa Skaye (1972) is auteur van de fantasyreeks Jeremy Jago, de VT-thrillerreeks: Virtuele tango, Verboden tranen, Verleden tijd en Verminkte Toekomst. In diverse bundels, waaronder Quillerz 1, Quillerz 2, Onverwacht en Overgave heeft zij korte thrillerverhalen gepubliceerd. Van 1991 tot en met 1996 heeft Melissa diverse banen gehad. Vanaf 2000 tot en met heden is ze boekhoudster voor het klusbedrijf van haar echtgenoot. In 2006 is Melissa serieus begonnen met schrijven en van 2008 tot 2012 had ze zelfs een eigen uitgeverij. Toen ze in maart 2012 de gevraagde 2000 aandelen bij TenPages.com behaalde, resulteerde dat in publicatie van haar thrillerdebuut Virtuele tango (2013) bij Uitgeverij Ellessy en daarmee was het eerste deel uit de VT-thrillerreeks een feit. In hetzelfde jaar kwam ook het eerste deel van haar fantasyreeks Jeremy Jago uit bij Uitgeverij Zilverspoor. In onschuld is haar losstaande thriller die eveneens verscheen bij uitgeverij LetterRijn. Melissa woont samen met haar man en twee kinderen in Hoorn. Verknipte Tegenstander is haar nieuwste thriller in de spannende VT-reeks.

In Verknipte Tegenstander krijgen we wederom te maken met de Hoornse rechercheurs Sanne Philips en Luca Borra. In een bos in Friesland worden lichaamsdelen gevonden die daar al jaren blijken te liggen. En in Amersfoort verdwijnen de vrouw en dochter van een vriend van Luca’s broer Gianni spoorloos. Gianni vraagt Luca om hulp. Twee zaken die eigenlijk buiten de jurisdictie van Sanne en Luca vallen. Sanne probeert het verleden achter zich te laten maar wordt net als collega Luca en paragnost Will de Jager onaangenaam verrast. De tentakels van het verleden strekken zich uit naar het heden.

Met dit vijfde deel in de VT-thrillerreeks heeft Melissa Skaye het gepresteerd om wederom een spannende thriller neer te zetten. Vanaf de allereerste pagina zuigt ze ons weer mee in haar boek en zitten we gevangen in de perikelen van de twee rechercheurs Sanne en Luca, die we inmiddels in ons hart gesloten hebben. Skaye hanteert een fijne schrijfstijl dat zich kenmerkt in een vlot geschreven tekst met eenvoudige korte zinnen en hoofdstukken, net als in de overige delen van deze reeks. Verknipte Tegenstander is goed als stand-alone te lezen, maar dan missen we wel een stukje van de rode draad die door deze reeks heen loopt, en dat zou toch jammer zijn. De karakters van onze rechercheurs groeien met ieder deel dat de auteur schrijft. Knap om dit zo vol te houden zonder dat de personages gaan vervelen. In dit deel introduceert Skaye twee nieuwe collega’s, Lars en Jasper, twee totaal verschillende personages. De samenwerking met Lars verloopt hier en daar wat stroef.

‘‘Heeft iemand jou weleens verteld dat je heel belerend overkomt?’ Hij trok zijn wenkbrauwen op. ‘Nee. Heb je last van me? Vind je mij vervelend? Dat is dan jouw probleem en daarmee zijn we uitgesproken.’ Lars negeerde haar en werkte verder aan zijn verslag. Sanne had haar nieuwe collega vanmiddag goed leren kennen en bedacht zich wat een eikel ze hem vond.’

De verhaallijnen wisselen elkaar in rap tempo af en Skaye weet er goed de spanning in te houden. Actuele thema’s komen ook deze keer weer aan bod. Melissa Skaye eindigt deze thriller met een spetterend epiloog. Wow, dit zagen we niet aankomen!
Deze reeks zou zich uitstekend lenen om te verfilmen, maar eerst gaan we ons verheugen op VT-6. Op naar een volgend deel met Sanne Philips en Luca Borra.

Ik waardeer deze thriller met 4,5*