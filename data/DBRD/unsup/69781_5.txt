Eric Lindstrom heeft jaren in de entertainmentindustrie gewerkt als regisseur, game-designer en schrijver. Later werd hij leerkracht en zo ontdekte hij zijn liefde voor de young adult-literatuur. Het is nog steeds zijn favoriete genre en nu leest hij het niet alleen, maar schrijft hij het ook. Mijn mooiste herinnering eindigt hier is zijn tweede boek, daarvoor schreef hij Wat jij niet ziet.
Mijn mooiste herinnering eindigt hier gaat over de 16-jarige Mel. Ze haalt goede punten op school, ze werkt in een bejaardentehuis en heeft een hart van goud. Maar wat niemand buiten haar familie weet, is dat ze lijdt aan een bipolaire stoornis. Het zit in de familie, want ook haar broer had het, maar hij overleed een paar jaar geleden. Mel is de enige die weet wat er echt gebeurd is. Mel houdt dit alles angstvallig geheim, maar als een oude vriendin confronterende verhalen naar buiten brengt, raakt Mel de controle kwijt. Zouden haar vrienden haar nog willen als ze haar geheimen kenden?
Dit boek is een must-read voor alle jongeren. Er rust nog steeds een taboe op mentale gezondheid en boeken zoals deze zouden dat beetje bij beetje kunnen doorbreken. Eric Lindstrom is een goede schrijver en dat merk je vooral aan de opbouw van het verhaal. Het dagelijkse leven van Mel wordt afgewisseld met flashbacks naar vroeger, wat veel spanning creÃ«ert. Vanaf de eerste pagina roept de schrijver vragen op waarop je het antwoord wilt weten.
Het is onmogelijk om niet van Mel te gaan houden. Het hele verhaal wordt vanuit haar perspectief verteld, waardoor je een hechte band met haar opbouwt. Ze is ook een ontzettend lief personage dat tegelijkertijd heel sterk en kwetsbaar is. Ook voel je al snel aan dat ze een zware last met zich meedraagt. Ze moet haar stoornis verborgen houden voor haar vrienden en verder draagt ze ook de dood van haar broer met zich mee.
Eric Lindstrom neemt je perfect mee in de wereld van iemand die lijdt aan een bipolaire stoornis. Het is een ingewikkelde ziekte, maar Lindstrom slaagt erin om het duidelijk en begrijpelijk over te brengen. Door je mee te nemen in het hoofd van Mel, beleef je de ziekte vanuit een heel ander perspectief. Wat van buitenaf gezien niet te bevatten lijkt, wordt plots verstaanbaar. Het wordt zelfs bijna voelbaar.
De combinatie van de heftige emoties en de spanningsboog van alle geheimen die aan het licht komen zorgen ervoor dat Mijn mooiste herinnering eindigt hier een intense leeservaring is. Het boek toont de realiteit in het leven van iemand die lijdt aan een psychische stoornis, zonder het te verbloemen. Lindstrom beschrijft het zoals het is, zonder dat het te zwaar wordt om te lezen en dat is een knappe prestatie.
Eric Lindstrom heeft niet alleen een prachtige young adult-roman geschreven die boordevol spanning en intriges zit, het boek is ook nog eens relevant en actueel. Dit boek toont de zaken zoals ze zijn. En daarom moet het gelezen worden. Onze maatschappij heeft nood aan meer verhalen zoals dit.