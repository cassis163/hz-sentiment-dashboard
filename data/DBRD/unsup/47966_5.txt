In het depot van een klein particulier museum in Boston wordt een mummie gevonden. Men denkt dat de mummie ergens in de 19e eeuw door de stichter van het museum is meegenomen uit Egypte. Als er CT-scans van worden gemaakt blijkt dat de mummie van heel wat recenter datum is en dat het een vermist meisje van 25 jaar geleden is. De politie wordt ingeschakeld en tijdens het onderzoek duiken er nog meer gemummificeerde slachtoffers op. Zaak voor rechercheur Jane Rizolli om het mysterie te ontrafelen en te voorkomen dat er nog meer slachtoffers vallen. Zoals de jonge archeologe Josephine Pulcillo die het kwaad lijkt aan te trekken.
Wat kan Tess Gerritsen toch boeiend schrijven. Vanaf blz. 1 weet ze een mysterieuze sfeer op te roepen met spannende clifhangers aan het eind van ieder hoofdstuk. Je moet gewoon doorlezen, door, door en door tot je weet hoe de vork in de steel zit. Tot het laatste hoofdstuk blijft het twisten en turnen voor je weet wie wie is.
Ik blijf het herhalen: Tess Gerritsen is de beste vrouwelijke auteur. Haar boeken stellen nooit teleur en zijn ook zeer geschikt voor mannelijke lezers. Het Aandenken is misschien wel haar beste boek tot nu toe. 6 sterren.