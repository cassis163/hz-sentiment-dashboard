Een dun, maar oh zo fijn boekje waarbij Alex Boogers met een zeer prettige schrijfstijl een pleidooi geeft over de lezer van nu. Als docent Nederlands in wording een herkenbaar discussiepunt en ongelooflijk interessant. Het gaat over het feit dat iedereen misschien wel een lezer is, diep van binnen. Alleen hebben de meesten nog niet het juiste verhaal gevonden. Maar wie helpt die niet-lezers nu aan het juiste verhaal waardoor zij wel gaan lezen? Daarnaast gaat het ook over het feit dat wel-lezers boeken zowat door de strot geduwd krijgen vanwege de enorme massaconsumptie en dat we soms vergeten na te denken over de echt mooie verhalen, omdat we alleen maar lezen wat 'in' is.

Zoals hierboven al gezegd: een ontzettend fijn boekje. Ik houd van de schrijfstijl, ik vind de persoonlijke stukken van de schrijver erg fijn, waardoor ik ook benieuwd wordt naar zijn andere boeken en ik vind er echt waanzinnig mooie zinnen in staan.
'De massa is niet één lezer. De massa bestaat niet uit honderdduizend lezers. De massa is een hersenloos beest dat reageert op prikkels. De schrijver die solliciteert naar het baantje van dompteur en de aandacht van het beest weet vast te houden, voelt zich heerser, maar vergeet dat hij er samen mee in een kooi zit.'

Vier sterren, omdat ik nog wel iets meer uitgediept had willen zien, wat wij dan kunnen doen om de nog-niet-lezer wel aan het lezen te krijgen, buiten het feit dat we de standaard leeslijsten in het onderwijs, die bovendien al vijftig jaar hetzelfde zijn, moeten laten varen.