Terry Hayes heeft met 'Ik ben Pelgrim' een subliem boek afgeleverd dat bol staat van des panning. Het is een 700 pagina's tellende turf geworden en geen enkele pagina daarvan is teveel. Puur leesgenot!!!

Het boek begint met een ongewoon moordonderzoek op een vrouw maar brengt ons geleidelijk aan in de wereld van de spionage en een zoektocht naar de Saraceen. Deze man heeft jaren gewerkt om de ultieme aanslag voor te bereiden, uit wraak en in naam van God. Pelgrim is de codenaam van de man die deze poging tot massamoord moet trachten te voorkomen.

Terry Hayes is erin geslaagd om een verhaal te vertellen met een geweldig plot en prachtig uitgewerkte personages. Pelgrim is de verteller in het verhaal; je wordt als het ware meegesleurd in zijn leefwereld en leert hem tot in detail kennen. Daarnaast krijg je ook een gedetailleerd beeld van het leven van Saraceen. Vanaf de cruciale gebeurtenis uit zijn jeugd die aan de basis ligt van zijn wraaktocht, tot de spannende slotscene in Turkije. Bovendien moet Terry Hayes enorm veel opzoekwerk verricht hebben om alles zo geloofwaardig mogelijk te laten overkomen. Daar is hij dan ook wonderwel in geslaagd. Een (klein) kritiekpunt zou kunnen zijn dat bepaalde stukken wat traag lezen, maar dit heeft ook deels te maken met het feit dat ik het boek in het Engels heb gelezen.

Ik heb zo genoten van dit boek dat ik enkel maar kan hopen dat Terry Hayes vlug met een opvolger komt.