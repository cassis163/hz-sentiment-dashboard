De vier jeugdvrienden die in het eerste deel Jij bent het kwaad  en het tweede deel De wortels van het kwaad  zo’n bepalende rol hebben gespeeld, zien we in deel 3 Het kwaad vergeet niet  van Roberto Costantini ook weer terug.

Deel 3 haakt in ten tijde van Muammar Khadaffi's machtsovername in Libië. Op datzelfde moment verdwijnt Italia, de moeder van Mike Balistreri. Haar stoffelijke resten worden in een klip teruggevonden. Ondanks een grootschalig onderzoek is er geen dader gearresteerd en wordt zelfmoord als uiteindelijke oorzaak gegeven. We spreken dan over het jaar 1962. De nog jonge Balistreri groeit op en wordt commissaris bij de Italiaanse politie.
Wanneer Linda Nardi, onderzoeksjournaliste, in 2011 in Nairobi onder het mom van ontwikkelingshulp onderzoek gaat doen naar eerder gepleegde misdaden, komt ze op het cruiseschip terecht dat van Elba naar Civitavecchia vaart. Tijdens die reis worden de lichamen van een moeder en haar jonge dochter gevonden. Linda gelooft niet dat het hier een zelfmoord betreft en doet nader onderzoek. Dit brengt haar in contact met Balistreri, die Linda’s mening onderschrijft en zijn professie aan het onderzoek toevoegt. De namen die bij het onderzoek naar boven komen, brengen Balistreri terug naar de nooit opgeloste doodsoorzaak van zijn moeder. Beide zaken hebben voldoende overeenkomsten om de werkelijke oorzaak te vinden. Niet iedereen zit daar op te wachten en de onderzoekers stuiten op de nodige weerstand, uit nog onbekende hoek.

In dit deel zitten veel overeenkomsten opgesloten die in de andere twee delen reeds uitvoerig zijn beschreven. Ook hier wordt driftig in de tijd op en neer gesprongen, waardoor nogmaals de jeugd van Balistreri aan de orde komt. Enerzijds logisch omdat in die periode zijn moeder de dood vond, anderzijds is het meer van hetzelfde, alleen met een andere aanleiding. Tot zover weinig vernieuwends en verrassends onder de horizon. Omdat Libië in het verleden een Italiaanse kolonie is geweest, en Balistreri’s vader de belangrijkste Italiaan in Tripoli was, verplaatst het onderzoek zich ook daar naartoe. Een voorgelezen verklaring van Linda Nardi, als resultaat van haar onderzoek en uitgezonden door een internationaal tv-station, laat het verhaal kantelen. Keiharde feiten brengen hooggeplaatste mannen in verlegenheid en er moet afgerekend worden.

Het kwaad vergeet niet  is een robuust verhaal dat voornamelijk gedragen wordt door de talloze dialogen. Het regelmatig wisselen van perspectief brengt soms verduidelijking, maar maakt het vaker ingewikkelder. Liefhebbers van de snelle, spannende thriller zullen hier weinig plezier aan beleven, wat niet geldt voor lezers van het betere politiewerk aangevuld met historische feiten.

Constantini heeft met dit derde deel het indrukwekkende leven van Mike Balistreri mooi afgerond.