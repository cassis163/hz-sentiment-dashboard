'Vogelvrij' van Sebastien de Castell is een veelbelovende introductie in een nieuwe serie boeken. Door de humor en de beschrijvingen word je gelijk het verhaal ingetrokken en is het lastig om het boek (of in mijn geval; iPhone) weg te leggen.

Het boek volgt geen uitverkorene of wonderkind, maar een jongen die juist een heel stuk zwakker is dan zijn leeftijdsgenoten. Dit zorgt voor een frisse blik in het genre op de minder glamoureuze en leuke momenten als je niet de 'ster' bent. Kellen, het hoofdpersonage, maakt enkele grote tegenslagen mee, maar toch weet hij te groeien en zelfvertrouwen te winnen. Dit met name dankzij zijn nieuwe onconventionele vrienden Ferius, een mysterieuze vrouw, en Reichis - een eekhoornkat waarmee Kellen kan communiceren. Het klinkt te gek voor woorden, maar het zorgt voor een goed, spannend, en leuk verhaal in de handen van de Castell.

De namen van de personages en plekken in het boek zijn in het begin lastig te onthouden, maar gaandeweg raak je eraan gewend. De wereld van Kellen wordt goed uitgewerkt. Je leert de geschiedenis van zijn volk en hoe het systeem van magie werkt. Het gebruik van deze magie wordt goed omschreven waardoor je er een goed beeld van kan vormen.
De plot wordt gestaag opgebouwd en je wordt meerdere keren op het verkeerde been gezet. Er zitten een aantal spannende actiescènes in het verhaal en met het gebruik van magie en listen wordt er hier een originele draai aan gegeven. Niet alle personages worden even goed uitgewerkt, maar het hoofdpersonage maakt een duidelijke ontwikkeling door.
Er worden een aantal misstanden aan de kaak gesteld in het boek, waaronder slavernij. Het verhaal laat zien hoe magie wordt gebruikt als een soort maatstaaf voor wie het wel waard is om een volledige burger te zijn en wie niet. Het is een zwaar thema dat een diepere laag geeft aan het verhaal en je in staat stelt om de elitaire wereld van de magiërs in een ander perspectief te zien.

'Vogelvrij' is een veelbelovende introductie in een nieuwe Fantasy/YA serie. Door de cliffhangers en plottwists wil je graag blijven doorlezen en door het unieke systeem van magie, maar ook het gebruik van doodgewone kaarttrucs, wordt er een unieke dimensie gegeven aan het verhaal. Er zijn genoeg vragen over om met ongeduld te wachten op de vervolgdelen.