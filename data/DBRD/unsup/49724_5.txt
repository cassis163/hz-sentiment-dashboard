Eltena's Garde is een boek dat heel goed logisch in elkaar zit. De personages worden goed uitgewerkt en langzamerhand kom je als lezer in een groep terecht die samen de Garde van de godin Eltena vormt. Er wordt duidelijk uitgelegd hoe de Garde op de aarde is gekomen ooit en met welke problemen ze nu nog steeds kampen. Het grootste probleem is dat de Garde een hele tijd niet meer compleet is want ze missen de groep Schilden. Ik vind het heel goed gevonden van de auteur om groepen te vormen met gardisten van allerlei kunnen, hij beschrijft dit ook heel duidelijk en geeft aan waarom alles is zoals het is. De hoofdpersoon Edric is lid van de Cirkel en hij is degene die het eerste Schild vindt. Vanaf dat moment wordt de Cirkel weer erg actief en verhuizen ze allemaal naar een trainingskamp. Ze gaan op zoek naar de andere leden van de Garde en krijgen te maken met hun vijanden. De aarde met haar techniek is geen goede plaats om te blijven voor Eltena's Garde, die bestaat uit leden die allerlei soorten magie gebruiken. Uiteindelijk lukt het hen om een poort naar een andere wereld te vinden.
Ik moest dit boek lezen van mezelf en heb het in korte tijd helemaal doorgenomen. Het was erg moeilijk om het weg te leggen, ik wilde steeds maar doorgaan. Maar omdat ik vaak boeken lees net voordat ik ga slapen, moest het toch wel na een aantal hoofdstukken aan de kant gelegd worden, anders zou ik een vreselijke nachtbraker worden. Ik heb voor Koen zijn vervolg op dit boek proefgelezen en dat vond ik ondanks dat hij er nog mee bezig is al zo geweldig, dat ik vond dat ik dit eerste deel van hem moest kopen. Ik wilde gewoon weten hoe het zat en wat de voorgeschiedenis was, ook al kun je het tweede deel wel als zelfstandig boek lezen en dit eerste deel ook. De indeling van hoofdstukken in tamelijk korte stukjes vind ik heel prettig en daar heb ik zelf als schrijfster van geleerd. Zelf heb ik nogal lange hoofdstukken, misschien ga ik er wel een voorbeeld aan nemen en worden ze bij mij in de toekomst ook korter, met een duidelijke titel per hoofdstuk. Dat is voor een lezer heel prettig, heb ik gemerkt. Eltena's Garde is een bijzonder boek omdat het op de aarde speelt met moderne techniek maar er wordt duidelijk uitgelegd hoe het mogelijk is dat er toch magie gebruikt wordt. Een probleem dat hier heel logisch overwonnen is en daarin voel ik mij ook weer gesteund bij het schrijven van mijn boeken, omdat daar ook magie wordt gebruikt in een moderne wereld. Het vervolg van Eltena's Garde speelt zich overigens in een prachtige nieuwe wereld af en is ook heel interessant. Het komt volgens mij binnenkort uit bij Zilverspoor. Ik raad dit boek in elk geval van harte aan en geef het 5 sterren omdat ik het een heel sterk verhaal vind.