Voor wie houdt van vegetarisch eten en net als ik ook dol is op een broodje met iets hartigs is Veggie burgers, balletjes en broodbeleg een interessant kookboek. Want al dat spul van de landelijke grootgrutters is wel makkelijk; maar niet allemaal even lekker. En bovendien vaak nogal zout. Dit kookboek biedt ons andere koek!

Miki Duerinck en Kristin Leybaert hebben hun sporen verdiend in de vegetarische keuken. Zij runden samen een restaurant, werken nu samen in de vegetarische kookstudio en werken mee aan de campagne van EVA Donderdag Veggiedag. Het nieuwe kookboek oogt fris en modern. De burgers, balletjes en broodbeleg zijn voorzien van mooie foto’s. Geserveerd op een knapperig broodje, in een pitabroodje met salade, met een beetje saus, het ziet er allemaal verleidelijk uit. Ieder gerecht krijgt ook een serveeradvies mee om als onderdeel van een hoofdgerecht te dienen. Verder zijn er veel tips en uitleg over de verschillende producten zoals wat is quorn, wat is seitan. 

Tijd voor burgers! Deze Halloumiburgers lijken mij erg lekker.

Griekse Halloumiburgers met spinazie en munt
Voor 6 burgers
300 g geschilde aardappelen
50 g verse spinazie, grof gehakt
100 g halloumi, grof geraspt
100 g paneermeel
2 koffielepels gedroogde munt of de inhoud van 2 zakjes muntthee
1 ei
peper en zout

1- Kook de aardappelen gaar in gezouten water; giet ze af en laat ze goed uitdampen
2- Prak de aardappelen tot puree (niet mixen!) en kruid ze met peper.
3- Roer de spinazie, halloumi, het paneermeel, de munt en het ei door de aardappelpuree.
4- Verdeel het mengsel in 6 porties en maak er platte burgers van. Je kunt de burgers een perfecte vorm geven door telkens een metalen ring te vullen met een deel van het mengsel en goed aan te stampen, bijvoorbeeld met de onderkant van een glas. Maar je kunt ze ook met de hand vormgeven.
5- Bak de burgers in wat olijfolie goudbruin, 2 minuten aan elke kant

Tip
Je kunt halloumi ook grillen en tussen een broodje leggen, bijvoorbeeld met wat pesto en aubergine erbij.

De hoeveelheden kloppen precies voor 6 burgers. Hoewel ik moet toegeven dat burgers vormen met 1 hand (pols gebroken) niet optimaal was, was de massa mooi compact en kon ik met een forse lepel zes ongeveer even grote, goed plakkende  burgers vormen. Wel zal ik ze een volgende keer nog even rondom paneren (ook op verzoek van de andere helft van het proefpanel). Verder waren ze erg lekker.

Dit kookboek biedt eenvoudige en smakelijke variaties aan, die zowel de beginnende vegetariër als de ervaren vegetarische kok veel kookplezier zal bieden. Ik verheug met al om andere recepten uit te proberen zoals de burgers met bulgur en de burgers met quorn. Ook in de balletjes- en belegsector komen allerlei smakelijke ideeën langs zoals pastinaak, preikroketjes en tuinkersmousse. De recepten zijn overzichtelijk uitgewerkt met duidelijke instructies waardoor het koken ook niet veel werk hoeft te zijn. Diverse burgers kunnen op de barbecue bereid worden.  Dat wordt genieten deze zomer!