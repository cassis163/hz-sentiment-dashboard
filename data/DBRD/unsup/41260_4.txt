Charles Ducal is al lang een gevierde Vlaamse dichter, die debuteerde in 1987 met de bundel 'Het huwelijk' en die sindsdien aan de weg bleef timmeren.Hij is heel zijn leven leraar Nederlands geweest in een college in het Leuvense. In 2014 werd hij gekozen tot eerste Dichter des Vaderlands van België. Hoe dat project juist werkt in ons ingewikkeld landje, kan je hier lezen: https://www.hebban.nl/main/blogs/tweede-poete-nationaleer-dichter-des-vaderlands-van-belgie .

Eind 2015 werden zijn vaderlandse gedichten samen met nog enkele andere reeksen gebundeld in dit boek. De gedichtenbundel is een ware taaloefening: Ducal schreef ze in het Nederlands, maar je vindt er vlak naast de Franse en de Duitse vertalingen, die in dezelfde stijl en met hetzelfde ritme uitstekend werden vertaald overigens. De gedichten worden vergezeld door enkele prozateksten die het project van Belgisch Dichter des Vaderlands en de gedichten een duidelijker kader geeft.

Uiteraard zijn de gedichten minder persoonlijk, maar meer maatschappelijk gericht en meer gericht op dagelijkse realiteiten, zoals Ducal ook gevraagd werd. In een interview in de film op de DVD legt hij uit dat dit net op de juiste tijd kwam in zijn carrière omdat hij met zijn laatste bundel 'De buitendeur' net die deur naar de maatschappij in zijn gedichten open kreeg. Ducal is echter al heel zijn leven maatschappelijk geëngageerd geweest. Hij schreef o.a. enkele essays over literatuur en politiek, was pleitbezorger voor meer aandacht voor poëzie in het onderwijs en schreef een gedichtencyclus 'Na Auschwitz' over de oorlog in Gaza. Dat maatschappelijk engagement behield hij tijdens zijn dichterschap: hij ging spreken voor vak-en burgerbewegingen, en scholen.

De film geeft een kort maar verhelderend portret van de dichter weer, waar hij vandaan komt en hoe hij tijdens zijn dichterschap bezig was met verschillende schoolprojecten in Wallonië en in Vlaanderen. Op de meegeleverde CD vind je dan weer een aantal opgenomen gedichten terug voorgelezen door Ducal, die ook in de bundel voorkomen.

Begin 2015 werd de Franstalige dichteres en actrice Laurence Vielle al ambassadrice van het project Dichter des Vaderlands om meer deuren open te krijgen in het Waalse literaire landschap. Sinds Gedichtendag 2016 heeft zij het dichterschap overgenomen van Ducal en blijft Ducal nog verbonden aan het project om dit nog verder mee te promoten.