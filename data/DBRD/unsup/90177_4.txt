In dit derde deel van de trilogie van Mariette Lindstein ligt de ontsnapping van Sofia uit ViaTerra inmiddels vijftien jaar achter haar. De notoire sekteleider Franz Oswald is sindsdien niet meer in het openbaar gezien. Een enorme storm die over de Zweedse westkust raast, is voor Oswald echter aanleiding om weer naar buiten te treden en zich te ontpoppen als weldoener; het maakt hem populairder dan ooit.

Zijn plannen voor de wederopbouw van VillaTerra en het stichten van een nieuwe wereld, slaan aan. Achter die openbare façade handhaaft hij echter nog immer zijn wrede en manipulatieve tirannie. Hij richt een school op om de kinderen, waaronder zijn eigen zonen Thor en Vic, klaar te stomen om als trouwe soldaten hem en de leer van ViaTerra te dienen. Vic volgt zijn vader blindelings, maar Thor krijgt allengs meer twijfels over zijn vaders ware aard en diens beweegredenen.

“Een zwakke windvlaag brengt me uit balans. Mijn voet belandt op de rand van de rots en ik glijd bijna uit in het lege niets. Ik hoor een van de kinderen achter me naar adem snakken. Ik trek mijn voet snel terug en gebruik de misstap om weer naar het midden van de rots te lopen.”

Sofia runt inmiddels een opvangcentrum voor jonge mensen die willen loskomen van sektes. Het pand van het opvangcentrum wordt tijdens de storm echter verwoest en Oswald grijpt dat feit aan om haar leven weer in te komen. Ziet Sofia kans om aan de tentakels van de sekteleider te ontkomen en is hij de vader van Julia, Sofia’s dochter of is zij toch van haar geliefde Benjamin? Een waar kat en muis spel met gruwelijke gevolgen kent zijn aanvang.

“Ze dacht aan het opvangcentrum en het telefoongesprek dat ze eerder die dag met Anna had gevoerd. Alles was verwoest en het gebouw was met de grond gelijk gemaakt. Als het hun niet lukte om een enorme hoeveelheid geld bij elkaar te krijgen zouden ze hun werk niet kunnen hervatten.”

Opnieuw ziet Lindstein kans haar lezers ademloos door haar boek heen te loodsen. Haar schrijfstijl en dialogen zijn onveranderd raak en de auteur ziet bovendien kans de diverse personages, die ook in de vorige twee delen acteerden, over het voetlicht te brengen op een wijze die nieuwe lezers nét voldoende informatie geeft maar de lezers die de voorgaande twee delen hebben gelezen, niet ‘verveelt’. Toch is het aan te raden de drie delen van de trilogie in de juiste volgorde te lezen.

“Ze reed in een waas van angst naar de veerboot. Haar hart ging als een razende tekeer en ze had moeite om zich te concentreren, waardoor ze een paar keer bijna van de weg reed. Haar verstand riep tegen haar dat ze de auto aan de kant van de weg moest zetten en de politie moest bellen, maar haar instinct waarschuwde haar met een ijskoude stem: Hij vermoordt haar.”

Ook door middel van dit afsluitende deel geeft Lindstein haar lezers weer een kijk achter de schermen van het reilen en zeilen binnen een sekte. Het heeft mij in elk geval de ogen geopend en ik besef mij terdege dat ik een ‘oordeel’ had over hen die zich aansluiten bij een dergelijke organisatie en zich de grillen en gruwelijkheden van een sekteleider laten welgevallen. Het blijkt heel anders..

Kortom, ‘De kinderen van de sekte’ is een fantastische afsluiting van de trilogie van deze Zweedse auteur.

Over de auteur
Mariette Lindstein (1958) groeide op in Halmstad, aan de westkust van Zweden. Al van jongs af aan heeft ze een verhalend talent. Ze zet in op een carrière in de journalistiek. Die droom vervliegt echter wanneer ze op 19-jarige leeftijd in de Scientologykerk belandt. Ze klimt razendsnel op naar het hoofdkwartier, waar ze uiteindelijk 27 jaar blijft en op het hoogste niveau werkt, direct onder Scientologyleider David Miscavige. In 2004 slaagt ze erin te ontsnappen, onder dramatische omstandigheden.

Lindstein woont tegenwoordig in Zweden met haar man Dan Koon, eveneens voormalig Scientologylid én auteur. Naast schrijven geeft Lindstein ook lezingen en voorlichting over de gevaren van sektes.

Uitvoering
A.W. Bruna Uitgevers
ISBN 9789400508460
Paperback, 448 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/