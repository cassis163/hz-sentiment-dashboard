Sabine Kroese werkt in Amsterdam op het secretariaat van De Bank als zij te maken krijgt met een burn-out. Na een paar maanden gaat ze weer halve dagen werken en merkt vervolgens dat de sfeer op haar werk enorm is veranderd. Haar collegas zijn erg wantrouwend tegenover Sabine, daarbij behoorlijk opgehitst door de nieuwe chef van de afdeling, een vrouw die ooit door Sabine zelf is ingewerkt. Het doet haar terugdenken aan haar middelbare schooltijd in Den Helder, waar zij enorm werd gepest, vooral door Isabel Hartman, het populairste meisje van school maar ook ooit haar beste vriendin. Maar negen jaar geleden kwam Isabel plotseling te verdwijnen en ondanks een groot onderzoek van de politie werd het mysterie nooit opgelost. Al deze herinneringen komen bij Sabine terug als zij de aankondiging ziet van een schoolreünie en langzaam maar zeker blijkt zij zich bepaalde dingen van vroeger weer voor de geest te kunnen halen. Het blijkt dat haar burn-out ondermeer te maken heeft gehad met onverwerkte emoties uit haar schooltijd en Sabine besluit in haar vrije tijd om speurtocht te gaan naar haar verdrongen verleden.

In mijn ogen is De Reünie een werkelijk ijzersterk debuut en absoluut één van de beste thrillers die de laatste jaren op eigen bodem is geschreven. De schrijfstijl van Simone van der Vlugt is zeer prettig en het verhaal dat zij vertelt is uitermate boeiend. Vanaf de eerste paginas was het voor mij vrijwel onmogelijk om het boek nog neer te leggen en in zeer korte tijd heb ik het dan ook ademloos uitgelezen. Waar moet dit naar toe, als deze auteur nu al met zon fantastisch boek op de proppen komt? Niets geen weifelend debuut met een sluimerende belofte voor de toekomst. Van der Vlugt staat nu reeds met kop en schouders boven veel van haar schrijvende collegas en heeft de kwaliteit van de gemiddelde Nederlandse literaire thriller meteen fors weten op te schroeven. De toon is gezet, de lat een heel stuk hoger gelegd en alle andere auteurs weten nu in één keer wat de nieuwe norm is geworden. Wat een debuut! Wat een klasse! Wat een werkelijke uitstekende auteur! Hulde ook aan de uitgever dat zij het aangedurfd hebben om dit boek op deze manier uit te brengen. Een hele mooie uitvoering, groots aangekondigd bij de boekhandels en met veel stijl en zelfvertrouwen in de markt gezet. En dat gaat zich mijns inziens zeker terugbetalen, want dit boek kan alleen maar een bestseller gaan worden. De komende weken moet zich dat gaan bewijzen, maar zeker is nu al dat De Reünie een baken is in de vaak wat vertroebelde zee van de Nederlandse misdaadliteratuur.

Sabine Kroese, de hoofdpersoon in De Reünie is een zeer geloofwaardig personage, al moet je in het begin misschien een heel klein beetje doorbijten. Ze komt soms wat soft over, maar dat verdwijnt op een gegeven moment vanzelf. Heel mooi is de confrontatie met haar eigen verleden, waarbij zij haarzelf steeds ziet als het meisje dat zij in haar jeugd is geweest. In het verhaal wordt je bij de spannende ontknoping een paar keer op de verkeerde voet gezet en het einde is op een aantal punten best wel verrassend te noemen. Maar het belangrijkste zijn de zeer volwassen dialogen en de manier waarop de spanning op vaak zeer subtiele wijze naar het kookpunt wordt gebracht.

Mijn welgemeende advies aan iedereen is dan ook: ga dit lezen, neem de gok en investeer die kleine twintig euro. Simone van der Vlugt verdient een groot publiek en De Reünie zal vast en zeker ook bij jou aan het eind van dit jaar hoog gaan eindigen in het lijstje van beste boeken van het afgelopen jaar. Leg de Gouden Strop maar vast klaar, want deze schrijfster komt hem over een paar maanden ophalen. Als een zeer waardige opvolgster van Elvin Post.