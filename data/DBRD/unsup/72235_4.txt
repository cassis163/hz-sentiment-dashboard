Neem een piepklein idyllisch dorp in de Dordogne, een van de mooiste streken van Frankrijk. Neem verder een corrupte burgemeester en twee rivaliserende kasteelheren van wie de ene een steenrijke zakenman geobsedeerd door Marie Antoinette is, en de andere een verarmde edelman vervuld met wrok. Voeg daaraan toe een rijkeluiszoontje met een enorme behoefte aan geld, een handvol toeristen dat een congres komt bijwonen, zeldzame pornografische prenten van weleer, een lijk van een gerespecteerde professor in het hemelbed van Marie Antoinette, en laat dit alles door elkaar husselen door een Nederlands meisje dat werkt in een antiquariaat en dat nieuwsgierig overal haar neus insteekt. Ziedaar de ingrediënten van het nieuwste boek van het duo Corine Kisling en Paul Verhuyck met de fraaie titel Zwarte kant...
Binnen het misdaadgenre dat haar bestaansrecht vaak ontleent aan clichés, voorspelbaarheid en vaste structuren zijn de romans van Kisling & Verhuyck altijd bakens van originaliteit en intelligentie. Wellicht omdat het de intentie van Kisling & Verhuyck niet is om misdaadromans te schrijven, maar om literatuur te schrijven waar de nodige spanning in is verwerkt. Misdaad is belangrijk, maar zeker niet het hoofdbestanddeel. Het verwerken van historie is hun ogen minstens zo belangrijk. In Zwarte kant is het de Franse revolutie die een centrale rol speelt in alle verwikkelingen.
Nora Blanker, die werkt bij het Amsterdamse antiquariaat Nil Novum, neemt tijdens haar vakantie deel aan een filologencongres over erotische spotschriften in de 18e eeuw. Het congres vindt plaats in een dorpje in de Périgord. Hier staan twee kastelen. Het elegante Cudessac van de steenrijke zakenman Durand en het vervallen kasteel Rameuillac van de straatarme baron Malinobre. Beide mannen, die in het verleden vochten om de gunsten van dezelfde (inmiddels overleden) vrouw, haten elkaar intens. Wanneer een van de sprekers van het congres op een verdachte manier om het leven komt, wordt de baron gevraagd om in te vallen. Tijdens zijn lezing toont hij een kousenband die Marie Antoinette gedragen zou hebben tijdens haar tocht naar de guillotine. Haar geronnen bloed heeft haar kanten kousenband door de eeuwen heen zwart gekleurd. Het tonen van dit relikwie zet een reeks fatale gebeurtenissen in gang, waar Nora ongewild bij betrokken raakt...
Weinig auteurs zijn erin geslaagd om bloedstollende historische gebeurtenissen zo knap met het heden te verbinden als Kisling & Verhuyck. Alle details in het rijke verhaal hebben een functie. De sfeertekening is beeldend, het taalgebruik prachtig verzorgd, de plot is origineel en intelligent, het verhaalverloop onconventioneel. Ook de tegenstellingen tussen oud geld en nieuw geld, hebzucht en altruïsme, moraliteit en materialisme worden, in de diverse lagen die het boek kent, tot in de puntjes uitgewerkt. Zwarte kant is een boek vol prachtige citaten en bespiegelingen, dat doet verlangen naar de roestrode herfstlandschappen in Frankrijk en dat bovendien op een spannende manier de 18e eeuw doet herleven. Een boek om genietend te lezen en te herlezen en er nog wat van te leren ook.