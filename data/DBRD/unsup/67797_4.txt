Waarschijnlijk heb je de beelden nog haarscherp op je netvlies staan. De 22-jarige Amerikaanse studente die, geflankeerd door politiemensen, de rechtbank van Perugia binnenstapt. 'De Engel met de IJsogen' werd ze door de Italiaanse media genoemd. Amanda Knox. Ze werd in 2009 veroordeeld voor de wrede moord op haar huisgenoot, de Engelse studente Meredith Kercher, in november 2007. Kercher was met een mes om het leven gebracht. Het dramatische resultaat van een uit de hand gelopen seksspelletje, zo oordeelde het Openbaar Ministerie. En ook al was er geen direct bewijs voor Amandas betrokkenheid bij de moord, toch werd Foxy Knoxy vanaf het eerste moment gezien als hoofdverdachte. Al direct na haar arrestatie werd de jonge Amerikaanse in de media afgeschilderd als een aan seks verslaafde, blowende thrill seeker die haar nieuwe vrienden (ze was nog geen twee maanden in Italië om daar de taal te studeren) had uitgedaagd haar Engelse huisgenoot een lesje te leren. Iedereen had een mening over de studente. Op Google leverde de zoekterm Amanda Knox in korte tijd meer dan 7 miljoen hits op (inmiddels bijna 26 miljoen!).
Ze werd schuldig bevonden op zes aanklachten (moord, wapenbezit, verkrachting, diefstal, het in scène zetten van een inbraak en laster) in een rechtszaak die de boeken in zou gaan als een van de meest spraakmakende in de Italiaanse geschiedenis. Amanda Knox kreeg een gevangenisstraf opgelegd van 26 jaar. Haar Italiaanse vriendje, Raffaele Sollecito, kreeg 25 jaar en een derde verdachte, de Ivoriaanse Rudy Guede, de enige van wie overtuigend forensisch bewijsmateriaal was aangetroffen op de plaats delict, kreeg een gevangenisstraf van 30 jaar. Na vier jaar cel, werd de Amerikaanse in 2011 in hoger beroep vrijgesproken. Na haar terugkeer in de VS trok Amanda Knox zich terug in de luwte en pakte ze haar studie weer op. Ondertussen zette ze haar horrorervaringen op papier en werkte deze uit tot een lijvig boek. Vier miljoen dollar betaalde de Amerikaanse uitgever voor haar memoires die onlangs verschenen met als veelzeggende titel Wachten tot je gehoord wordt.
Je kunt na het lezen van dit boek niet anders concluderen dan dat Amanda Knox het minimaal verdient om gehoord te worden. Of je haar nu uiteindelijk gelooft of niet, en of het je lukt om het door de media gecreëerde beeld van de Engel met de IJsogen van je af te zetten, haar verhaal doet werkelijk iets met je.
Het had iedereen kunnen gebeuren, vertelde Knox in een exclusief en eenmalig interview met Diane Sawyer op de Amerikaanse tv-zender ABC. En misschien is dát in één zin wel de belangrijkste boodschap van haar persoonlijke verhaal en een waarschuwing voor ons allemaal: wees voorzichtig met het delen van je leven op het web. Het meest onschuldige zou zomaar eens tegen je gebruikt kunnen worden.
Lees hier het uitgebreide artikel over Wachten tot je gehoord wordt (Crimezone True Crime).