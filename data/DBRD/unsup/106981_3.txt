Na het verschijnen van de onvolprezen Bond-film Dr. No in 1962 kwam de 007-karavaan pas goed op gang. De verkoopcijfers van de boeken schoten omhoog. Helaas heeft de immer naar erkenning vissende Ian Fleming hier maar kort van kunnen genieten. Hij stierf in 1964, enkele uren na een hartaanval. Omdat de Bond-boeken inmiddels veel geld opbrachten, wilden de uitgevers graag vasthouden aan het jaarlijks op de markt brengen van een nieuw verhaal. In 1965 verscheen The Man With the Golden Gun, waarvan Fleming de eerste, ongepolijste versie nog net had kunnen afronden. In 1966 werden de twee korte Bond-verhalen Octopussy en The Living Daylights gebundeld uitgebracht. Omdat dit een zeer karig boekwerkje opleverde, werd later The Property of a Lady toegevoegd, een verhaal dat Fleming schreef voor veilinghuis Sothebys. De nieuwe 2008-versie van Bruna bevat bovendien het laatste interview met de auteur door het tijdschrift Playboy.
Octopussy vertelt het verhaal van Dexter Smythe, een oorlogsveteraan met een crimineel verleden en een octopus als huisdier. James Bond speelt hierin slechts een kleine rol. Hij is degene die Smythe bezoekt in zijn huis op Jamaica om hem alsnog een bekentenis af te dwingen. Het verhaal is vooral de moeite van het lezen waard omdat er veel van Fleming in Smythe zit. Ook Fleming was gefascineerd door de Jamaicaanse onderwaterwereld. Ook Fleming had een zwak hart. En ook Fleming was een alcoholist met een ambivalent sociaal leven.
The Living Daylights is een van de betere korte verhalen van Fleming. Bond krijgt de opdracht om in Berlijn een scherpschutter te doden maar komt in gewetensnood als dit de mooie, jonge celliste blijkt te zijn waar hij al dagen een oogje op heeft. Het verhaal werd aan eind van 1961 gepubliceerd in de Sunday Times en bleek dermate krachtig dat het als belangrijke scène werd gebruikt in de gelijknamige film uit 1987.
The Property of a Lady daarentegen is een grote teleurstelling. Bond woont de veiling bij van een duur kunstwerk van Fabergé om een topman van de Russische KGB te ontmaskeren. Het is een vergezocht en nauwelijks spannend verhaal met een bot einde. Ook Fleming zelf was er slecht over te spreken. In een brief aan opdrachtgever Sothebys schreef hij dat hij geen betaling zou accepteren voor deze matte prestatie.
In het geheel genomen is deze dunne Bruna-uitgave de aankoopprijs van 5 euro absoluut waard. Voor de liefhebber die zijn 007-collectie compleet wil maken én meer wil weten over de bedenker van James Bond is het zelfs een must, want het Playboy-interview met Ian Fleming geeft een prima eerste indruk van het leven van deze bijzondere Brit.