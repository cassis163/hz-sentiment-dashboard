Lawton schrijft gelukkig in een rap tempo door, zonder zich bij de Troy-serie iets van een chronologische volgorde aan te trekken. Black out (Engeland 1944) verscheen in 1995, De Lijfwacht (1956) in 1996, Oneerbare Verdiensten (1963) in 1998, en In Dienst Van Churchill (1941) in 2001. Alle boeken hebben die spannende mix van feiten en fictie, van politieke verwikkelingen en bijna sociologische inkijkjes, die men ook bij Philip Kerr aantreft en - in mindere mate - bij Tomas Ross. Het overbodige opschrift op de kaft van de twee laatst vertaalde boeken ('hoogspanning') geeft nu eens de volle waarheid weer en ook de prijs van deze uitgave is uitzonderlijk aangenaam. In dit deel speelt Frederick Troy, nog geen inspecteur, slechts een bijrol. De hoofdpersoon is een Amerikaanse inlichtingenofficier, die in Londen is gestationeerd. De VS zijn alleen officieel nog neutraal en Calvin Cormack probeert een uit Nazi-Duitsland gevluchte Duits-Oostenrijkse spion te traceren, die brisante informatie heeft over de Duitse aanvalsplannen op de Sovjet-Unie. De Duitse Abwehr probeert met alle middelen dit lek te dichten.
Londen in oorlogstijd tijdens de Blitz - met raakvlakken naar Churchill en de zojuist gelande Hess- wordt weer meesterlijk weergegeven, evenals de verschillende milieus binnen en buiten de elkaar beconcurrerende politiediensten. Laat BZZTÃ´H gauw Blue Rondo (heet ook Flesh Wounds - Engelse misdaad rond 1959) vertalen, of Second Violin (o.a. Wenen 1938 en GB richting oorlog). De schrijver zelf beschouwt zijn boeken meer als documenten, die een bepaalde tijdsgeest weergeven, maar in welk hokje hij ook geplaatst wordt, het leesplezier blijft tot nu toe ongebroken.