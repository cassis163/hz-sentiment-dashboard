De karakters zijn op zich bekend en behoeven weinig introductie. Toch worden ze goed genoeg neergezet voor mensen die niet eerder hebben kennisgemaakt met Sherlock Holmes en de anderen. De verhaalgebonden karakters krijgen echt handen en voeten. Horowitz zet zijn karakters prima neer.

Ik had niet eerder een boek van Horowitz gelezen, desondanks had ik hoge verwachtingen van het boek. Dat had te maken met het zeer positieve onthaal door recensenten. Ik had nog geen negatief geluid over dit boek gehoord. Mijn verwachtingen waren daarom hooggespannen voor dit boek. En wow, ze worden waargemaakt! Alle klassiekers uit Sherlock Holmes komen voorbij. Zowel qua karakters als qua uitspraken. Daarnaast wordt de sfeer prima weergegeven. De redeneringen van Holmes zijn weer intelligent en uit zijn mond lijken ze zo simpel.

De schrijfstijl maakte dat ik helemaal in het verhaal werd getrokken. Watson die het verhaal, zoals altijd, in de ik-vorm brengt. Sowieso ben ik een liefhebber van verhalen in de ik-vorm, dus dat is al een pluspunt. Daarnaast zit er veel vaart in. De zinnen lopen soepel en er gebeurt van alles. Ik vind dit boek zeer goed passen bij de stijl van sir Arthur Conan Doyle. Zoals Watson zelf suggereert zou het een nagelaten boek kunnen zijn. Horowitz heeft vakwerk geleverd.

Over het verhaal zelf is al voldoende gemeld hier. Daar zeg ik verder niks over. De lijnen die naast elkaar lopen worden op het einde prachtig in elkaar verweven. Horowitz doet dat met een sublieme opbouw. Het verhaal boeide me vanaf het begin en heeft dat tot de laatste letter gedaan. De stijl is erg prettig en het verhaal is begrijpelijk geschreven. Al met al heb ik er veel plezier aan beleefd. Wat mij betreft zeker een aanrader!