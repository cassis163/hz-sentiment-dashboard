De hoofdrol in Ruis is weggelegd voor Mikayla Jackson die, worstelend met hevige nachtmerries en zware hoofdpijnen, een teruggetrokken leven leidt in Canada. Mikayla kan zich haar verleden niet herinneren en wordt achtervolgd door hallucinaties. Het lijkt erop dat de –veelal vreemde- inwoners van Rocky Roads haar allemaal willen helpen, maar Mikayla kan zich niet aan het gevoel onttrekken dat er iets helemaal niet klopt. Gedurende haar spaarzame heldere momenten wordt het haar duidelijk dat het enorme ziekenhuis Westwood een gruwelijke waarheid verborgen houdt...

“Ik vocht om adem te krijgen nu ook vingers mijn neus dichtknepen. Hoe ik ook probeerde te draaien, de man hield me in bedwang. Mijn hoofd zat vast tegen zijn schouder en bij elke beweging voelde ik de druk op mijn gewrichten toenemen.”

Ruis is het vervolg op het vorige boek van Van Houten -Het vervloekte huis- en kent opnieuw journaliste Mikayla Jackson als hoofdpersonage. Ruis is –zo mogelijk- nóg rauwer en heftiger dan de vorige boeken van de auteur. De onmogelijke situatie waar Mikayla in verkeert zijn haast niet te bevatten en een ‘vlucht’ uit haar situatie lijkt dan ook schier onmogelijk.

“De beklemmende, stekende hoofdpijn trok vanuit mijn nek naar mijn voorhoofd. Door met mijn vingertoppen over mijn slapen te wrijven probeerde ik de druk te verminderen en het vlekkerige zwart-witpatroon voor mijn ogen weg te krijgen.”

De schrijfstijl van Van Houten is van hoog niveau en het is haast niet voor te stellen waar ze de scenes die zij in Ruis heeft opgenomen, vandaan haalt. Het is een rollercoaster van absolute waanzin. Het intrigeert, vervult met afschuw en met mededogen jegens de hoofdpersoon over alles wat zij moet doorstaan. De verhaalconstructie is uiterst boeiend en ingenieus. Bovendien zit dit nieuwe boek van Van Houten vol onverwachte plotwendingen die de lezer met regelmaat in opperste staat van verwarring brengt. Het is aan de lezer om waan en werkelijkheid uiteen te halen daar waar de hoofdpersoon dat niet lukt en de auteur diverse hindernissen opwerpt.

Ziet Mykayla kans om haar weerzinwekkende omstandigheden het hoofd te bieden? Je leest het in Ruis!

Over de auteur
Lydia van Houten - Albadoro (1972) is een Nederlandse auteur van zowel kinderboeken als boeken voor volwassenen. Haar eerste boek verscheen in 2002. Onder haar pseudoniem L.A. Dawn debuteerde ze in 2005 met het jeugdboek Teken van drie. Haar prentenboekenserie Goedenacht kleine maan verscheen internationaal. Vanaf 2015 besloot ze onder het pseudoniem Van Houten fulltime auteur te worden van thrillers.

Uitvoering
Uitgever: Kabook
ISBN: 9789082686135
Paperback, 299 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/