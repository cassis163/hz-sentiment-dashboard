Dit is Niesje. En Niesje heeft haar mooiste kleren aan en haar haar is uren gekamd en op haar hoofd draagt ze een prachtig gouden kroontje. Om haar heen lopen schutters, ook in de prachtigste kledij. En iedereen is opgewonden. Ze worden namelijk geschilderd door de beste en beroemdste schilder van het land, Rembrandt. Maar zouden al die mensen wel op een schilderij passen? En wie komt er dan achterin te staan? En wie komt er vooraan?

In samenwerking met het Rijksmuseum bracht uitgeverij Rubinstein in 2012 een uniek boekje uit in de serie Gouden Boekjes. Het meisje met de gouden jurk werd geschreven door Jan Paul Schutten. Hij verteld in eenvoudige taal de totstandkoming van het wereldberoemde schilderij: De Nachtwacht van Rembrandt. Hierdoor is het verhaal zeer goed te begrijpen voor jonge lezers. Door steeds een andere schutter aan het woord te laten komen en hem zijn beste eigenschap uit te laten leggen, worden het echte mensen.
De illustraties zijn van Martijn van der Linden. Hij bracht met zijn tekeningen niet alleen Niesje maar ook de andere aanwezigen op het schilderij tot leven. Zoals Grans Bannink Cock en Willem van Ruytenburgh. (Bron: website Rijksmuseum).

In 2013 werd Het meisje met de gouden jurk bekroond met de KIDDOO-leespluim. Deze prijs (tegenwoordig de Sardes-leespluim genoemd) wordt toegekend aan kinderboeken voor kinderen in de leeftijd van 0-6, welke veelzijdig gebruikt kunnen worden.
Na het lezen, bekijken en bespreken van dit gouden boekje vind ik dat deze prijs inderdaad helemaal past bij dit boekje. En niet alleen heel jonge kinderen, maar ook oudere kinderen en volwassenen zullen ervan kunnen genieten.

Ga je eerdaags met je kind een bezoek brengen aan het Rijksmuseum, dan is dit boekje uitstekend om ter voorbereiding op De Nachtwacht samen door te nemen. Door alvast een kijkje te nemen in dit boekje en het verhaal voor te lezen, zal je kind het schilderij herkennen en zich Niesje herinneren. Hierdoor zal hij of zij met heel andere ogen kijken. En misschien herinnert het zelfs de schutters of het hondje, welke vrolijk door het boekje heen huppelt.

Wij hebben genoten van het boekje en de illustraties. Er was echter een ding wat mijn kinderen opviel en dat was de vogel aan de jurk van Niesje. Helaas vertelt het verhaal niet waarom deze aan haar prachtige jurk hangt. Dus ik denk dat we eerdaags met het gezin naar het Rijksmuseum moeten gaan om ook nog op deze vraag antwoord te krijgen.

Ik waardeer het boekje op 4,5 ster.
Graag wil ik boekenblg "indeboekenkast" en uitgeverij Rubinstein bedanken voor het mogen recenseren van dit gouden boekje.