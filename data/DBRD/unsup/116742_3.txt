Je kon er op wachten: de eerste thriller die de dood van prinses Diana als onderwerp zou hebben. In De accident man is de hoofdrol weggelegd voor Samuel Carver, een huurmoordenaar, maar dan één die alleen slechte mensen vermoordt. Carver krijgt opdracht een ongeluk te veroorzaken in een tunnel in Parijs. Groot is zijn schrik als blijkt dat prinses Diana ten gevolge van dit komt te overlijden. Veel tijd om hiervan te bekomen heeft hij niet, want zijn anonieme opdrachtgever wil dat elke getuige van het ongeluk uit de weg wordt geruimd. Dit geldt ook voor Carver, die inmiddels zijn eigen redenen heeft om op zoek te gaan naar de anonieme opdrachtgever. Hij komt er al snel achter dat hij een speelbal is geworden in een internationaal complot. Zijn zoektocht brengt hem van Parijs via Genève naar Londen en uiteindelijk naar Gstaad.
De accident man heeft alle ingrediënten voor een doorsnee avonturenroman: simpele schrijfstijl, voornamelijk actie en de personages hebben praktisch geen enkele diepgang. Als dat is wat je zoekt in een boek, dan is De accident man een meer dan prima keuze. Tom Cain heeft het plot goed doordacht en opgebouwd. Het verhaal is boeiend en vaak zeer spannend. Cain heeft de neiging om zich in allerlei technische details te verliezen, maar vaak is dat eerder verhelderend dan storend.
Cain heeft van Carver gelukkig niet de doorsnee onoverwinnelijke held uit een avonturenroman gemaakt, maar een persoon die ook de nodige klappen en folteringen moet incasseren. Dat dit boek puur op actie gericht is, is merkbaar aan het einde. Na een verpletterende climax laat Cain de afhandeling van de losse eindjes verder over aan de verbeelding van de lezer.
Dat Tom Cain, zoals de flaptekst stelt, hiermee in één klap tot de top van de thrillerauteurs behoort, is tamelijk overdreven. Hij heeft laten zien dat hij wat in zijn mars heeft, maar er zullen nog enkele toptitels moeten volgen voor hij tot de top behoort.