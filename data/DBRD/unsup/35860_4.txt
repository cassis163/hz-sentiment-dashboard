Twee jaar hebben de Karin Slaughter fans moeten wachten op het volgende deel in de Atlanta reeks met Will Trent en Sara Linton in de hoofdrol. Will Trent is met zijn hondje Betty bij de dierenarts, als zijn collega Faith Mitchell hem oproept. In een in aanbouw zijnde club in een voormalig pakhuis is het lichaam van een ex-politieman gevonden. Alle alarmbellen gaan af bij het GBI, want de club staat op naam van Marcus Rippy, ster basketballer, maar vooral hoofdpersoon in een verkrachtingszaak waar Will het afgelopen jaar aan heeft gewerkt. Alsof dat nog niet genoeg is duiken er ook nog sporen op van Angie, de vrouw van Will Trent. Een eersteklas secreet met zeer gewelddadige, onvoorspelbare acties.

De éérste bladzijden van Verborgen voelen als thuiskomen, héérlijk om weer omringd te worden door Will, Sara, Faith en Amanda. Het is haast bijpraten met oude bekenden en genieten. Wat zijn het sterke, interessante karakters, welke Karin Slaughter heeft gecreëerd. Langzaam lezen en alle woorden in je opnemen. Gelijk al weer de herkenbare schrijfstijl met humor en een flinke dosis sarcasme. Stoere lange rechercheur Will Trent met zijn piepkleine hondje Betty, maar ook drukke flapuit Faith, wie van haar hart geen moordkuil maakt.

Dachten we in deel 8 van de Atlanta reeks, alles over Will Trent te weten. Niets is minder waar, maar vooral Angie blijkt nog vele geheimen te hebben, zeker óók voor Will. Karin Slaughter maakt in Verborgen gebruik van een wisseling van oogpunt. Het eerste en laatste deel ervaart de lezer het verhaal door de ogen van Will, Sara en Faith, maar in het tussenstuk is Angie aan het woord. Dit heeft Karin Slaughter nog niet eerder gedaan, maar het is zeker in Verborgen de perfecte manier om het verhaal diepgang te geven.