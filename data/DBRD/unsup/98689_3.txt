Sara Holland neemt de lezer mee naar Sempera, een koninkrijk waar de rijken heersen in het kasteel Everless. Rijkdom wordt echter verkregen door middel van tijd. En deze tijd wordt gemaakt door bloed van inwoners te mengen met ijzer, waardoor er munten ontstaan. Deze munten geven je het eeuwige leven, áls je er natuurlijk genoeg van hebt...

Tien jaar nadat Jules en haar vader Pehr zijn verbannen van Everless, blijkt dat Pehr de grootste moeite heeft om zijn huur nog te kunnen opbrengen. Jules kan het leed niet meer aanzien en ze besluit om naar de open sollicitatie te gaan die openstaat voor dienstmeid in Everless. Ze wordt aangenomen, wat betekent dat ze per gewerkte dag het drievoudige aan tijdmunten krijgt. Ze wil er een paar maanden gaan werken om zo de achterstallige huur te kunnen betalen en een buffer op te bouwen, maar zodra ze voet zet in Everless blijkt niets wat het lijkt...

De start is traag en heeft veel gelijkenissen met andere Young Adults. Holland lijkt de standaard bouwstenen voor een boek in dit genre over te nemen, want ook hier zien we een sterke vrouw die haar angsten opzij zet om een ander uit narigheid te redden. En wees eerlijk, dit hebben we al heel, heel vaak gelezen. Ook ontsnapt Everless niet aan de vergelijkingen met de film In Time. Toch is Everless een boek dat uitblinkt in haar genre. Met name de tweede helft geeft het boek haar kracht. De uitleg van het bloedgeld komt naar voren, wat daar eindelijk een toelichting geeft aan de worldbuilding en het gissen van de lezer aan banden legt. Ook slaan de plottwists je om de oren. Het is jammer dat dit allemaal tot de tweede helft van het boek bewaard blijft, want hierdoor is de eerste helft niet meer dan doorsnee.

De schrijfstijl van Holland is aangenaam en staat vol mooie en inspirerende quotes.

'The pain for the love I had for them is now my own worst enemy.'

Everless heeft veel personages, waarvan sommigen goed zijn uitgediept. Tijdens het lezen leren we hun persoonlijkheden kennen met hun motivaties en sterke punten. Toch blijven flink wat personages op de achtergrond hangen doordat ze slechts een korte introductie krijgen. Dit wekt vragen op. Zou dit gedaan zijn om een aanloop naar het tweede boek uit deze trilogie te creëren? De hoop is er in elk geval op gelegd! Deze personages zijn namelijk erg interessant, maar krijgen nu niet de benodigde aandacht. Ze zijn sober en lijken niet goed uitgewerkt.

Het unieke onderwerp van dit debuut maakt Everless de moeite waard om te lezen. De verrassende plottwists zorgen dat de clichés nergens de overhand krijgen en redden het boek. 3,5*