Sally Christie is geboren in Engeland, maar heeft antropologie gestudeerd in Montreal. Ze woont nu in Toronto en is een echte geschiedenisliefhebster. Ze heeft jaren onderzoek gedaan naar het verhaal van de Nesle-zussen en dit uitgewerkt in een prachtig historisch drama. “Zussen van Versailles” is haar debuutroman.

In de tijd van Lodewijk XV –begin 18e eeuw- wonen er vijf zussen in Parijs: Louise, Pauline, Hortense, Diane en Marie-Anne Nesle. Ze hebben totaal verschillende karakters en vermoedelijk ook verschillende vaders, ook al wordt dit niet expliciet verteld.
Als Louise gaat trouwen met haar achterneef, in die tijd werden huwelijken nog onderling geregeld, gaat ze als hofdame werken voor de koningin in het paleis in Parijs, Versaille.
De koning is ondertussen zijn vrouw een beetje zat en is op zoek naar een maîtresse. Zijn volgelingen zorgen ervoor dat Louise onder zijn aandacht komt en een nieuwe romance is geboren.

Wat volgt is een ingewikkeld, dramatisch maar ook hilarisch liefdesverhaal tussen de koning, Louise en haar zussen. Deze laatsten zullen allemaal aan het hof komen in de loop der tijd en ze doen allemaal, op Hortense na, hun best om de koning om hun vinger te winden. Dit zorgt voor zusterlijke ruzies en intriges.

Aan het begin van het verhaal heeft Hortense het woord. Zij is de vroomste van allemaal en kijkt op 84-jarige leeftijd terug op het turbulente leven van haar zusters.
Dan gaat het verhaal terug in de tijd en zijn alle zussen om de beurt aan het woord en vertellen zij wat hen bezig houdt en wat hun gevoelens zijn. Hun verhalen worden afgewisseld met de brieven die zij aan elkaar sturen. Erg leuk is dit uitgewerkt, omdat alle zussen de schijn ophouden dat alles mooi en geweldig is, terwijl we lezen dat in het echt niet alles gaat zoals ze hadden gehoopt.

De verschillende karakters van de zussen zijn erg leuk bedacht en houden het verhaal levend. De ene is vroom en gelukkig met haar gearrangeerde huwelijk, de ander heeft nooit genoeg en wil meer en is jaloers op de ander.
In het begin verloopt alles een beetje traag, maar naarmate het boek vordert komt er meer vaart in het verhaal en lees je lekker door. De erotische scenes zijn een beetje krampachtig. Ik had het gevoel dat de schrijfster zich niet helemaal op haar gemak voelde bij dit onderdeel van het verhaal.

Het leuke van deze hele geschiedenis is dat het waargebeurd is. Christie heeft jaren research gedaan en dat is goed te merken. De belangrijke personages hebben allemaal daadwerkelijk geleefd en dat maakt deze historische roman bijna een familiegeschiedenis van de Nesle-zussen. Uiteraard zullen de dialogen en dagelijkse gebeurtenissen fictief zijn, maar dat heeft de auteur op zo’n leuke manier verwerkt, dat het niet saai of langdradig wordt. Ook de specifieke 18e-eeuwse details zijn niet vergeten, zoals het eten en de mode. Zo houdt Diane bijvoorbeeld enorm van duivenpaté met zuring en suikertaart met gember en poederen de mannen en vrouwen hun gezicht én haren.

Voor iedereen die van geschiedenis en van familieverhalen houdt, is dit boek de perfecte combinatie.