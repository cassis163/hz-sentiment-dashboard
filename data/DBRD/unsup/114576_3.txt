(Ik heb geen/zo min mogelijk spoilers in mijn recensie geschreven voor dit boek, maar voor deel 1 en 2 kunnen er wel spoilers instaan)

Titel: Samensmelting. Haar keuze bepaalt alles (op Librarything, op Hebban.nl)
Oorspronkelijke titel: Allegiant. One choice will define you.
Auteur: Veronica Roth
Vertaler: Maria Postema
Taal: Nederlands, oorspronkelijk Engels
Serie: Divergent #3
Recensies van andere boeken in deze serie (tot nu toe): #1 Inwijding, #2 Opstand
Soort uitgave: e-book
Aantal pagina's: 282 (op mijn e-reader)
Uitgever: Van Goor / Uitgeverij Unieboek | Het Spectrum
Jaar van publicatie: origineel Engels 2013, origineel Nederlands 2014, mijn editie 2014 (1e druk)
ISBN-nummer: 978 90 00 33480 3
Trefwoorden: afsluiting van de trilogie, genetische veranderingen bij mensen
Waarom ging ik het lezen: Omdat ik deel 1 en 2 leuk vond en wilde weten hoe de trilogie zou eindigen.
Aanrader: Ja, als je deel 1 en 2 hebt gelezen.

Korte samenvatting:
Tris en haar vrienden komen er nu echt achter wat er buiten de stad is gebeurd en hoe de wereld eruitziet. Ook ontdekken ze waarom hun stad eigenlijk bestaat en hoe het zo is geworden.

Achterkanttekst:
Wat als je hele wereld een leugen was?
Wat als een enkele keuze alles veranderde?
Wat als liefde en loyaliteit je dingen liet doen die je nooit verwacht had?

Het explosieve slot van Veronica Roths wereldwijde bestsellertrilogie Divergent onthult de geheimen van de dystopische wereld die miljoenen lezers in de ban houdt.

Eerste alinea van hoofdstuk 1 (Tris):
Ik ijsbeer door onze cel in het hoofdkwartier van Eruditie en haar woorden blijven maar door mijn hoofd galmen: Ik zal Edith Prior heten, en er is veel dat ik met plezier zal vergeten.
‘Dus je hebt haar echt nog nooit gezien? Zelfs niet op een foto?’ vraagt Christina, met haar gewonde been op een kussen. Ze is neergeschoten tijdens onze wanhoopspoging om de video-opname van Edith Prior aan onze stad te laten zien. Op dat moment hadden we geen flauw idee waar de opname over ging, wisten we niet dat hij de grond onder onze voeten, de facties, onze identiteit, zou wegslaan. ‘Is ze je oma of je tante of zo?’

Over de eerste alinea/pagina:
Net als boek 2 verdergaat waar boek 1 ophoudt, gaat ook dit deel verder waar deel 2 ophoudt. Erg prettig dus als je alledrie de boeken achter elkaar leest!

Recensie:
Verhaal:
Ten eerste: het einde van dit boek had ik echt niet verwacht! Het is inderdaad een wereld waarin mensen doodgaan, maar niet iedereen waarvan ik dacht dat ze het zouden overleven, bleef leven. Eigenlijk is dat wel een goed punt: niet alle verhalen eindigen altijd even goed. De afsluiting past bij de rest van het verhaal en sluit de trilogie ook echt af.

In dit laatste deel worden ook mijn vragen die opkwamen tijdens het lezen van de andere boeken beantwoord, zoals wat 'Afwijkend' zijn nu echt is en hoe deze wereld tot stand kwam. De wereld waarin de vorige boeken zich afspeelden lijkt echter ineens heel klein: die spelen zich namelijk alleen af in de stad Chicago, terwijl er in de rest van de wereld (in dit geval alleen Amerika) ook veel gebeurd is. Over wat er gebeurd is buiten Amerika, lees je echter niets (maar dat komt vaker voor met dergelijke boeken van Amerikaanse auteurs, en binnen het verhaal zou het ook niet passen om te vertellen wat er in de rest van de wereld is gebeurd). Er wordt in dit boek ook minder aandacht besteed aan wat er in de stad gebeurd (wat logisch is, want de mensen waar Tris om geeft bevinden zich nu allemaal buiten de stad - voor Tobias is dat echter niet het geval).

Er is een stuk minder actie dan in de vorige delen, maar er gebeuren genoeg interessante dingen om het verhaal spannend te houden. De relatie tussen Tris en Tobias is, net als in boek 2, een groot punt. Ik vond hun relatie, gezien de omstandigheden, ook nog wel geloofwaardig overkomen. De personages maken logische keuzes (vanuit het verhaal gezien ook de meest realistische), maar zeker niet altijd de leukste.

Schrijfstijl:
Net als de vorige boeken, is ook dit boek in de tegenwoordige tijd geschreven. Echter vertellen Tris en Tobias om de beurt een hoofdstuk. De schrijfstijl tussen beide vertellers is alleen niet heel verschillend, dus als je even het boek hebt weggelegd is het niet meteen te zien in wiens hoofdstuk je zit. Dit is helaas een beetje verwarrend. Het grootste deel van het verhaal bevinden Tris en Tobias zich namelijk op bijna dezelfde locaties. De reden dat de auteur de verteller in dit deel heeft gesplitst is logisch, omdat Tobias en Tris een aantal belangrijke dingen los van elkaar doen, maar de vertelstijl van de verschillende vertellers had wel iets duidelijker gemaakt mogen worden.

Conclusie:
Een passend einde van de trilogie!

Herleesbaarheid:
Dit boek is niet op zichzelf te herlezen, maar wel als je de hele trilogie achter elkaar herleest! Daar is de trilogie wel geschikt voor.

Links:
- Deze recensie op mijn weblog.