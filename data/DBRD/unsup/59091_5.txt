The Wasp Factory gaat over de 16-jarige Frank en zijn leven is allesbehalve normaal. Hij heeft 3 personen vermoord, zijn broertje Paul, zijn neef Blyth en zijn nichtje Esmeralda. Dit is al een aantal jaren geleden en hij heeft sindsdien niemand meer vermoord en hij is ook niet van plan om dat weer te doen. Het was gewoon een “fase” in zijn leven. Het boek focust op hoe Frank de wereld ziet en hoe hij probeert zijn leven te leven.

Dit is, niet overdreven, één van de vreemdste boeken die ik al ooit gelezen heb, maar ook één van de beste boeken. Frank is een heel gecompliceerd personage en je kan als lezer niet altijd even goed vatten waarom hij doet wat hij doet en waarom alles zo’n gewelddadige draai moet krijgen. Stukje bij beetje kom je te weten wat er vooraf gebeurt is. Banks verleidt je om verder te lezen door kort te verwijzen naar gebeurtenissen uit Franks verleden, maar nog niet meteen in te gaan op wat er nu werkelijk gebeurd is. De uitleg volgt later via flashbacks wanneer Frank terug denkt aan bepaalde dingen die hij gedaan/gezien heeft. Hierdoor duurt het een tijdje tot je Frank min of meer gaat begrijpen en er valt over te discussiëren of je hem volledig kan begrijpen.

Het boek zit vol met bloed, geweld en dierenmishandelingen, wat dus niet meteen de normaalste zaak ter wereld is. Maar Banks brengt dit op een hele nuchtere en rationele manier, waardoor je er minder over gaat nadenken hoe fout het is en, bij wijze van spreken, meer in het hoofd van Frank kan kruipen. Deze bloederige/gewelddadige gebeurtenissen kunnen mensen met een zwakkere maag misschien wat afschrikken, maar ergens worden deze gebeurtenissen vaak ook op zo’n absurde manier verteld dat het grappig wordt.

Tijdens het lezen vroeg ik me soms af of er eigenlijk nog een verklaring zou komen voor alle gekke dingen die Frank doet en alle dingen die er gebeuren. Deze verklaring wordt niet helemaal gegeven, Banks kauwt de verklaring voor dit hele boek niet voor, maar hij geeft je wel een zetje waardoor je zelf gaat nadenken over alles wat je gelezen heb. Dit zorgde er ook voor dat dit boek zeker nog een paar dagen nadat ik het uit had in mijn hoofd bleef hangen, en dat is voor mij een teken dat ik een goed boek gelezen heb.

Ik geef dit boek 5 sterren, omdat het enorm vreemd is (waar ik van hou) en me volledig in zijn greep had. Het boek heeft me tegelijkertijd geshockeerd en aan het denken gezet en dat was een heel erg positieve ervaring.