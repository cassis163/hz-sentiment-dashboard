Zomernacht vertelt het verhaal van de familie Farraday en het meisje Lexi Baill die aanvankelijk goed wordt onthaald als vriendin van dochter Mia. Lexi is een weesmeisje dat bij haar groottante gaat wonen omdat haar aan drugs verslaafde moeder gestorven is. Jude Farraday lijkt de perfecte moeder met het perfecte gezin. Zij doet alles voor haar kinderen maar heeft één groot probleem. Ze houdt ze angstvallig vast. Op een zomernacht gebeurd er iets vreselijk met haar tweeling Mia en Zach en hun vriendin Lexi. Dit zal haar hele leven overhoop gooien. Iedereen van hen zal moeten leren leven met de gevolgen van die ene nacht. Een opdracht die zwaar weegt en niet gemakkelijk zal zijn.
Dit boek leest heel vlot weg. Het kabbelt smooth en op een herkenbare, levendige manier verder. Alles klinkt zo bekend dat je gewoon door moet lezen. Je wordt helemaal opgeslokt in het verhaal. Vervelend wordt het nooit, het blijft boeien tot het einde. De personages in het boek zouden zo uit je eigen familie kunnen komen. Heel zuiver getypeerde karakters. Kristin is hier werkelijk heel goed in.
Het onderwerp is ook wel één waar we allemaal kunnen inkomen maar we liefst nooit zelf willen meemaken. Er wordt vooral op de emoties van de lezer gespeeld op een hele zachte manier, nooit te overweldigend of zwaarmoedig. Het zet je wel aan het denken over je eigen leven. Hoe zou jij reageren in bepaalde situaties? Vragen over liefde, moederschap, verlies, verdriet en vergeving roept het boek zeker op. Het is een hoopvol boek met een mooi einde, toch belangrijk met dit onderwerp vind ik.
Achteraan in het boek staat een leesgids met vragen over het boek. Leuk om voor jezelf of in een leesclub even te reflecteren over het boek. Deze terugblik verdient het boek zeker.
Heel mooi meeslepend boek vol met emotionele levensvragen.