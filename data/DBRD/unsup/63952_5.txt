Of Domenico Starnone al dan niet schreef onder het pseudoniem Elena Ferrante hield vele lezers al enige tijd bezig. Volgens de New York Times is dit boek ‘Het ontbrekende stukje in de Elena Ferrante-puzzel’. De Groene Amsterdammer onthulde recent dat er onomstotelijk bewijs is dat Elena Ferrante wel degelijk Domenico Starnone is. Wat er ook van zij: Domenico Starnone zet met dit werkje zeer zeker een pareltje neer.
Het verhaal gaat over een ouder Italiaans koppel Aldo en Yanda die jong trouwden. Uit hun huwelijk kwamen twee kinderen voort. Na twaalf jaar huwelijk wordt Aldo echter verliefd op de veel jongere Lidia. In Rome geniet hij van de vrolijkheid en de vluchtige charme van het jonge meisje. Voor haar verlaat hij zijn vrouw en kinderen. Vanda blijft in Napels achter met hun twee kinderen. Niet wetend hoe het zover is kunnen komen stelt ze zich allerlei vragen waar ze geen antwoord op krijgt. Zij begint brieven te schrijven aan haar man waarin ze al haar frustraties en verdriet de vrije loop laat.
Het boek begint dan ook met de brief die Vanda schrijft aan haar man net nadat hij haar verlaten heeft. De eerste zin van het boek zet al dadelijk de toon: ‘Misschien ben jij het vergeten, waarde heer, maar ik zal je eraan helpen herinneren: ik ben je vrouw.”
Het boek is ingedeeld in drie delen. Ieder deel laat één van de betrokken partijen aan het woord. In het eerste deel krijgen we de verbitterde, van woede druipende en radeloze brieven van Vanda aan haar man te lezen. In het tweede deel is Aldo zelf aan het woord. Als laatste komt één van hun dochters aan het woord en lezen we haar visie op de ontstane tweestrijd.
Vanuit deze drie verschillende perspectieven wordt één en dezelfde situatie bekeken. Zowel Vanda als Aldo geven hun kijk op de gebeurtenissen en hoe het zover is kunnen komen in hun huwelijk. Maar ook vanuit het perspectief van de volwassen dochter wordt de situatie bekeken. Zo voegt ieder perspectief iets toe aan het verhaal van het gebroken huwelijk.
Het boek is een meesterlijke analyse en ontleding van hun huwelijk. Het is een ware page turner van begin tot eind.
.