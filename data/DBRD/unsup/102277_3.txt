Het genre ‘new adult’ is in het Nederlandse taalgebied in opmars en dat kan ik alleen maar toejuichen. Verschillende uitgeverijen brengen vertalingen uit van de meest succesvolle Amerikaanse schrijfsters, maar er zijn ook Nederlandse schrijvers die zich aan dit genre wagen.
Lis Lucassen is daar de belangrijkste van. Met haar eerste boek ‘Hitte’ heeft ze de lat hoog gelegd.
Toch is ze erin geslaagd om met haar tweede boek ‘Razend’ een nog hoger niveau te behalen. Met dit boek heeft ze bewezen dat ze zich kan evenaren met de andere succesvolle new adult-schrijvers.

Razend gaat verder vanaf het moment dat Stef in het eerste boek ‘Hitte’ terug naar huis vertrekt. In ‘Hitte’ is hij een belangrijk nevenpersonage, maar dit boek draait helemaal rondom hem en Liv. Je ontdekt vlug dat hij iets te maken heeft met de comateuze Lucien en je wilt weten wat er precies gebeurd is. Van Liv ontdek je ook heel vlug dat ze de mysterieuze gebeurtenis onderzoekt en dat ze de rol van Stef in dit alles wil achterhalen. Het verhaal bouwt dan verder op en je leert hen beiden beter kennen via flashbacks. Deze zijn een belangrijk deel van het verhaal, want zo leren we de personages beter kennen. Ze geven je meer inzicht in Stef en in de intenties van Liv.
Aan het begin van een hoofdstuk staat duidelijk vermeld vanuit welk perspectief het verhaal verder gaat: Stef of Liv.

Het boek leest, net zoals zijn voorganger, heerlijk vlot. Het verhaal is niet enkel luchtig, maar heeft een aspect van verwerking van belangrijke gebeurtenissen waardoor het meer inhoud krijgt.
Beide hoofdpersonages hebben enkele tegenslagen gekend. De manier waarop zij daarmee omgegaan zijn, heeft hun gevormd tot de personen die ze nu zijn. Stef is tot nu toe weggevlucht van alles, maar kan dit niet meer volhouden.

“Waarom dacht hij dat het anders zou zijn nu hij weer thuis was? Het feit dat je ergens voor vluchtte, betekende in de meeste gevallen dat lijken bij terugkomst nog altijd in de kast lagen.”

Liv blijft in hem geloven, ook al is Stef het geloof in zichzelf doorheen de jaren kwijtgeraakt. Lukt het haar om hem het geloof in zichzelf terug te bezorgen zodat hij kan beginnen geloven in hun relatie?

Door de korte hoofdstukken lees je meer dan je van plan bent. Je wilt ook gewoon verder lezen omdat je nieuwsgierig bent naar wat er nog allemaal gaat gebeuren. Het tempo verloopt gestaag maar goed en bouwt zo op naar een climax die een grote verrassing is.

Ik hoopte om Stef beter te leren kennen en die verwachting is zeker uitgekomen.
In Hitte was Stef echt een oppervlakkige persoon, maar in dit boek leer je hem beter te begrijpen. Hij heeft een diepere ondergrond dan hij laat zien aan de buitenwereld.
‘Razend’ is zeker een geslaagd new adult-boek. Toen ik zag dat de epiloog zich op het eiland afspeelde, had ik ook gehoopt om Lynn en Daan uit ‘Hitte’ weer terug te zien. Misschien komen ze allemaal nog eens aan bod in het derde boek ‘Zomer’?
Ik kijk er alvast naar uit!