1922 – Na de gruwelijke moord op hun moeder en de verdwijning van hun vader verlaten Gavin en Aileen Daly samen met hun tante Oonagh de Verenigde Staten en reizen naar Ierland om er een nieuw leven te beginnen.
2012 – In Bristol wordt de woning van de achtennegentig jarige Aileen McWirther door twee mannen overvallen. Zij gaan ervan door met een groot aantal kostbare kunstwerken waaronder een uiterst zeldzaam Patek Philippe horloge uit 1910, dat miljoenen dollars waard is. Aileen wordt tijdens de overval gemarteld en overlijdt later in het ziekenhuis aan haar verwondingen. Inspecteur Roy Grace, die hoopte op een rustig weekend met partner Cleo en zoontje Noah, wordt op de zaak gezet. Hij ontmoet de broer van Aileen, de eveneens hoogbejaarde Gavin Daly. De schatrijke kunstverzamelaar heeft weinig interesse in het terugvinden van de gestolen kunstschatten met uitzondering van het gestolen horloge. Dat wil hij per se terug hebben en hij is bij wijze van spreken zelfs in staat er een moord voor te plegen. Zo belangrijk is het uurwerk voor hem. Maar waarom?

Doodsklok is het negende deel in de serie thrillers die de Engelse schrijver Peter James over inspecteur Roy Grace heeft geschreven. Het succes van de boeken heeft er ongetwijfeld toe bijgedragen dat James voor veel fans de beste Britse misdaadauteur aller tijden is. Peter James weet als geen ander hoe hij een plot in elkaar moet zetten en ook in Doodsklok doet hij dat weer heel erg kundig. Er zijn drie verhaallijnen die hij keurig in elkaar weeft. Een vierde verhaallijn over de tien jaar geleden verdwenen ex-vrouw van Roy Grace, Sandy heeft met het eigenlijke verhaal niet veel van doen en had ook achterwege kunnen blijven. De personages zijn goed uitgewerkt. Roy Grace is een overtuigende hoofdpersoon, een inspecteur die in vergelijking met inspecteurs van andere schrijvers eigenlijk heel normaal is. Geen drank en geen somberheid maar een sympathieke familievader die geniet van zijn nieuw liefde en het zoontje dat die liefde heeft voortgebracht en een kundig speurder die in de omgang met zijn collega's toont een menselijke chef te zijn die iedereen op waarde weet te schatten. Een tweede goed uitgewerkte personage is de hoogbejaarde Gavin Daly voor wie maar een ding in de wereld belangrijk is en dat is de belofte die hij meer dan negentig jaar geleden aan zijn vader deed.

Het taalgebruik is mooi en vloeiend waardoor het verhaal lekker leest, de spanning is goed opgebouwd en er zijn genoeg intrigerende plotwendingen om het verhaal boeiend te houden. Ook geeft Peter James een interessant inkijkje in de wereld van de internationale handel in antiek en de rivaliserende Ierse en Italiaanse gangsterbendes in het New York van het begin van de vorige eeuw. Aan het einde is er een totaal onverwachte en schitterende twist.

Doodsklok is een overtuigende en evenwichtige thriller doe je met plezier zult lezen.