Een daverend auto-ongeluk die door een mysterieus persoon wordt gadegeslagen. Een onbekende ik-persoon die schuld bekent. Een wethouder die onwel wordt en in het ziekenhuis belandt. Een boeiende start van het boek ‘Judaskus’ van Linda Jansma en je zit er meteen goed ‘in’ ! Je vraagt je direkt af: hoe zit dit in elkaar ?
Het boek verhaalt over 2 families; de familie van Marcus en Barbara. Een huisartsenechtpaar met 2 dochters en de familie van Timo en Annelien die met tienerdochter Daniëlle (uit een eerder huwelijk van Timo) en hun beider zoontje Josh van 1 jaar, wonen en werken op een landgoed.
Tot zover niets aan de hand, maar Marcus en Barbara dragen al 10 jaar een afschuwelijk geheim met zich mee. Een geheim waarvan ze dachten dat het veilig was, totdat Barbara achtervolgd wordt en Marcus zich vreemd gaat gedragen. Annelien is de 2e echtgenoot van Timo en doet haar best om een gezinsleven op te bouwen, maar Timo is erg afstandelijk en is wel erg vaak van huis weg waardoor ze er vaak alleen voorstaat. Bovendien heeft ze te ‘dealen’ met een puberdochter die (op het eerste oog) alleen maar dwars is en zich van niets en niemand wat aantrekt.
Wat is het verband tussen de twee families, hoe past het auto ongeluk hierin, wie is de geheimzinnige ik-persoon die het boetekleed aantrekt en wat is de betekenis van de spontaan zieke wethouder ?
Het boek is helder en met veel vaart geschreven. Het wordt in 4 delen vanuit meerdere perspectieven verteld, waaronder door Barbara die als ik-persoon wordt opgevoerd. Hierdoor krijg je als lezer goed inzicht in de achtergrond van de belangrijkste personages. De hoofdstukken zijn kort en bondig en eindigen met cliffhangers. De spanning bouwt zich gestaag op, waarbij alle verhaallijnen bij elkaar komen en uitmondt in een enorm climax die ik persoonlijk net iets over de top vond. Het échte hoogtepunt is wat mij betreft het allerlaatste hoofdstuk die eindigt met een twist die niet in een boek van Roald Dahl zou misstaan !
Ik heb genoten van dit boek van Linda Jansma en dan met name van de beklemmende en spannende sfeer die zij weet te creëren in een aantal scenes. Top !