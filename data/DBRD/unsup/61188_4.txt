Otherworld is geschreven door de schrijvers die ook de science-fiction televisieserie Westworld gecreeerd hebben en dit is duidelijk te merken. De lezer die ook de tvserie kent, zal veel herkenningspunten en overeenkomsten tegenkomen. Neem bijvoorbeeld een gecreeerde wereld, waar echte mensen rondlopen, die denken dat het een spel is. Tot op het moment, dat wat ze doen, ook effect blijkt te hebben op de 'echte' wereld waarin ze leven. En, zoals in het boek mooi wordt aangegeven, wat is nu eigenlijk de 'echte' wereld. Is de wereld waarin wij nu leven wel de 'echte' wereld? En dit is gelijk één van de meest indrukwekkende punten van Otherworld. De 'echte' wereld en de gamewereld bestaan in eerste instantie naast elkaar, maar lopen, naarmate het verhaal vordert, steeds meer in elkaar over. Steeds meer ga je je afvragen, waar de ene wereld ophoudt en de ander begint. Dit zorgt natuurlijk voor een erg spannend boek, maar zet je daarnaast als lezer ook aan het denken... Want wat is de definitie van 'echt; nu eigenlijk? Mooi is dat er in het boek verschillende wisselingen plaats vindt tussen de werkelijke wereld en Otherworld. Dit houdt de spanning in het boek.
Het boek draait vooral om twee personages: allereerst de hoofdpersoon Simon, en je beleeft het verhaal ook echt door zijn ogen, Dit zorgt ervoor dat het lijkt alsof je in het hoofd van Simon zit en het verhaal je echt persoonlijk raakt. Daarnaast speelt ook Kat een belangrijke rol. Zij is het meisje waar Simon een oogje op heeft en is degene die Simon uiteindelijk wil redden. Het verhaal leest, ook door de leeftijd van de hoofdpersonages, als een young adult, korte zinnen en toegankelijk taalgebruik. Wat hier jammer aan is, is dat de personages niet altijd even goed uitgediept worden. Hierdoor blijven ze wat vlak en leef je minder gemakkelijk met ze mee. Een mooi voorbeeld hiervan is Kat. Je zou graag meer willen weten van wat er nu werkelijk in haar hoofd afspeelt en dat haal je niet heel gemakkelijk uit het verhaal.
Het boek is door de toegankelijke schrijfstijl, de wisselingen tussen de werelden en de verschillende gebeurtenissen spannend en gemakkelijk leesbaar. Het einde is vooral open, en laat duidelijk zien dat er nog een vervolg aan zit te komen. Concluderend is Otherworld een spannend en zeer toegankelijk verhaal die de lezer aan het denken zet. Wel hadden verschillende personages meer uitgediept kunnen worden.