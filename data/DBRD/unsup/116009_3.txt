Een verhaal over een actueel onderwerp: catfishing. Het verhaal leest snel waardoor je het boek zo uit hebt. Toch spoken er nog een aantal vragen door mijn hoofd na het lezen van dit boek. Ik heb namelijk geen idee waarom Ate zo eenzaam is en hoe het contact met Baptiste tot stand gekomen is. Ik mis enigszins achtergrondinformatie en ik denk dat dit boek met meer informatie completer is en kinderen misschien sneller bewust kan maken.

Ik vond Ate persoonlijk erg naïef, hij gaat zomaar naar Brussel vanuit Groningen om een telefoon naar Baptiste te brengen en heeft al verschillende keren geld overgemaakt. Misschien klopt deze ‘naïviteit’, maar dat kan ik slecht beoordelen omdat wat mij betreft het verhaal niet helemaal compleet is. Het verhaal leest snel, maar loopt ook erg snel en goed af. Ik heb geen flauw idee of dit in werkelijkheid ook zo snel gaat, maar ik vermoed dat dit niet altijd het geval is.

Los van deze kanttekeningen vind ik het wel een goed boek qua onderwerp als aanleiding voor bijvoorbeeld groepsgesprekken op de basisschool. Ate denkt een vriend te hebben, maar is teleurgesteld als hij erachter komt dat dit toch anders is. Hoe gaat een kind hiermee om en kun je iedereen op internet vertrouwen?