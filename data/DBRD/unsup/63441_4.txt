Rosa Hartung keert ruim een jaar na het verdwijnen van haar dochter terug als Deens minister van Sociale Zaken. De dader - een psychisch gestoorde man - is opgesloten, maar het lichaam van het meisje is nooit gevonden.

Op de dag van haar terugkeer wordt een vrouw gemarteld en vermoord, waarbij één van haar handen wordt afgehakt. Op de plaats van de misdaad wordt een kastanje poppetje gevonden. Op dat poppetje staan de vingerafdrukken van het verdwenen dochtertje van de minister, wat de politie uiteraard voor een mysterie plaatst.
Enkele dagen later vind een gelijkaardige, even brutale moord plaats, weer met afgehakte ledematen en een kastanje poppetje op de plaats van de misdaad.
De speurders ontdekken daarbij dat tegen deze vrouwen een anonieme aanklacht is ingediend voor kindermishandeling en kindermisbruik.

Soren Sveistrup is de bedenker van de iconische Deense televisie serie 'The Killing'.
Ook in zijn eerste geschreven thriller bewijst hij ten volle dat hij spanning kan opbouwen. Het boek leest heel vlot, alhoewel er relatief weinig dialogen in voorkomen.
Het is opgebouwd rond een aantal dagen in de maand oktober in korte hoofdstukken, met daarbij vele spanningsmomenten.
De karakters van de twee speurders, Naia Thulin en Mark Hess, zijn levendig en realistisch uitgewerkt.

Minpunt van het boek is voor mij wel dat de auteur zich soms teveel in - onnodige - details verliest. Het boek kon gerust wat korter en zou daardoor nog aan spankracht winnen.

Het geeft mij niet het volledige 'wow' gevoel, dat ik had bij de televisieserie.
Daarom ook maar vier sterren en geen vijf.