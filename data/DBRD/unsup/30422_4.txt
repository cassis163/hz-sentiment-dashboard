‘Over winnen’ is het autobiografie verhaal van Hilde Houweling. Houweling neemt haar lezer mee in dat deel van haar leven waarin zij langzaamaan verstrikt raakt in haar eigen gedachtewereld. Ze doet fanatiek aan hockey, wil zelfs in het Nederlands elftal spelen, en heeft daar alles voor over. Een trainer die haar misbruikt is het begin van haar ondergang.

“Ik voel zijn hand naar de binnenkant van mijn been glijden. Het brengt me in de war. Hoort dit erbij om de top te bereiken?”

Houweling verzandt in een ernstige eetstoornis en verandert binnen een jaar van de sterke topsportster die op jonge leeftijd zelfs in Barcelona trainde in een mentaal wrak. Ze is mentaal de weg kwijt, vereenzaamd en is lichamelijk gebroken.

Na vele jaren van therapie en opnamen gelooft Houweling inmiddels in volledig herstel. Zij wil met dit boek troost bieden, voorkomen dat anderen hetzelfde overkomt en laten zien dat er achter een eetstoornis heel andere problemen schuilgaan.

“Aan de ene kant wil ik van de hele groep het minst eten en aan de andere kant wil ik ook dat Nicky en Jasmijn trots zijn en zien dat ik mijn best doe.”

Ik heb bijzonder veel respect voor de auteur. Enerzijds omdat zij de kracht heeft gevonden om zich terug te vechten en anderzijds omdat zij haar schrijnende verhaal met de buitenwereld heeft willen en kunnen delen om anderen tot steun te zijn en hen te laten weten dat er een weg terug is; hoe moeilijk ook.

Houweling deelt haar verhaal op onopgesmukte, kwetsbare en uiterst eerlijke wijze en dat is meteen waarom haar verhaal zó raakt; zó binnenkomt. Wanneer je in de greep raakt van een eetstoornis is niets anders meer van belang. Sociale controle niet, je eigen rationele gedachten niet, goedbedoelde adviezen niet. Je ziet het niet, je hoort het niet. Er bestaat slechts één ding…

“Als je zo doorgaat dan heb je straks geen keuze meer waar je terechtkomt en word je gedwongen opgenomen. Of misschien ben je er zelf wel niet eens meer. Je lichaam zegt op een gegeven moment: stop.”

'Over winnen' zal voor hen die zelf te kampen hebben (gehad) met een eetstoornis, enorm veel (h)erkenning bieden. Ook zij die iemand in hun naaste omgeving hebben die aan een eetstoornis lijdt, zullen heel veel aan het boek van Houweling hebben. Voor hen die simpelweg heel weinig weten over dit onderwerp biedt het inzicht en begrip.

Over de auteur
Hilde Houweling (Zwolle, 1996) is een van de deelnemers aan het programma Het Voedselgevecht. Hilde studeert Social Work, waarbij het haar droom is om later als ervaringsprofessional aan het werk te kunnen en daarnaast tv-programma’s te maken. Ze sport nog steeds fanatiek (boksen en hockey), maar om zichzelf te beschermen beperkt ze dat tot maximaal drie keer per week. Hilde is nog niet van haar eetstoornis af, maar is op de goede weg. Ze is in behandeling bij Human Concern, een kliniek voor eetstoornissen. De focus ligt nu voornamelijk op traumabehandeling, waarbij ze haar motto voor ogen houdt: ‘Herstel is mogelijk!’

Uitvoering
Uitgeverij De Brouwerij/Brainbooks
ISBN: 9789078905936
Paperback, 225 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/