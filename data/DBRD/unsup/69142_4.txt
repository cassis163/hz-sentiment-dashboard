(4,5 sterren)
Ik begon laatst voor Uitgeverij Wereldbibliotheek met deel drie van de Napolitaanse vierluik van Elena Ferrante, Wie vlucht en wie blijft. Het was redelijk goed solitair te lezen, maar ik gaf aan de uitgeverij te kennen dat ik graag de hele serie wil lezen, omdat deel drie me heel goed beviel. En zo geschiedde ....

De Geniale vriendin is het eerste deel uit de Napolitaanse vierluik van Elena Ferrante (een pseudoniem waarvan helaas nog niet bekend is wie erachter zit). Dit deel speelt zich af in de jaren vijftig en beslaat de kinderjaren en de puberteit van Lenú en Lila. Het verhaal wordt verteld vanuit de inmiddels zestigjarige Lenú Greco, één van de twee vriendinnen.

Lenú, dochter van een conciërge, schrijft over zichzelf ten opzichte van haar vriendschap/relatie met Lila Cerrullo, dochter van een schoenmaker, en hun familie, vrienden en buurtgenoten. Ze zijn allemaal arm, met uitzondering van twee families uit de gegoede middenstand, en moeten keihard werken voor hun bestaan.

Hun onderlinge vriendschap, maar ook de wedijver en jaloezie tussen de twee meiden, is een spel van afstoten en aantrekken. Ze kunnen niet zonder elkaar, maar voelen toch stiekem onderlinge rivaliteit. Daar waar Lenú uitblinkt in haar studie, is de intelligente Lila, die niet verder mocht leren en in het schoenenfabriekje van haar vader moet werken, degene die zich al vrij jong verloofd en een goed financieel vooruitzicht heeft. Lila vindt Lenú geniaal, maar daar twijfelt deze aan. Ze overweegt haar opties en vraagt zich af of het niet slimmer is wat Lila doet.

Lenú wil niet achterblijven en verloofd zich stiekem met Antonio, die maar een arme sloeber is zonder noemenswaardige maatschappelijke positie. Ze merkt gaandeweg dat ze Nino, die bij haar op het gymnasium zit, stukken interessanter vindt, vooral op intellectueel vlak. Maar zijn vader, met wie ze een nare ervaring heeft, doet haar gruwelen. Welke koers zal ze varen en welke wendingen zal het verhaal nog maken?

Ik ben reuze benieuwd en hoop al heel snel deel twee te mogen lezen namens de uitgeverij. In oktober wordt het vierde en laatste deel verwacht, dus ik mag wel opschieten. Deze Napolitaanse serie van Elena Ferrante, die ik nu dus deels heb gelezen, boeit me behoorlijk. Ik ben zeer te spreken over de soepele verteltrant waarin personages, gebeurtenissen en emoties geweldig zijn samengesmeed tot een knetterend samenspel!

Ik hoop dat Elena Ferrante haar/zijn identiteit ooit bekend zal maken. Ik wil graag de persoon achter deze emo-explosie zien. Ik ben niet snel fan van een serie, maar deze Napolitaanse romans kunnen rekenen op mijn enthousiasme. Een geweldige sensatie als je zo in een verhaal kunt verdrinken en aan het eind ademloos naar boven komt, smachtend naar meer. Gelukkig kan ik me nog laven aan deel twee en deel vier. Ik kijk er reikhalzend naar uit.

De geniale vriendin vind ik een bedwelmend verslavend verhaal in een setting waar het verlangen om eraan te ontsnappen als een alarmbel klinkt!