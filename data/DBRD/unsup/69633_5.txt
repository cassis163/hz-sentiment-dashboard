Wat jij niet ziet (*****)

Met dank aan Uitgeverij The House of Books heb ik 'Wat jij niet ziet' gelezen, de nieuwe thriller van Sarah Pinborough. 

Zoals jullie op de foto kunnen zien heeft de uitgever voor deze proefversie gekozen voor een alternatieve cover. De drie uitspraken maken dat er meteen spanning en nieuwsgierigheid is. De uiteindelijke cover voor de verkoop is wel in dezelfde kleurstelling en opmaak maar toont uiteraard de titel en een paar gesloten ogen.

Louise

Louise is een alleenstaande moeder, werkzaam als secretaresse. Wanneer ze na haar scheiding eindelijk weer een avondje gaat stappen ontmoet ze David en ze valt als een blok voor hem. Hij is knap, charmant, aardig en hij kan goed zoenen. Als ze na het weekend gaat werken blijkt dat haar nieuwe baas dezelfde David is als de man uit de kroeg waar ze zo verliefd op is geworden. 

Adele

Adele is getrouwd met David en als vrouw van een goede psychiater heeft ze geen baan nodig. Ze vindt het fijn om zelf het huishouden te doen en ze kan goed koken. Met haar ranke figuur, olijfkleurige huid en hazelnootbruine ogen is ze een absolute schoonheid. Ze houdt van David maar ze is bang dat zijn liefde voor haar langzaam verdwijnt. Ze probeert angstvallig zijn liefde vast te houden.

Een vriendschap en een huwelijk met geheimen

Wanneer Louise en Adele elkaar bij toeval tegen het lijf lopen ontstaat er een voorzichtige vriendschap tussen de twee vrouwen. Adele is dankbaar dat ze een vriendin heeft. Ze voelt zich eenzaam in haar nieuwe huis en Louise brengt afleiding in haar dagelijks leven. Louise is ook blij met haar nieuwe vriendin maar het is moeilijk om haar gevoelens voor David in toom te houden. Zeker als ze merkt dat het huwelijk van Adele en David aan het afbrokkelen is. Welke geheimen draagt het echtpaar met zich mee en is het wel zo verstandig van Louise om zich daarmee te bemoeien.

Op het verkeerde been

Op verfrissende wijze brengt Sarah Pinborough een onderwerp tot leven wat maar al te vaak plaats vindt in het leven van alledag. Een huwelijk waar het liefdesvuur aan het doven is, waardoor één van de twee partners openstaat voor gevoelens en invloeden van een derde partij. Door er de vriendschap tussen de twee vrouwen aan toe te voegen brengt de auteur meteen meer diepgang in de situatie. Ze speelt de personages steeds opnieuw tegen elkaar uit waardoor je telkens op het verkeerde been wordt gezet. Je gedachten vliegen alle kanten op; "zou het dan toch zo zijn of toch........." .

Een mind twister met een ijzersterk einde

De spanning komt langzaam op gang. In het begin denk je dat je een gezellige chicklit aan het lezen bent maar niets is minder waar. Het verhaal heeft deze aanloop nodig zodat de lezer weet hoe de situatie in elkaar zit en waarom de dingen zijn zoals ze zijn. Het verhaal zit goed in elkaar. De personages ontmoeten elkaar op een logische manier en over de gebeurtenissen is goed nagedacht. De personages zijn erg goed beschreven, zowel het karakter als het uiterlijk, waardoor je alles ook echt als hen meemaakt. Ook de beschrijving van de omgeving is enorm gedetailleerd. Je kunt het verhaal echt mee beleven. Gaandeweg stijgt de spanning steeds sneller en net als het op het hoogste punt komt en je denkt; "ik ben er", duik je over die top heen. Je maakt een vrije val en je beleeft een levensgrote plot twist die je niet had verwacht. 

Deze thriller is een niet te vertrouwen mind twister met een ijzersterk einde.