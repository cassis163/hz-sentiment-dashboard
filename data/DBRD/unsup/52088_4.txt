Auteur Martí Perarnau is idolaat van Pep Guardiola. Eerder schreef hij zijn gevoelens weg in Herr Pepp, nu analyseert hij in Pep Guardiola diens kwaliteiten in de drie jaar dat hij Bayern München onder zijn leiding had. De jaren waarin hij prima presteerde, maar met tegenstrijdige gevoelens afscheid nam omdat het hem niet lukte de UEFA Champions League te winnen en daarmee het drieluik landskampioen, nationale beker en Europees clubkampioen te realiseren. Iets wat zijn voorganger Jupp Heynckes wel voor elkaar kreeg. Het doet Perarnau minstens zoveel pijn als de Spaanse trainer zelf.
Is de gekleurdheid van de analist reden om zijn boek minder waarde toe te kennen? Dat zeker niet. Er staat zoveel waardevols tegenover. Door zijn toegankelijkheid tot de trainer beschikt hij over een ontzagwekkende hoeveelheid informatie waardoor je naast de trainer de mens Guardiola leert kennen. Groot bewonderaar van Johan Cruijff onder wiens leiding hij speelde en wiens spelopvatting hij meenam van Spanje naar Duitsland.
Het verbinden van de Duitse discipline en volharding met de speelstijl die Cruijff ontwikkelde, is zijn verdienste. Een man die schaars is met het uitdelen van complimenten, altijd zoekt naar wat beter kan en terughoudend is met kritiek op zijn spelers. Die lopen met hem weg: bij Barcelona en ook in München. Niet alle vedettes volgen hem slaafs. Arjen Robben met name volgt zijn eigen opvattingen. Dat botst allerminst, want hij behoort tot de hors categorie van buitenspelers die in het spelpatroon van Guardiola een dominante rol vervullen. Naast mannen die strikte orders opvolgen, tot achter de komma in de organisatie blijven, heb je creatieve spelers nodig.
Een leergierige trainer, die zich openstelt voor bruikbare ideeën. Niet alleen van voetbaltrainers, maar ook van bijvoorbeeld schaakgrootmeesters en mensen buiten de sport. Hij zuigt die kennis op en implementeert die, waardoor zijn concept aan waarde wint. De trainer van Barcelona is een andere dan die in München en in Manchester by City zullen ongetwijfeld toegevoegde waarden binnen sluipen.
Perarnau doet zich kennen als een cijferneef, die met getallen onaantastbare bewijzen op tafel legt. Poneert stellingen en loopt de mogelijkheden na. Je hebt geen neiging om hem tegen te spreken. Hij leert ons Guardiola kennen als een man die bij al zijn leergierigheid uiteindelijk toch een eigen plan trekt. Die voeding en medische aspecten een volwaardige plek toekent en die geen heilige huisjes spaart wanneer dat de weg naar succes verspert.
Onderhoudend geschreven, met verklarende teksten over systematiek, over acteren en reageren. Over een trainer die geen uitdaging uit de weg gaat. Brengt hij na Barcelona en München nu ook City de glorie? Over een paar jaar weten we het, want dan geeft  Perarnau ons ongetwijfeld met zijn derde boek het antwoord. Geen andere journalist heeft zoveel vertrouwen van de toptrainer, waardoor de lezer een unieke kijk in de keuken heeft.