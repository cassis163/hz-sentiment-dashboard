Meneer Linh is een oorlogsvluchteling. Welke oorlog is niet duidelijk, ook niet uit welk land hij vlucht en naar welk land hij gaat. In ieder geval een land waarvan hij de taal en gebruiken niet kent. Hij moet wel door met zijn leven voor zijn kleindochter. Hij is de enige van de familie die nog over is en hij heeft een verantwoordelijkheid naar dat kind.
Hij komt terecht in een vluchtelingenkamp, in een grote tent waar hij met enkele andere families uit zijn land verblijft. De gezinnen noemen hem oom omdat hij de oudste is, maar verder lachen ze hem maar wat uit, ze hebben niet echt respect voor hem.
Alle dagen gaat meneer Linh met zijn kleindochter wandelen in de nieuwe stad en nieuwe omgeving. Wanneer hij op een bankje zit, komt een oudere dikke man naast hem zitten. Ze praten met elkaar zonder elkaar te verstaan, maar de intonatie en de klank van de stemmen maakt dat ze niet bang zijn van elkaar, dat ze elkaar begrijpen. Alle dagen ontmoeten ze elkaar op dat bankje en voeren als het ware lange gesprekken zonder de woorden zelf te begrijpen. Ze worden vrienden.
Tot meneer Linh overgeplaatst wordt.

Wondermooi boekje dat de tragiek van de vluchteling weergeeft, terechtkomen in een land dat je niet kent, waar je waarschijnlijk ook niet om gevraagd hebt, met een taal die je niet begrijp, met gewoontes die je vreemd zijn. En toch vind je daar een vriend waaraan je je kan vastklampen, een vriend die jouw evenzeer nodig heeft dan jij hem. Mooi boek om het jaar mee te beginnen.

Ik heb in het begin geprobeerd uit te zoeken vanuit welk land meneer Linh komt. Aan de hand van enkele gerechten en bomen, weet je wel in welke richting je het moet zoeken, maar tot het effectieve land kom je niet. En dat is ook helemaal niet nodig om het verhaal te begrijpen. Het is waarschijnlijk mijn westerse manier van lezen dat ik tijd en plaats nodig blijk te hebben om het verhaal te kunnen volgen. Nogmaals, dat is helemaal niet nodig, het verhaal spreekt voor zich en kan zich overal afspelen. Dat lijkt me dan ook een van de boodschappen van dit mooie verhaal te zijn.