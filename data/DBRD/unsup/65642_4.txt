Hoe zit een orkest in elkaar? Wat is een blivet ? Hoe zwaar zijn wolken? Hoeveel zijden heeft een icosagoon? Uit welke elementen bestaat het periodiek systeem? Al deze vragen worden beantwoord in 'Over alles', een informatief jeugdboek gemaakt door Richard Platt en James Brown. Richard Platt is schrijver en heeft met name non-fictie geschreven. James Brown heeft gewerkt als ontwerper voor Levi’s en Louis Vuitton voordat hij aan de slag ging als illustrator.

Ik kreeg 'Over alles' als Buzzboek van Hebban. Ik lees zelf niet veel non-fictie maar dit boek leek me erg leuk vanwege de uiteenlopende weetjes. Het is geclassificeerd als een jeugdboek maar ook voor volwassenen is het een interessant boek. ‘Over alles’: de titel zegt het al, bespreekt allerlei willekeurige onderwerpen uit verschillende categorieën. Sommige onderwerpen zullen jongere lezers aanspreken, terwijl andere onderwerpen waarschijnlijk voor wat oudere lezers geschikt zijn.

Op de avond dat ik het boek kreeg gaf mijn vriend een verjaardagsfeestje. Het boek is toen direct de kamer rondgegaan zodat iedereen er wat in kon kijken en elkaar vragen eruit kon stellen. 'Over alles' was meteen een succes.

Het boek is prachtig vormgegeven. Het heeft een groot formaat, dat zeker niet in elke boekenkast zal passen. Het grote formaat zorgt er voor dat er ruimte is teksten en afbeeldingen op een fijne manier te combineren. Telkens is er een pagina tekst, en bestaat de pagina ernaast uit de bijbehorende afbeelding, zodat je in één oogopslag het gehele onderwerp kunt bekijken. De tekst is helder en vrij zakelijk.

Er worden dertig onderwerpen in dertig verschillende kleuren besproken. De kleuren zijn niet te fel en per pagina wordt maar één kleur gebruikt om zo een rustig effect te creëren. Bij sommige onderwerpen was een uitgebreid kleurschema wellicht duidelijker geweest: bijvoorbeeld op de pagina over kwasten en penselen, waar de primaire kleuren worden besproken, of op de pagina over het internationaal seinboek, waar alle vlaggen nu dus ook dezelfde kleur hebben.

'Over alles' is een prachtig vormgegeven boek, vol met leuke weetjes. De keuze voor uiteenlopende onderwerpen zorgt ervoor dat het boek verschillende lezers aanspreekt. Mocht je nog een last-minute Sinterklaascadeautje nodig hebben, dan raad ik je aan om snel nog even naar boekwinkel te gaan!