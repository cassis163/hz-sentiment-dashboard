Bijzonder openhartig beantwoordt Ilja Leonard Pfeijffer vragen van lezers over het schrijverschap - ik verdenk hem ervan dat hij zelf nog wat extra vragen heeft bedacht om te kunnen schrijven over wat hem bezig heeft gehouden - en rekent en passant af met, in zijn ogen, would be schrijvers, recensenten die zichzelf een beroemd schrijver wanen en de objectiviteit van literatuurprijsjury's. Openhartig is hij bijvoorbeeld over zijn eigen rol in verschillende jury's, over het idee dat je als schrijver (van Nederlandse romans) rijk kunt worden, geestig over schrijvers die in de eerste plaats rijk willen worden en op zoek gaan naar 'gemakkelijk' te schrijven boeken over de eeuw van iemands vader. Ook als je niet per se een beroemd schrijver wil worden - of misschien juist dan - is dit een bijzonder aangenaam boek om te lezen.