'Lyssa' is de debuutroman van Nederlander Tom Hofman. De auteur koos ervoor om een historische roman te schrijven, een die zich situeert in 1877. We bevinden ons in het fictieve stadje Mestopes, het is dus aan de lezer om te beslissen waar een en ander zich afspeelt. Gezien de naam van het hoofdpersonage, Szab√≥, lijkt Hongarije een aannemelijke keuze.

Inderdaad, het hoofdpersonage heet Gaspar Szabo, niet Lyssa Boktani. Al is er voor de Lyssa uit de titel wel een zeer belangrijke rol weggelegd. Het is de jongeman Gaspar, die taalkunde studeert en dienst doet in het leger, die ons zijn verhaal vertelt. Hij doet dat in de ik-vorm. Wanneer hij op zomerverlof naar de stad Mestopes gaat, ontmoet hij in het station de lieflijke Lyssa en hij valt als een blok voor haar. Dit kan en mag niet, zo zal snel blijken, want zij is de vrouw van krantenmagnaat Viktor Boktani. Wanneer dan het toeval, of is het het (nood)lot, een handje toesteekt, worden Gaspar en Viktor vrienden, zodat onze jongeman al snel vriend aan huis wordt bij de familie Boktani.

'Lyssa' doet denken aan de Russische klassiekers, zoals bijvoorbeeld 'Anna Karenina', maar er zijn ook duidelijke verschillen. Hofman trekt zich van historische omkadering of correctheid maar weinig aan, dat blijkt ook uit het feit dat hij zijn verhaal in een niet-bestaande stad laat afspelen. Er zijn geen ellenlange beschrijvingen van kleren, bezoeken en jachtpartijen, om maar iets te noemen. De manier waarop het verhaal is geschreven, is modern te noemen, alles gaat vrij snel. Heel vaak is niet te merken dat we ons aan het eind van de 19e eeuw bevinden.

Aantrekkelijk debuut, niet vernieuwend, wel degelijk.