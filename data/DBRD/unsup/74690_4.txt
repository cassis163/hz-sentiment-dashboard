Het boek
Op de luchthaven van Delhi wordt diamantkoerier Sergei Tokar, beroofd. De daders gaan er vandoor met een koffertje vol diamanten, een waarde vertegenwoordigend van maar liefst vier miljoen euro.

Albertien van der Valk, verantwoordelijk voor de beveiliging van het diamanttransport, wordt als zondebok aangewezen. Zij wordt, naar aanleiding van dit debacle, ontslagen. Op eigen initiatief gaat zij echter toch op onderzoek uit.

Paata Sirbaladze staat aan het hoofd van een misdaadorganisatie met internationale vertakkingen. Hij bestuurt zijn syndicaat vanuit een bergdorpje in de Zuidelijke Kaukasus. De gestolen diamanten behoorden hem toe. Geen partij waarmee te spotten valt.

Wat begint als een geweldloze diamantroof buiten het zicht van de media, leidt tot een reeks van bloedige en wraakzuchtige activiteiten die zich verspreiden van de Antwerpse diamantwijk tot in alle uithoeken van de wereld.

De visies van alle betrokken partijen, zoals de overvallen koerier, de daders, de diamanthandelaar en het beveiligingsbedrijf, komen aan bod. De verhaallijnen lopen door elkaar omdat alle personages direct of indirect met elkaar in verband staan.
Waarom worden de directeur Beveiliging van Jordan Juweliers en zijn vrouw in hun appartement in Parijs vermoord en waarom wordt er een verpleegster uit België ontvoerd? Is er verband? En wat heeft de ontslagen Albertien nog in petto en zal het haar lukken om de daders te vinden? Je leest het in ‘Bling Bling’!
Visie van de recensent
Een knap debuut van Van der Cruysse. Het verhaal is van meet af aan spannend en meeslepend. Veel personages, plotwendingen en details houden de vaart erin. De auteur heeft een vloeiende, bijna filmische schrijfstijl. Je waant je als lezer te midden van de situaties. De diverse ‘decors’ waarin het verhaal zich afspeelt zijn dermate goed beschreven dat je het gevoel krijgt je midden in de beschreven omgeving te bevinden. Het drukke India, de boulevards in Parijs, de mooie natuur van de Kaukasus.

Ondanks de vele verhaallijnen, raak je als lezer nergens de draad kwijt. Deze verschillende verhaallijnen worden uiteindelijk overigens op kundige wijze bijeen gebracht. Wel is het zo dat er diverse keren in het verhaal nieuwe personages worden geïntroduceerd. Dit gebeurt niet overal even helder. Het is dan raadzaam de personenlijst te raadplegen. Dat stagneert de flow weliswaar enigszins, maar verduidelijkt ook weer. Niettemin een erg mooi debuut en zeker een aanrader.

Over de auteur
Jan van der Cruysse was 20 jaar lang woordvoerder voor Brussels Airport. Daarna gaat hij aan de slag als
senior communicatie adviseur voor crisiscommunicatie bij RCA Group. Daarnaast besloot hij in zijn vrije tijd een andere uitdaging aan te gaan en een boek te schrijven. Dat bleek de geboorte van ‘Bling Bling’.
Uitvoering
Uitgever Davidsfonds
Paperback, 528 pagina’s
ISBN10 9059087011
ISBN13 9789059087019

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/