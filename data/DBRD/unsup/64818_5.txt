After leest zo makkelijk weg dat je niet doorhebt dat het boek meer dan 500 bladzijdes telt. Dit komt mede door de aangename schrijfstijl van Anna Todd, waardoor het boek moeilijk weg te leggen is. Het is fijn dat het boek uit korte hoofdstukken bestaat, hierdoor leest het boek gemakkelijk weg. After deed mij denken aan de 50 tinten grijs trilogie, maar dan voor jongeren. In dit geval is Hardin de ‘bad guy’ die het ‘onschuldige’ meisje Tessa voor zich wil winnen. Juist, omdat de personages zo verschillend zijn pakt het verhaal je goed. Hardin zorgt ervoor dat Tessa meer gaat leven, terwijl Tessa ervoor zorgt dat Hardin zich steeds meer openstelt voor de liefde.

Hardin en Tessa hebben alles behalve een stabiele relatie. Omdat ze tegenpolen zijn gaan ze anders met situaties om. Dit zorgt voor ruzies en onbegrip. Je leeft met Tessa mee, maar tegelijkertijd snap je niet dat ze zich zo laat behandelen door Hardin. Toch weet Anna Todd ervoor te zorgen dat je net als Tessa wil ontdekken wie Hardin is én wat hij verbergt. Het einde van After zorgt ervoor dat je meteen naar de boekhandel wil rennen voor het vervolg. Dit boek, deze serie is absoluut mijn nieuwe verslaving! I want more!