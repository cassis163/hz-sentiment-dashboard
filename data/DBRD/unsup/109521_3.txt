Ik had al eerder Vergelding van Mendes gelezen (een faction-thriller; een fictief verhaal doorweven met waargebeurde feiten), waarin Mendes een zeer hoog niveau haalt, hoewel de toevalligheden wat te groot worden naar het einde toe.
Daarna nam ik Link ter hand. Het moet gezegd, Mendes haalt niet het niveau van Vergelding, maar toch is het een leuk boek. De personages worden redelijk goed geschetst, hoewel er wat mij betreft een te sterke polarisering "good guy-bad guy" optreedt, maar naar het einde toe wordt dit gelukkig genuanceerd.
Hoewel computers een belangrijk thema vormen is het voor niet computer adepten toch makkelijk te volgen, een pluspunt dus.
Link is ook minder een "faction-thriller", maar daarom niet minder actueel. Het gebeuren lijkt me perfect mogelijk in de hedendaagse bedrijfswereld.
Echt reuzespannend wordt het nooit, maar toch ben je als lezer genoeg geboeid door de personages en hun motiveringen.
Al bij al een goed boek, zonder echt uit te schieten.