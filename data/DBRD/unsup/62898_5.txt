Tomas Ross is in september 70 jaar geworden en publiceerde eind oktober zijn 69e boek. (Zekerheid over het precieze aantal heeft bijna niemand meer; in 1980 verscheen zijn eerste, met recht valt hier van monsterproductiviteit te spreken. Tijdens de presentatie kondigde hij een nieuwe trilogie aan die zich zal afspelen in Den Haag tussen 1945 en 1950. “De bezetting was erg, maar Den Haag was ook niet mis.” De trilogie zal beginnen in Nederland en eindigen in Indië. Ik benijd zijn arbeidsethos!)

Dit nieuwe boek is 'De Vrienden van Pinocchio' en voor zover ik weet het eerste boek van Ross met een disclaimer: "Dit boek is fictie. De auteur heeft zich laten inspireren door...." etc.
De 'hoofdpersoon' had via zijn advocaat al laten informeren of en hoe zijn naam er in zou voorkomen en dit heeft er in geresulteerd dat de kwade genius in dit boek met zijn titel SG wordt aangeduid.
Allemaal begrijpelijk, maar wel apart, zeker omdat Ross nooit weggelopen is voor rumoer over genoemde namen.

De SG is natuurlijk beschreven met Joris Demmink in gedachten. Het boek was koud uit of op de wat labielere sites werd Ross er al van beschuldigd door Demmink betaald te zijn om hem vrij te pleiten.
Die conclusie kan met de beste wil van de wereld niet getrokken worden na lezing van dit boek.
De SG en zijn pedoseksuele vrinden krijgen er flink van langs. Fysiek worden ze op inventieve manieren omgebracht, waarbij een politieman mag terugdenken aan zijn onderzoek naar pedo-netwerken en daarbij een gruwelijk beeld schetst van hoogwaardigheidsbekleders die elkaar hoe dan ook dekken en smalend neerkijken op iedereen 'onder' hen. Ross excelleert in de scenes waarin de gedachten van de SG beschreven worden. Hij noemt meerdere bewindslieden en laat de SG ze op superieure wijze afzeiken. Hilarisch en sterk.

Ook worden er scenes beschreven waarin de heren sex hebben met erg jonge jongens in Praag. Het is voor gevoelige lezers eigenlijk af te raden om deze te lezen.

Voor de moderne hyperactieve lezer zijn de thrillers van Ross geen geringe opgave. Ook hier vliegen de personages en de uitroeptekens je om de oren. Als het te veel wordt, neem er een notitieblokje bij.

De grote vraag blijft waarom SG Demmink onaantastbaar lijkt te zijn terwijl er, zelfs als je de wildste complottheorieën filtert, ernstige aanwijzingen zijn voor serieus onderzoek.
Ross heeft een interessante theorie in dit boek en deze keer was het niet nodig om de koninklijke familie er bij te slepen...dat was al gebeurd...

Een bijzonder sterke actuele factionthriller van de hand van de meester!

Disclaimer: Let op: Ik ben niet volledig objectief; ik beheer de facebookpagina van Tomas Ross.