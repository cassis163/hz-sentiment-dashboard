De Amerikaanse auteur Brad Thor is geboren en getogen in Chicago maar woont al ruim acht jaar in Park City in de staat Utah. Hij studeerde cum laude af aan de University of Southern California voor het vak creatief schrijven. Voordat hij boeken ging schrijven was hij de bedenker, producent, schrijver en gastheer van de nationale publieke tv-serie 'Traveling Lite'. Inmiddels heeft Thor dertien thrillers op zijn naam staan die in meer dan twintig landen zijn vertaald en uitgegeven. Zwarte lijst  is het eerste deel van drie titels die in het Nederlands uitgegeven gaan worden.
In Zwarte lijst  wordt Caroline Romero bij het uitvoeren van haar opdracht opgepakt maar niet voor ze iets wat ze in haar bezit heeft, veilig heeft gesteld. Op een andere locatie is hoofd van de ATS (Adaptive Technology Solution) Craig Middleton overtuigd dat zijn zorgvuldig opgezette missie in gevaar dreigt te komen. Op dat moment wordt in een safe house in Parijs, volledig onverwachts, het vuur geopend op Scot Harvath en Riley Turner, waarbij Turner overlijdt.
Weer op een andere plek wordt het Carlton-team, dat onder leiding staat van Reed Carlton, volledig uitgemoord. Het lichaam van Carlton wordt echter niet geïdentificeerd.
Wat is hier aan de hand? Wie gaf opdracht voor deze zinloze moordpartij en waarom? Twee vragen die Scot Harvath zich stelt, waarna hij op onderzoek gaat. Hij is niet blij als hij ontdekt dat er in Amerika een zwarte lijst bestaat met namen van vooraanstaande Amerikanen. Je naam verdwijnt alleen als je dood bent! Wie is de opsteller en waarom? Een schijnbaar onmogelijke missie binnen de verschillende Amerikaanse inlichtingendiensten kondigt zich aan en ex-Navy SEAL Harvath voelt zich geroepen.
Zwarte lijst  is een realistisch verhaal dat deels is gebaseerd op feitenmateriaal. Met name de invloed van de oneindig grote datastromen na de ontwikkeling van internet, is door Thor als basis gebruikt. Op hoog technologisch niveau worden de stromen gekoppeld en geanalyseerd, en komen ongekend veel privacygegevens beschikbaar. In verkeerde handen zou het manipuleren van die gegevens weleens grote politieke en economische gevolgen kunnen hebben, zelfs het voortbestaan van Amerika in zijn huidige vorm kan gevaar lopen.
Omdat Zwarte lijst  zich voornamelijk afspeelt binnen de nationale inlichtingendiensten van Amerika, goochelt Thor met veel personages en diensten waardoor het overzicht al snel verdwijnt. Omdat hij in relatief korte tijd in het begin van het verhaal veel personages introduceert, zonder daarbij relaties of verhaallijnen aan te geven, komt dit stuk rommelig en ongestructureerd over, als was het een onrustige branding van een verder rustige zee. Eenmaal door de branding van het verhaal heen gelezen, wordt het geheel kalmer en vormt de structuur zich snel. Pas dan wordt de boodschap die Brad Thor wil uitdragen ook in alle dimensies goed duidelijk. Daarbij put hij uit veel informatiebronnen om een en ander geloofwaardig over te laten komen. Zelfs de relatie die IBM tijdens WO II met het vroegere nazi-bewind had, op het gebied van informatieverzameling en -verwerking, bevestigt de al jarenlange belangstelling in wat de mens denkt en doet. Brad Thor speelt ermee en zet het om in een interessant en spannend verhaal waarin doden of gedood worden het motto is. Maar met het onlangs verschenen bericht over het ongelimiteerd afluisteren van burgers door de Nederlandse Binnenlandse Veiligheidsdienst, borrelt de vraag op of fictie soms niet heel dicht bij de werkelijkheid ligt! In ieder geval telt hier ook een gewaarschuwd man voor twee!
Zwarte lijst  is knap en realistisch geschreven.