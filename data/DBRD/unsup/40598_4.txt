Een jaar na haar debuut 'Halsoverkop' is de tweede feelgood roman 'Liefde met gebruiksaanwijzing' van de Nederlandse Aline van Wijnen een feit.

Robin is freelance schrijfster, meermaals gekwetst in de liefde en vastbesloten nooit meer verliefd te worden. Wanneer ze Max ontmoet, weert ze al zijn toenaderingspogingen af tot hij met een opdracht komt aanzetten die Robin niet kan of wil afwijzen. Aline van Wijnen slaagt erin om hun relatie in levendige beschrijvingen en gevatte dialogen neer te zetten. Het verhaal leest heel vlot en is grappig. Robin en Max worden geloofwaardig beschreven op een manier die de verbeelding tart. In eerste instantie is het een heel luchtig boek dat regelmatig doet wegdromen. Dat luchtige wordt doorprikt op het moment dat duidelijk wordt dat een relatie tussen twee door het leven getekende mensen niet vanzelfsprekend is.

'Liefde met gebruiksaanwijzing' is feelgood van de bovenste plank met een lach en een traan. Aline van Wijnen maakt van Robin en Max levensechte mensen die zomaar je buren zouden kunnen zijn. Ze gaat dieper in op de rol van familie en vrienden, het vertrouwen dat verloren is gegaan door ingrijpende gebeurtenissen en de manier waarop beide hoofdpersonages daarmee omgaan. Het verwerken van verdriet en teleurstelling, met vallen en opstaan, de auteur wimpelt het niet af. Deze ernstige onderwerpen komen allemaal aan bod in deze roman en toch is het geen deprimerend boek, op geen enkel moment wordt het melig. De plot is zowel origineel als verrassend. Met spijt in het hart nadert het afscheid van Robin en Max met een unieke kijk in het aarzelende begin van hun leven samen. Bij het omslaan van de laatste bladzijde blijft de glimlach op je gezicht nog een tijdje zichtbaar. Was het maar zo eenvoudig dat je bij elke nieuwe relatie een handleiding kon krijgen die je regelmatig kon raadplegen, dat het niet zo eenvoudig is maakt dit boek op vermakelijke wijze duidelijk.

Feelgood waarin ernstige onderwerpen niet geschuwd worden, zorgen voor een oordeel van 4 sterren, net niet goed genoeg voor 5 sterren.