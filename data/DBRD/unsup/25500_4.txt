Het boek begint met een pakkende en persoonlijke inleiding, die je kennis laat maken met meester Bart zoals hij is als persoon en als docent. Je komt erachter waarom hij zo graag lesgeeft, wat voor een jeugd hij heeft gehad en wat zijn drijfveren zijn.

Na de inleiding worden quotes van hemzelf, maar ook van leerlingen afgewisseld met fijne korte columns die heerlijk zijn om tussendoor te lezen. De columns nemen in waarde en betekenis toe wanneer je affiniteit met pubers hebt. Ik weet niet of ik de verhalen even goed had begrepen en ze met evenveel plezier had gelezen op het moment dat ik geen docent was geweest. Als buitenstaander heb je namelijk niet altijd een idee over het reilen en zeilen op een school en de nukken van een puber, wat de afstand tot de verhalen zou kunnen vergroten.

Het boek bestaat uit verzamelde & nieuwe stukken, maar persoonlijk vind ik het wel veel herhaling. Als je Meester Bart actief op alle sociale media volgt, denk ik dat je al een hoop hebt gelezen. Natuurlijk was dit te verwachten; er staat ten slotte verzamelde stukken op de voorkant, maar dat is wel iets waar je rekening mee moet houden als je besluit dit boek aan te schaffen.

Ik vind de verhalen erg mooi en fijn om te lezen, maar soms heb ik het idee dat de columns wel oprecht zijn, maar de gesprekken misschien wat gekunsteld. Het lijkt op de een of andere manier te perfect te zijn. De leerlingen die net de juiste antwoorden geven, of net een juiste voorzet geven om het gesprek een bepaalde richting op te sturen. Daarmee zeg ik niet dat de verhalen onecht zijn, maar de leerlingen zijn erg wijs en volwassen voor hun leeftijd en de verhalen zijn eigenlijk té mooi.

Ik geef het boek vier sterren, omdat de verhalen prachtig zijn, de schrijfstijl heel open is en Meester Bart je het idee geeft een bekende van je te zijn door de informele setting die hij creëert.