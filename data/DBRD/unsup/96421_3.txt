Poeh, wat kon ik slecht in dit boek komen zeg. Jen Gibbs, de hoofdpersoon in ‘Verhaal zoekt liefde’ ontdekt een oud manuscript en dat lees je samen met haar verhaal in het boek. Het verhaal van het manuscript vond ik niet pakkend en daardoor kon ik echt heel slecht in het verhaal komen. Toch hoopte ik dat het beter zou worden naarmate ik meer van het verhaal wist en gelukkig ben ik niet gestopt met lezen.

Toen ik namelijk eenmaal op ongeveer een kwart was, vond ik het boek steeds beter worden. Net als Jen werd ik nieuwsgieriger naar wie de schrijver van het manuscript was, maar wilde ik ook meer over het leven van Jen zelf weten.

Dat leven van Jen is nog wel een dingetje want dat vond ik heel heftig om te lezen. Ik zal niet teveel verklappen maar ben nog steeds verbaasd dat mensen zo kunnen denken/leven. Dat element van het verhaal vond ik heel intrigerend. Daarnaast zit er een stukje romantiek in en zelfs wat spanning.

Uiteindelijk kwam het dan ook wel goed met ‘Verhaal zoekt liefde’ van Lisa Wingate, ondanks het slechte begin.

Lisa Wingate heeft met ‘Verhaal zoekt liefde’ een bijzonder boek geschreven waarin veel van de Amerikaanse geschiedenis is verwerkt. Het begin was traag, maar later intrigeerde het verhaal me genoeg om te blijven lezen. Aan het einde raakte het me en was ik blij dat ik het niet weg heb gelegd.