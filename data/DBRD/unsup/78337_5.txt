Door een heftige gebeurtenis in hun verleden, zijn de tieners Sam en Jasper naar elkaar gegroeid. Jasper is achttien jaar en gedraagt zich als een oudere broer voor de hoogbegaafde Sam, die worstelt met emoties en nogal bot overkomt naar de buitenwereld.
Jasper wil enkel maar goed doen naar andere mensen toe en zet daarom zijn eigen dromen opzij, tot hij plots in elkaar stuikt en vreselijk nieuws te horen krijgt. Sam, die niet gewoon is om zichzelf opzij te zetten, laat alles vallen om Jasper te helpen zijn ultieme droom te vervullen.
Ik wist dat het boek een emotionele rollercoaster was door de vele recensies, maar dat het me zo hard ging pakken, besefte ik pas toen ik halverwege het boek was en het niet meer kon opzij leggen.
Dit is geen gewone Young Adult, maar een boek dat door jong en oud zou moeten gelezen worden. Laat je niet afschrikken door de leeftijd van de personages, maar focus je op wat dit verhaal je bijbrengt: dat we allemaal niet goed beseffen dat we echt maar één leven hebben en dat we elk moment moeten laten tellen.
Heel sterk.