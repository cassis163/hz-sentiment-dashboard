Niemands gek is een boek geschreven met heel veel zin voor detail. Het gaat over Sully die zich van niets of niemand iets aantrekt. Maar het gaat ook over vele andere kleurrijk beschreven personages. Dit boek werd ooit verfilmd met o.a. Paul Newman die de rol van Sully meesterlijk vertolkte. Naast hem deden Bruce Willis, Melanie Griffiths en nog vele anderen, al de in dit boek voorkomende personages, subliem tot leven komen. Russo beschrijft op zijn eigen meesterlijke ongecompliceerde manier het leven van de bewoners van een stadje en hoe ze in het leven staan. Hoe deze, op een al dan niet rare manier, met elkaar omgaan, hartverwarmend. Niet alleen Sully maar ook de anderen waar we in dit boek kennis mee maken worden achtervolgd door hun verleden. Vooral Sully's leven wordt beheerst door de schaduw van zijn overleden vader die hem zowel fysiek als emotioneel mishandelde. Sully draagt de last van zijn ongelukkige jeugd met zich mee en heeft dan ook een nogal bittere en aparte kijk op het leven. Sully is een soort loser die nooit veel ambities had in het leven en dan ook niet veel bereikte. Desalniettemin houdt hij de moed erin en verlevendigd het leven van vele anderen in het kleine stadje. Sully heeft het uitzonderlijke talent om ervoor te zorgen dat iedereen waarmee hij in contact komt zich goed gaan voelen. Het einde van het boek is eigenlijk geen einde en vraagt zeker om een vervolg. Er is nog hoop voor Sully en alle andere personen die van hem houden, hem haten of allebei.
Niemands gek is een bitterzoet, optimistisch boek. Russo beschrijft de vader-zoon relatie subliem. Doorspekt met humor is het taalgebruik van Russo zelfzeker en eenvoudig en heel aanstekelijk. Hij kan met een paar grappige zinnen de verschillende lagen van een relatie beschrijven. Zijn kennis van de menselijke natuur is opmerkelijk. Dit boek smaakt beslist naar meer.