Ik heb geprobeerd om dit boek zo neutraal mogelijk te beoordelen, ik ken Liz namelijk al jaren, eerst als penpal, daarna als medeblogger. Haar boek mocht ik dan als blogger lezen, maar had ik waarschijnlijk ook zelf gekocht: Liz heeft dit namelijk in eigen beheer uitgegeven. Altijd een spannende stap, want je weet nooit hoe men jouw boek gaat ontvangen.

Wat me al direct opviel: Liz heeft een redacteur ingehuurd. Het taalgebruik is prettig leesbaar, er zitten geen fouten in (of ik heb ze in ieder geval niet opgemerkt) en dat komt het verhaal alleen maar ten goede. Wat voor mij wel een minpuntje was tijdens het lezen waren het de vele, naar mijn idee, te beeldende beschrijvingen zoals ‘Hij loopt als een pasgeboren giraf die net op zijn benen kan staan’. Dat irriteerde me soms een beetje.

Maar, laat je dat zeker niet tegenhouden, want als je dat wegdenkt heb ik oprecht heel erg genoten. De sexscenes die erin zitten zijn niet te grof of te ongemakkelijk; Arabella en Riley zijn leuke, doch wat stereotype, personages; het verhaal zit goed in elkaar. Kortom: het is een hele goede new adult van Nederlandse bodem. Een boek dat het wat mij betreft zeker verdiend om opgepakt te worden door een ‘echte’ uitgeverij.

En dit is dan ook deel één in de serie. Liz is momenteel bezig met schrijven van deel twee en ik weet zeker dat ik dat ook weer ga lezen, ik ben benieuwd wat Liz verder met het verhaal gaat doen!

Liz Harteveld heeft met ‘Ongetemd’ een hele fijne new adult neergezet, een goed eerste deel in een serie met fijne hoofdpersonen en NA-elementen die er feilloos inpassen.