Lekker en verantwoord afvallen (met Modifast). Maar ook “met 60 heerlijke recepten”. Een bijzonder kookboek gerecenseerd door een niet Modifastgebruiker. Op het omslag staat duidelijk het woord Modifast, de koper ziet dus direct waar het boek om gaat. Gericht op afvallen volgens een bepaalde methode.

Voorafgaand aan de recepten is een aantal stukken geschreven met betrekking tot meer algemene gezondheidsleer zoals Gezond gewicht, Hoe en waarom van calorieën, Eiwitten, vetten koolhydraten; dan een aantal stukken met betrekking tot de mogelijkheden die Modifast biedt, Welke programma's er zijn: Intensive, Protiplus, Modifast go! En vervolgens een paar stukken over Terug naar gewone voeding, Op gewicht blijven en Tips om uit eten te gaan. Het laatste stuk in dit algemene deel heet: “10 redenen om de Modifast methodes te volgen”.

De algemene teksten zijn helder geschreven. De gegevens lijken met name gebaseerd op adviezen van de Gezondheidsraad. Lezers die al wat langer bezig zijn met diëten en afvallen, zullen geen nieuws tegenkomen, maar voor beginners is het plezierig dat een en ander op een rijtje is gezet. In de delen over Modifast staan de drie mogelijke keuzes zeer duidelijk beschreven. Bij het Protiplus programma zelfs drie volledige weekplanners voor zowel mannen als vrouwen. In deze planners wordt verwezen naar recepten die later opgenomen zijn in het boek. Op verschillende plaatsen wordt ook iets gezegd over de Modifast producten, niet alleen drankjes maar ook repen, pudding, koekjes. Er is een Modifast website met een online coach beschikbaar.

Dan de recepten. Die zijn ingedeeld in Ontbijt & Brunch, Sapjes & Smoothies, Soepen, Salades, Groenten en Hoofdmaaltijden. De recepten zijn goed beschreven, de ingrediënten normaal verkrijgbaar en over het algemeen niet erg moeilijk om te maken. Bij ieder recept wordt in een kadertje informatie gegeven ‘in het seizoen’. Bij ieder recept wordt ook extra informatie over een product gegeven en soms een serveer- of variatietip. Vrijwel alle, overigens prachtige foto’s, laten het eindproduct zien.

Linzensoep met shiitake en spekjes

Ingrediënten: 25 gr gedroogde shiitake, 1 kleine ui, 1 teen knoflook, 2 kleine wortels, 1 stengel bleekselderij (BE: selder), 1 tl arachideolie, 2 takjes tijm, 1 blaadje salie, 1 laurierblad, 1 groentebouillonblokje, 80 gr beluga of bruine linzen, ½ tl kerriepoeder, ½ tl komijnpoeder, versgemalen zwarte peper, 50 gr gerookte spekjes.

1. Laat de shiitake minimaal 30 minuten in warm water weken. Snijd de ui en knoflook fijn. Snijd de wortels en bleekselderij in grove stukken. Verhit de olie in een pan en fruit hierin de ui en knoflook. Voeg daarna de wortels en bleekselderij aan de soeppan toe.

2. Maak een bosje van de takjes tijm, het blaadje salie en het laurierblad en knoop het vast met een stukje keukentouw. Los het bouillonblokje op in 600 milliliter heet water. Giet de bouillon bij de gestoofde groenten. Voeg de linzen toe. Leg het kruidenbuiltje in de soep. Laat de soep 40 minuten op laag vuur zachtjes koken. Verwijder het kruidenbuiltje. Breng de soep op smaak met kerriepoeder, komijn en peper.

3. Bak de spekjes 6 minuten in een koekenpan op een matig vuur. Laat de spekjes uitlekken op een stukje keukenpapier.

4. Garneer de soep met de shiitake en de krokante spekjes.

Een heerlijke soep. De smaak van de gedroogde paddenstoelen en komijn geven een extra dimensie aan deze soep. De hoeveelheid is bedoeld voor 2 personen.

Dit boek is gemaakt voor een speciale doelgroep. De recepten zijn natuurlijk geschikt voor iedereen, maar als je niet van plan bent Modifast te gaan gebruiken, zijn ze denk ik niet bijzonder genoeg om het boek te kopen. Hoewel: Geroosterde wortel met gember, sinaasappel en verse korinader? Niet te versmaden.

Bij de 10 redenen wordt gerefereerd aan de kosten als men kiest voor Modifast. Er staat: “Het volgen van een Protiplus of Intensive programma is zeker niet duurder dan gewoon eten”. Dit zou kunnen gelden voor iemand die alleen voor zichzelf hoeft te zorgen, maar als er gewoon gekookt moet worden voor een gezin, zal het misschien toch duurder uitpakken dan mee-eten met de rest. 

Een mooi verzorgd boek met duidelijke richtlijnen en leuke recepten. Een aanrader voor de specifieke doelgroep waar het voor is gemaakt.