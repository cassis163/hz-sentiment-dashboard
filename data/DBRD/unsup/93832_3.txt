'Cody' is het thrillerdebuut van de Nederlandse Bernice Berkleef. Eerder schreef zij al een jeugdboek en een YA (het eerste in wat een serie van vijf moet worden). 'Cody' is de zoveelste thriller dit jaar die de psychologische toer opgaat. Lukt het Berkleef de lezer op het verkeerde been te zetten en naar een verrassende ontknoping toe te werken?

Jelka schrikt zich een ongeluk wanneer ze uren later dan normaal wakker wordt en het bedje van baby Cody leeg aantreft. Haar man Oscar kan ze niet bereiken, maar de politie weet haar wel te vinden. Man Oscar zit vast op het politiebureau, hij heeft zich gemeld met een dode baby.

Een verschrikkelijk ongeluk, denkt Jelka in eerste instantie. Maar hoe langer Oscar vastzit en hoe meer vragen er rijzen, hoe meer ze begint te twijfelen aan alles. Kan ze haar man nog vertrouwen? Waarom zat kleine Cody bij hem in de auto? Wil iemand hun geluk kapotmaken?

Berkleef schrijft zeer vlot, haar manier van vertellen is rechttoe rechtaan, zonder onnodig ingewikkelde toestanden. Als lezer ga je alle mogelijke daders langs, maar word je uiteindelijk (zeer waarschijnlijk) toch nog enorm verrast. De auteur zet je herhaaldelijk op het verkeerde spoor en dat kun je achteraf bezien goed gevonden of een beetje ergerlijk vinden. Want hoe 'abnormaal' kunnen mensen zich gedragen voor de lezer je niet meer gelooft? De personages zijn redelijk goed uitgewerkt, maar de auteur laat hier en daar mogelijkheden liggen om dingen beter uit te werken. In verhouding tot de rest van het verhaal gaat het op het eind plots nogal snel, een iets langere aanloop naar de verrassende ontknoping had het boek goed gedaan.

'Cody' is een goed boek, prettig leesbaar en verrassend. Een wow-gevoel bleef echter uit.