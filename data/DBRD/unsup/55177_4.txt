Jodi Daynard is romanschrijver en literatuurcriticus. 'De vroedvrouw van Braintree' is haar debuutroman. Daynard heeft allerlei schrijfcolleges gegeven aan Harvard University en haar journalistieke werk verscheen o.a. in The New York Times Book Review en The Paris Review.

Op een donkere nacht in 1775 verliest Lizzie Boylston haar kersverse echtgenoot Jeb tijdens de Amerikaanse Revolutie. Lizzie is nieuw in de dorpsgemeenschap en rouwt in stilte. Onverwachts vind ze troost in de vriendschap met Abigail Adams, de vrouw van John Adams. Hij wordt later de tweede president van Amerika. Lizzie gaat aan het werk als vroedvrouw en bouwt een goede reputatie op. Haar hulp wordt ingeroepen als er twee patriotten overlijden. Ze vermoedt een politiek complot met als doel het vermoorden van Abigail en haar gezin. Lizzie gaat op onderzoek uit en stopt niet voor ze de onderste steen boven heeft gehaald.

De vroedvrouw van Braintree is een historische roman en speelt zich af tijdens de Amerikaanse Revolutie. Het verhaal begint in 1818 wanneer Lizzie aan het sterfbed zit van haar dierbare vriendin Abigail Adams. Ze blikt vervolgens terug op haar leven in Braintree in die moeilijke zware tijd van de onafhankelijkheidsoorlog van de Verenigde Staten. Lizzie weet haar mannetje te staan nadat ze al vroeg in haar huwelijk weduwe is geworden. Het boerenleven is erg zwaar maar ze geeft niet op. Ze bouwt een uitstekende reputatie op als vroedvrouw en kan al gauw niet meer gemist worden in de dorpsgemeenschap. Haar vrienden zorgen ervoor dat ze een hulpje krijgt in de vorm van Martha. Lizzie heeft aan haar een grote steun. Langzamerhand raakt ze steeds meer betrokken bij de oorlog. Wanneer er twee patriotten kort op elkaar overlijden, gaat Lizzie, verkleed als man, op onderzoek uit. Ze raakt verwikkelt in een samenzwering die zowel haar eigen leven kan verwoesten, maar zelfs de toekomst van het nieuwe Amerika op het spel zet. Wie is nog te vertrouwen en wie niet?

Het verhaal wordt verteld vanuit het perspectief van Lizzie, en is één grote flashback. We weten de afloop maar dat deert totaal niet. De auteur heeft een prettige beeldende schrijfstijl. Het leven op de boerderij en de omstandigheden waarin Lizzie verkeert worden goed neergezet. Je waant je echt in die tijd en kunt je goed inleven in de verschillende personages. Het verhaal leest vlot en sleept je meteen mee. Het maakt dat je wilt blijven doorlezen. De titel dekt niet de hele lading van het boek want Lizzie doet zoveel meer dan alleen maar vroedvrouw zijn. De hoofdpersonen zijn goed uitgewerkt, ze zijn menselijk en sympathiek. Je merkt aan alles dat er veel research is gedaan. De noot van de auteur completeert het geheel, hierin vertelt Jodi Daynard over de wijze waarop ze de feiten en fictie heeft vervlochten. Een stukje geschiedenis is verweven met een mooi verhaal. Knap gedaan!