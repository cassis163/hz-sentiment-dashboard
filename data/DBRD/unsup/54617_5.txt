Li Lefébure, Raaf en Papegaai – Expeditie regenwoud
.
Een avontuurlijk voorleesboek staat er op de voorkant van dit erg mooi vormgegeven en duidelijk ingedeelde verhalenboek. De slogan op de voorkant maakt de inhoud meer dan waar.
.
In dit deel van Raaf en Papegaai beleven deze twee dierenvrienden verschillende avonturen in het Amazonegebied met dieren die daar wonen. Wie heeft er al eens gehoord van de Reuzenteju, de Kinkajoe of Malachietvlinder? Niet makkelijk uit te spreken tijdens het voorlezen, maar wel erg leerzaam. Vaak worden de meer onbekende dieren op dezelfde pagina door een prachtige illustratie van Jenny Bakker in beeld gebracht.
.
Het boek bestaat uit vijftien los van elkaar te lezen verhalen. Aan het eind van ieder verhaal wordt een vraag gesteld die over het betreffende verhaal gaat. Voorbeelden zijn: Wat doe jij als je niet kunt slapen? – Wat is moediger? Iets doen wat je niet durft of toegeven dat je bang bent? – Heb jij wel eens afscheid moeten nemen?
Door de emoties die in de verhalen op een prettige manier worden aangehaald, is er een goede en bijna vanzelfsprekende interactie met de lezer of luisteraar, een vorm van zelfreflectie die hierdoor goed bespreekbaar is.
Een voorbeeld: Papegaai durfde iemand niet te helpen en sprak dit later uit naar zijn vrienden. Hij vond dat hij moediger had moeten zijn. Zijn vrienden zeiden juist dat het erg moedig was om aan hen te vertellen dat hij het niet durfde.
.
De lengte van de verhalen is goed en hebben een prettig lettertype. Voor de ‘Freek Vonkjes’ onder de kinderen is dit voor thuis een heerlijk (voor)leesboek en voor juffen en meesters zeer geschikt om uit voor te lezen tijdens de pauze of in te zetten bij een project in iedere groep. De sociaal-emotionele onderwerpen heimwee, boosheid, jaloezie, vriendschap, moedig of bang zijn, elkaar helpen, talenten en afscheid nemen komen op iedere leeftijd ter sprake. Niet alleen spannend of leerzaam, maar zeker ook grappig!
.
Dit boek is een aanrader!
Kijk ook naar: De reis van raaf en papegaai, Samen lezen met Raaf en papegaai, naar de verre vlakte, Samen lezen met Raaf en papegaai, naar het dak van de wereld en de allernieuwste: Raaf en papegaai, het grimmige bos.
.
Mocht iemand twijfelen over een te kiezen voorleesboek en opdrachten tijdens de komende kinderboekenweek: dit is een heel bruikbaar boek voor zowel het thema ‘eng en griezelig’ als ‘bang en de bibbers krijgen’.