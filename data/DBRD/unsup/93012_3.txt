In 2000 schreef Kjell Ola Dahl Een kleine gouden ring en hiermee won hij de Rivertonprisen, de Noorse Gouden Strop. De hoofdpersonen uit dit boek zijn hoofdinspecteur Gunnarstranda en zijn assistent Frank Frølich. Het verhaal gaat over de moord op Katrine, een ex-junk die afkickt in de Wintertuin, een opvangcentrum voor verslaafden.

Het is de eerste Nederlandse vertaling van een boek van Dahl en mij is de kennismaking met het speurdersduo goed bevallen. Gunnarstranda heeft het niet getroffen met zijn naam. Hij is een verstokte, hoestende, brommerige roker die zich weinig aantrekt van het commentaar van zijn assistent. Deze assistent genaamd Frøhlich gaat ook gewoon zijn eigen gang en dit levert soms onderlinge wrevel op. Toch voelt de lezer aan alle kanten dat deze mannen op elkaar ingespeeld en aan elkaar verknocht zijn.

De kracht van het boek zit deels in de systematisch opbouw van het verhaal. Het duo volgt aanwijzingen en sporen die hen uiteindelijk bij de moordenaar brengen. De verhaallijn is helder en stap voor stap komt de ontknoping nabij. Het verhaal verveelt geen moment en het leest gemakkelijk. De karakters komen goed tot leven. Dit geldt met name voor het speurdersduo. De ontknoping is wel verrassend, hoewel ik het ook een beetje gezocht vond.

Desalniettemin heeft Kjell Ola Dahl een duo geschapen dat levensecht is, niets cadeau krijgt en tot een oplossing komt dankzij hard werken, checken, sporen volgen, navragen en vooral goed nadenken. De volgende Grunnarstranda en Frøhlich is reeds geschreven en zal in Nederlandse vertaling verschijnen. Het Noorse tweetal biedt perspectief voor een succesvolle serie en heeft er een fan bij!