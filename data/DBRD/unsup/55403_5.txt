Wat een heerlijk boek.
In korte stukjes en vanuit verschillende personages maak ik kennis met de inwoners van Knockglen, een Iers dorpje dat dichtbij Dublin ligt.
Maeve beschrijft dit dorp mooi beeldend. De ouderwetse winkeltjes. Het klooster waar Evy als wees opgroeit. Benny, dochter van de eigenaar van de Herenmode zaak. Maeve wisselt kleine en grote stukken met verschillende personages.
Het verhaal speelt zich af in een andere tijd, maar dit stoort helemaal niet. Het geeft juist een mooie sfeer aan het verhaal.
Het gaat over drie verschillende meiden die volwassen moeten worden. Benny komt uit een rijk gezin. Evy is als wees in een klooster opgegroeid en Nan schaamt zich voor haar vader die alcoholist is.

Benny en Evy zijn beste vriendinnen. Benny gaat studeren in Dublin, maar voor Evy lijkt dit geen optie te zijn. Ze wil wel.
Evy moet keuzes maken en zich misschien niet zo trots op blijven stellen tegenover de familie die haar ooit heeft afgewezen, maar haar misschien kan helpen.

Door een ongeluk op de eerste dag van Benny’s nieuwe studie leert ze de populaire Jack kennen. En Nan, het mooie meisje waar iedere jongen voor valt.
Benny vindt zichzelf niet knap, ze is zelfs onzeker over haar uiterlijk.

Thuis moedigen Benny’s ouders haar aan om met Sean uit te gaan. De jongeman die wordt opgeleid in de Herenmodezaak van haar vader. Ze vraagt zich af of haar ouders willen dat zij met Sean zal trouwen, zodat hij later de zaak kan runnen.
Maar waarom mag ze nu dan studeren?
Benny mag die Sean helemaal niet. Jack is veel knapper en aardiger, ze is verliefd op hem, maar maakt zij wel kans tussen de andere meiden die veel mooier zijn dan zij?
Benny wordt al snel mijn lievelingspersonage uit dit boek. Nan is ondertussen een nieuwe vriendin van Evy en Benny geworden en lijkt veel volwassener. Zij weet hoe je dingen aan moet pakken en Benny bewondert haar. De jongens vallen allemaal op Nan, maar het lijkt wel alsof Nan totaal geen interesse heeft.
Nee. Nan heeft zo haar eigen plan bedacht.
En Evy twijfelt al snel of de vriendschap met Nan wel echt is.
De drie meiden hebben alledrie hun eigen problemen waar ze elkaar niet mee lasting willen vallen.

Hoe verder ik in het boek kwam, hoe moeilijker ik het vond om het boek weg te leggen. Hoe vaker ik de tijd om me heen vergat. Ik ben een paar avonden later naar bed gegaan, omdat ik het boek echt niet kon wegleggen.
Ik was teleurgesteld toen het boek uit was. Niet omdat het boek tegenviel, nee, omdat ik niet meer verder kon lezen over deze personages. Ik mis ze.
Vrienden voor het leven is een nieuw lievelingsboek.
Eén troost, Maeve Binchy heeft nog heel veel andere boeken geschreven.