Ex-gevangene Michael Somers keert terug naar zijn geboortedorp Little River Bend. De bewoners van het dorp zijn niet bepaald blij dat hij er weer komt wonen. Het blijkt daardoor moeilijk om werk te vinden en om contact te krijgen met de bewoners van het dorp.
Michael leert zijn buurvrouw Susan en diens zoontje Jamie kennen. Jamie praat niet meer sinds zijn vader omgekomen is bij een jachtongeluk. Als Michael een sneeuwvalk (eigenlijk een giervalk) probeert te redden die geraakt is door een jager, ontstaat er een band tussen hem en Jamie.

Deze roman gaat over (het verwerken van) trauma's en het krijgen van een tweede kans, en zet je aan het denken over hoe jij zou reageren als een ex-gevangene in de buurt komt wonen (zeker als je kinderen hebt).
De personages zijn goed uitgediept en geloofwaardig.
In het boek leer je ook nog het een en ander over het valkenieren, een boeiend onderdeel van het verhaal.
Voor mensen die van het genre van bijv. De Paardenfluisteraar houden, een aanrader (hoewel het zeker geen kopie daarvan is!).