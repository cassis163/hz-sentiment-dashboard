Noud Bles (1945) is geboren in Vinkenveen maar tegenwoordig woonachtig in mijn geboorteplaats Gendt in Gelderland. Naast schrijver van inmiddels zes romans is hij ook dichter, vertaler en organisator van literaire activiteiten. De Verborgen Hand is mijn eerste kennismaking met zijn werk.

De zesde roman van Noud Bles gaat over vriendschap en liefde. Over leven en dood. We maken kennis met Jurriaan, een aparte en eigenzinnige toneelregisseur die het uiterste vraagt van alles en iedereen om hem heen. Hij heeft onlangs te horen gekregen dat hij ernstig ziek is en niet lang meer te leven heeft. Tijdens deze periode bedenkt hij zijn laatste toneelproject waarin zijn dood en crematie onderdeel zijn van het stuk en de grote rollen weggelegd zijn voor zijn vriendinnen, die hem tot het einde hebben verzorgd, maar ook voor muziekstukken van vrouwelijke componisten en een oude Amerikaanse Chevrolet Covertible. Peter is vertaler van toneel en hij beschouwt zichzelf als de beste vriend van Jurriaan. De poging die hij doet om voor Jurriaans laatste toneelspektakel de vertaling te maken, kun je beschouwen als de zoektocht van Peter naar de betekenis van die vriendschap.

Noud Bles is er in geslaagd een prachtig verhaal over vriendschap neer te zetten in De Verborgen Hand. Wat betekent een vriendschap? En wat is iemands rol in een vriendschap. In soms bijna poÃ«tische zinnen weeft Bles toneel, de spelers en muziek tot een bijzonder geheel. Het is bijna een spannend verhaal, ook de cover lijkt bijna op dat van een detective. Als lezer heb je eigenlijk de rol van toeschouwer en dat maakt dat je dit verhaal ademloos uitleest.