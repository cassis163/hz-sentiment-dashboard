Verleden en heden komen uiteindelijk mooi samen in dit geweldig spannend boek.
In de jaren '70 wordt op een eiland een klein meisje gevonden. Ze zit alleen aan een gedekte tafel, van de andere gezinsleden is geen spoor terug te vinden. Ook niet na lang en uitgebreid zoeken.
Nu keert dat kleine meisje die ondertussen een volwassen vrouw is, terug naar dat eiland om van dat huis een soort bed&breakfast te maken. Ze is er samen met haar man om het huis op te knappen. Al snel gebeuren er vreemde dingen, eerst een brand, daarna de vondst van een grote zwarte plek onder de plankenvloer, een schot.
Erica was al geïnteresseerd in het verhaal van Ebba, dat kleine meisje, en is nu uiteraard nog meer geïnteresseerd. Zoals gewoonlijk bemoeit ze zich met het onderzoek, ook al verbiedt haar man het.
In de jaren '70 was het huis een soort van internaat met een strenge school eraan. Tijdens de verdwijning van het gezin, waren maar 5 jongens aanwezig omdat het paasvakantie was. Erica wil hen interviewen en tewetenkomen wat zij nog weten van wat er toen gebeurd is.
Een van de jongens is nu een rijzend politicus van een politieke partij die alle moslims en buitenlanders het land uit wil. Per ongeluk komt ze op het spoor van iets groots dat staat te gebeuren.
Dit is echt een spannend boek dat je gewoon in een ruk uit wil lezen. Het verweven van de stukjes uit het verleden met het heden is geniaal. Hoe dichter je bij het einde komt, hoe dichter het verhaal uit het verleden ook bij het heden komt.
Als ik al iets slechts moet zeggen van dit boek, is het dat ik in het begin wat moeite had met de vele personnages die geïntroduceerd werden. Maar eens ik echt goed in het verhaal zat, wende dat snel.