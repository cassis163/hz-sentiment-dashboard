Ontworteld heet de nieuwste roman van Naomi Novik. Hoewel de roman pas in het voorjaar in de Verenigde Staten verscheen, heeft Warner Bros nu al de filmrechten opgekocht. Ellen de Generees is de beoogde producer.

Naomi werd bekend met de serie 'Temeraire'. Waar 'Temeraire' een historische grondslag heeft en wat bedachtzaam verteld wordt, kenmerkt Ontworteld zich daarentegen als een levendige roman waarin de gebeurtenissen elkaar in hoog tempo opvolgen. Het verhaal sleurt je meteen mee met de openingszin: 'Onze Draak eet de meisjes die hij meeneemt niet meteen op'. De hoofdpersoon Agnieszka neemt ons bij de hand en vertelt wat er in de Vallei waar zij woont aan de hand is. De tovenaar beschermt de Vallei tegen het Kwaad dat in het Woud huist in ruil voor de diensten van een meisje.

Wanneer het verhaal begint, is het moment gekomen dat de Draak een meisje zal uitkiezen om hem tien jaar te dienen. Na die tien jaar mag zij weer terug naar huis gaan. Iedereen denkt dat de talentvolle en mooie Kasia gekozen zal worden. Groot is de ontsteltenis als Agnieszka gekozen wordt, haar beste vriendin.

Hoewel onze hoofdpersoon in het begin nogal angstig en ronduit klunzig is, blijkt zij een pittige eigengereide tante te zijn. Ook de tovenaar is niet zo kil als dat hij in eerste instantie lijkt. De belangrijkste personages in het verhaal, hun onderlinge relaties en de ontwikkeling daarvan zijn op subtiele wijze goed uitgewerkt. Zo noemt Agnieszka de tovenaar heel lang de 'Draak'. Wanneer zij hem beter leert kennen wordt haar manier van praten over hem minder afstandelijk en duidt zij hem aan als Sarkan. De tegenstelling tussen beide karakters had niet groter kunnen zijn. Haar klunzigheid versus zijn volmaaktheid, haar verzet versus zijn irritatie, zijn magie en ratio tegenover haar afwijkende instinctieve talenten. Het maakt het allemaal tot een sprankelend en vermakelijk geheel.

Niemand in deze roman is echt Slecht. Al wordt er gestreden tegen de monsters en het Kwaad dat huist in het Woud en zijn er ook elders kleinere en grotere gevaren. De meeste vormen van kwaad blijken mensen te zijn die misleid worden, gekwetst zijn of wiens idealen met hen aan de loop gaan. Het is uiteindelijk niet moeilijk om begrip en mededogen voor hen op te brengen. De strijd moet natuurlijk wel eerst gestreden worden.

De beschrijvingen van de natuur en de mensen in Vallei zijn mooi, helder en verbeeldend. Het taalgebruik is soms poÃ«tisch te noemen. Zo worden de woorden: 'meanderende magie' ( als van een slingerend beekje) heel treffend gebruikt om een bepaalde vorm van magie te omschrijven. Het einde van het boek is het best als 'helend' te omschrijven. De lezer blijft met een ontroerd en verzacht gevoel achter.

Tenslotte:
Deze roman is een mix van een coming-of age fantasy roman en een sprookje met romantische elementen en een dosis humor.
Het is aan een stuk boeiend, spannend en sprankelend en het is o zo jammer dat het een stand-alone is.
Mevrouw Novik, mag ik U vragen om een tweede deel te schrijven?