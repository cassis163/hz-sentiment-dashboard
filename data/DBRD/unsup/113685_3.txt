Alice is 44 en heeft haar leven de afgelopen jaren fulltime doorgebracht als huisvrouw en moeder. Ze is een ster in het organiseren van etentjes en het runnen van een huishouden. Jammer genoeg is ze er echter ook vooral goed in om anderen voor zichzelf te zetten. Al die jaren heeft ze zichzelf grotendeels weggecijferd. Nu haar echtgenoot haar heeft ingeruild voor zijn jongere assistente en haar dochter het huis verlaten heeft lijkt haar leven plots heel erg leeg.

Ze gaat opnieuw solliciteren maar krijgt telkens opnieuw het deksel op de neus omwille van haar leeftijd. Nu heeft Alice er altijd al jonger uitgezien dan ze eigenlijk is, maar wanneer haar vriendin haar een make-over doet ondergaan, ziet ze er plots nog een pak jonger uit. Net als bij de voor & na’s in magazine’s en bij tv-shows als Trinny & Susannah ziet Alice er meteen helemaal anders uit. Of net niet, ze ziet er immers als zichzelf uit, maar dan wel als de versie van zichzelf toen ze nog twintiger was. En plots krijgt ze wel nieuwe kansen.

Je uiterlijk aanpassen verdrijft echter niet automatisch je oude gewoonten, twijfels en onzekerheden. Alice is nog steeds zichzelf maar dan in een nieuwe verpakking. Natuurlijk is het handig meegenomen dat ze nu wel een job krijgt aangeboden en zichzelf kan herontdekken, maar het brengt ook een aantal moeilijkheden met zich mee. Ze mag zich immers nooit verspreken en haar verwijzingen naar programma’s en muziek uit haar jongere jaren klinken bij haar jongere collega’s erg vreemd in de oren. Je bent maar zo oud als je je voelt, maar denkt Josh daar ook zo over. Haar nieuwe liefde die gelooft dat ze zo’n negentwintig jaar oud is én dus slechts vier jaar ouder dan hij in plaats van de negentien jaar die ze in werkelijkheid van elkaar verschillen.

In het begin beleefde ik het allemaal wat van op een afstandje, het duurde eventjes voor ik met de personages kon meeleven. Ik vermoed dat dit komt doordat het boek vrij oppervlakkig blijft. Het leest uiterst vlot én is vermakelijk maar daar blijft het voor mij wel zo’n beetje bij. Dit boek is perfect geschikt als ontspannend leesvoer tussendoor, maar het lijkt me niet echt een verhaal dat me erg lang zal bijblijven. Ik kan me echter wel voorstellen dat het verwerken van dit boek in een serie voor de nodige grappige scènes zal zorgen. Er kan nu eenmaal heel veel mislopen in deze situatie én dat zorgt gegarandeerd voor een aantal benarde, genante én lachwekkende scènes. Dat het net de makers van Sex at the City zijn die deze nieuwe serie maken is waarschijnlijk een pluspunt.

Net als bij deze serie komt de sfeer van het drukke New York immers goed naar voren in dit boek. Van de mengelkroes van inwoners en het allegaartje van kleine winkeltjes tot de vrijheid en vele keuzes die in deze stad tot je beschikking staan.