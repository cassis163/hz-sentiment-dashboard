Duitsland 2014. Rolf heeft al vele verwoede pogingen gedaan om zijn leven anders in te richten. Op de een of andere manier wil het allemaal niet zoals hij het wil. Door de jaren heen wordt hij steeds door de invloed van derden van zijn eigen pad verdreven. Maar zo gaat het niet meer, hij is verstrikt geraakt in zijn eigen leven. Hij neemt een moedig besluit, hij laat alles wat hij bezit achter en reist met één enkele koffer het onbekende tegemoet. Een reis waarbij hij een pittig gevecht aangaat, het gevecht met zichzelf.

Proloog

Love me when I least deserve it,
Because that is when I really need it.

Swedish Proverb

Een proloog die eigenlijk al heel veel zegt.

Verslikt in het leven is een autobiografische roman. Rolf tekent in dit boek zijn levensverhaal op. Een levensverhaal verteld in twintig hoofdstukken. Geschreven in de derde persoon waarbij Rolf de hoofdpersoon is. Een boek dat een indruk achterlaat en waarbij Rolf zichzelf niet spaart.. Regelmatig maak je in het boek een sprong naar het verleden, naar Rolf zijn verleden. Een verleden dat mij op een gegeven moment liet begrijpen waarom Rolf niet gelukkig was en waarom hij alles van zich af is gaan schrijven. Rolf is een man die graag andere mensen gelukkig wil maken, maar zichzelf daarbij volledig vergeet. Wel proberen een gulden middenweg te vinden, maar dit mislukte elke keer. Op bepaalde momenten had ik de neiging om tegen Rolf te zeggen: “Laat je niet zo op de kop zitten! Kies voor jezelf.”
Maar dan is de maat vol en het is tijd voor een keerpunt. Terug naar zijn eigen basis, zijn eigen weg weer zien te vinden.

‘Hij wist het gewoon even niet meer, drukte zijn vermoeide hoofd in de stoel, zuchtte diep en kneep zijn ogen strak dicht…’

Wat betreft de zinsopbouw en het taalkundige aspect heeft dit boek nog wel wat extra aandacht nodig. Af en toe komt het ietwat chaotisch over. Maar ik weet inmiddels dat hier hard aan wordt gewerkt. Buiten dit kleine minpuntje is er een indrukwekkend verhaal neergezet waar meerdere mensen herkenbare dingen in kunnen vinden. Het is soms heel moeilijk om voor jezelf te kiezen waardoor iemand voor zichzelf verkeerde keuzes kan maken. De één accepteert dat het nu eenmaal zo gegaan is en maakt er het beste van, maar een ander zal op een gegeven moment merken dat het niet meer werkt op deze manier en dat een verandering noodzakelijk is. Als je als lezer tijdens het lezen van Verslikt in het leven tot in de kern kunt komen, zal je merken dat je aan het nadenken wordt gezet.

‘Alles gewoon een beetje aan het moment overlaten, dan komt het vast wel goed. Misschien valt het ook allemaal best mee. Hoewel…‘

Rolf heeft veel meegemaakt en heeft zijn levensverhaal op een heldere wijze neergezet. Het verhaal wordt gewoon verteld hoe het is, hoe hij het heeft beleefd en het wordt nergens mooier of minder mooi gemaakt. Soms een klein beetje humor en een vleugje erotiek. Al zijn gevoelens en zijn kwetsbaarheid laat hij volledig zien in Verslikt in het leven. Heel moedig, dit moet je maar durven. Dat je jezelf helemaal openstelt naar de lezers toe. Je levensverhaal met al zijn ups en downs openbaart aan het publiek. In het boek staat een gedicht dat hij in 2010 heeft geschreven. Bij het lezen daarvan is de pijn en onmacht intens voelbaar. Een sprekend en helder geschreven verhaal waar alleen nog de puntjes op de i moeten worden gezet.

Verslikt in het leven, het verhaal van een man die door de verkeerde keuzes te maken zichzelf verloor en verstrikt raakte in zijn eigen leven.

Waardering 3,5 *