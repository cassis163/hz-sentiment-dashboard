Samoerai beschrijft de periode nadat Japan zijn deuren 250 jaar gesloten heeft gehouden voor het westen. Heer Genji is een krijgsheer die visioenen heeft. Hij is tevens de beschermheer van drie Amerikaanse zendelingen. Een diep religieuze man, zijn jonge verloofde en een revolverheld. Ieder met een eigen reden om naar Japan te komen. Die redenen worden in flashbacks uit de doeken gedaan.

Genji heeft vijanden, die zijn familie graag uit willen roeien. Hij heeft ook visioenen, in elke generatie is er één man die toekomstvisioenen heeft. Genji’s oom had ze ook. Genji heeft twee visioenen en één daarvan is dat zijn leven gered zal worden door een ‘buitenstaander’. Eén van de drie Amerikanen dus. Nadat zijn paleis beschoten wordt door Westerse kanonnen trekt Heer Genji met de Amerikanen en een gevolg van Samoerai en andere getrouwen naar zijn voorouderlijk kasteel. In dat gevolg ook geisha Heiko die tevens Ninja blijkt te zijn.

In een tijd dat een Heer naar eigen goeddunken kan bepalen dat een heel dorp ter dood veroordeelt moet worden vanwege (vermeend) gebrek aan eerbied. Waarin de samoerai je onthoofden als je een Heer zonder zijn toestemming aanraakt. Het wordt in Samoerai dan ook regelmatig bloederig. Japanse gekte in de vorm van bizarre veldslagen vol zwaarden en musketten, afgehakte hoofden en ledematen.

En dan is er nog de revolverheld die zijn geheel eigen historie en reden om naar Japan te reizen heeft. Hij moet iets rechtzetten en daarvoor moet hij naar Japan.
Een bloederige avonturenroman gesitueerd in een Japan waar de macht van de shogun tanende is en waar een burgeroorlog dreigt. Ik moest soms wel even terug bladeren om te kijken of iemand nou bij Genji of bij het hoofd van de shogunale geheime dienst, Genji’s vijand Kawakami, hoorde. Erg veel namen die voorbij komen, maar op een gegeven moment is het wel duidelijk wie wie ook alweer is en waar die bij hoort.

Het boek is spannend, de personages boeien en krijgen meer inhoud dankzij de flashbacks en het geeft een beeld van de bizarre regels die golden in het Japan van die tijd. Door het stof kruipen als een krijgsheer voorbij komt. Zo niet? Kop er af!