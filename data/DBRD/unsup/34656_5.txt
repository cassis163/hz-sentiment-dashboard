Met Kleine brandjes overal heeft Celeste Ng een geniale roman geschreven. De thematiek rondom vuur en passie, moederschap in alle facetten, het bekijken/beoordelen van anderen en strakke verwachtingen tegenover eigen keuzes maken, is heel goed uitgewerkt. Ik heb genoten van het verhaal, het taalgebruik en de opbouw waardoor het leven en de keuzes van Elena en Mia steeds duidelijker werden. Een boek vol vonkjes, die onderhuids tot brandjes leiden…….

Citaat: “’Niets gebeurt per toeval’, zei Pauline steeds… zowel in haar fotografie als in het echte leven… Hier leerde ze, was alles genuanceerd; alles had een kant die je nog niet kon zien, of een diepte die je nog niet kende. Alles was de moeite waard om nader te bekijken.” Maar zo zag Shaker Heights het niet.

Het boek speelt zich af in Shaker Heights, een stadje waarin alles ordelijk is aangelegd en waar volgens duidelijke regels geleefd wordt, alles om maar te voldoen aan de verwachtingen binnen het stadje. In Shaker Heights woont de familie Richardson. De man is advocaat, de vrouw Elena is journaliste voor de plaatselijke krant en zij is de drijvende kracht in het gezin als het gaat om regels en verwachtingen. Ze is overtuigd van zichzelf en van haar kinderen, behalve van haar jongste Izzy. Lexie en Trip zijn succesvol, Moody is een denker en Izzy, die zich wel wat meer uitspreekt, krijgt steeds de volle lading. Mevrouw Richardson verhuurt woningen en ziet dat als haar sociale project. Ze is tevreden als Mia en haar dochter Pearl in de huurwoning trekken. Als Moody bevriend raakt met Pearl en Pearl steeds meer bij de Richardsons in huis komt raken de twee gezinnen verder verweven. Hierbij ontstaat een soort voyeurisme en niet alleen doordat de Jerrie Springer Show tot dagelijks vermaak en discussie leidt maar ook in de kunstfoto’s die Mia creëert. Beide moeders raken emotioneel betrokken bij een adoptiezaak, waarbij mevrouw Richardson, overtuigd van haar verheven levensstijl, een gemeen speurtochtje naar de achtergrond van Mia en Pearl uitvoert. Bij de vrouw die elke vonk onder controle probeert te houden, ontvlamt de woede. En ineens begrijp je dat vuur gevaarlijk en zuiverend kan zijn….