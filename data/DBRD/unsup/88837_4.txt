Als lezer hoef je niets van ruimtevaart af te weten of erin geïnteresseerd te zijn, om je door de auteur mee te laten nemen op een boeiende reis naar Mars.

In een fijne, vlotte schrijfstijl vertelt ze hoe Justin, Chris, Li-An en Norah, als eerste mensen naar Mars gaan. De lancering en het verblijf in de ruimte worden uitgebreid beschreven. Hieraan merk je dat de auteur degelijk onderzoek heeft gedaan.

Na een voorbereiding van zes jaar en intensieve training is het dan eindelijk zover. Het raket wordt met veel spektakel gelanceerd.

Engines burn… ten, nine, eight, seven, six, five, four, three, two, one, zero… engine ignition… and we have a lift off

Tijdens hun reis naar Mars worden er opnames gemaakt en uitgezonden via een commerciële tv-zender, in studio De Rode Magneet. De reis is een particulier initiatief en sponsoren willen hun graantje meepikken. Om dit te realiseren worden beelden gemanipuleerd. Voor Chris is dit niks nieuws. Tijdens zijn werk als reporter, samen met zijn Italiaanse collega Giulia, deden ze niks anders. Ze beleefden veel lol aan de opnames die ze maakten tijdens hun zogenaamde overlevingstocht. Het is tijdens dit werk dat Justin hem belt en vraagt mee te gaan naar Mars. Chris ziet dit niet zitten. Maar als er iets verschrikkelijks gebeurt met zijn collega, verandert hij van gedachte.

Eenmaal in de ruimte blijkt dat er psychisch en lichamelijk meer van de bemanning wordt gevergd dan verwacht. De ene na de andere tegenslag krijgen ze te verwerken. En tot overmaat van ramp wordt Li-An ziek. Wat is er met haar aan de hand? En waarover heeft Norah een schuldgevoel?

De bemanning zit vierentwintig uur per dag dicht op elkaar in het ruimteschip en moeten constant samenwerken. Hierdoor lopen de irritaties onderling hoog op. Alleen in hun slaapcabine hebben ze een beetje privacy, daar worden ook geen opnames gemaakt.

Chris had genoten van de rust in de werkruimte, zowel Norah als Justin had zich na hun conflict teruggetrokken.

Justin en Chris zijn vrienden en hebben samen op het ruimtestation ISS gezeten. Hierdoor denken ze elkaar door en door te kennen, maar tijdens de reis hebben ze levendige dialogen en komen dingen van elkaar te weten, waar ze geen vermoeden van hadden.

Justin merkt dat er van alles gaande is achter Chris’ strakke gezicht. Hij weet dat hij nu voorzichtig moet zijn.

Het leven op aarde gaat gewoon door:

Vic en Ursula maken een tocht door de Canadian Rockies en stuiten op een bizarre vondst.

Diane, de zus van Justin heeft regelmatig via de mail contact met haar broer. Ze wil over twee jaar ook naar Mars en traint hiervoor. Ze wil dit echter nog niet aan haar moeder vertellen, die het toch al moeilijk genoeg heeft nu haar zoon op weg is naar Mars. Ze zit de hele dag aan de buis gekluisterd om maar niks te hoeven missen.

Fascolon, een actiegroep, is faliekant tegen de reis naar Mars. Ze willen Mars behoeden voor hetzelfde lot als de aarde. Is deze groep in staat om hun reis te manipuleren?

Deze thriller is zeer realistisch geschreven en heeft een goede verhaallijn. Ongeveer honderd bladzijden voor het eind, is het duidelijk hoe het een en ander zit, maar dit doet niks af aan het verhaal. Er vindt in het vijftig bladzijde tellende deel 2 namelijk nog een tweede reis naar Mars plaats met een nieuwe crew en wat er dan gebeurt en hoe die gaat aflopen blijft spannend.

De auteur heeft zich niet alleen voortreffelijk verdiept in alle technische gegevens, maar weet zich ook goed in te leven in de psychologische kant. Wat doet zo’n reis met mensen? Hoeveel zelfbeheersing moet je hebben en hoe handel je onder extreme omstandigheden? En wat betekent het voor de thuisblijvers? En waartoe zijn mensen in staat?

Een fascinerende thriller, die een cover heeft waardoor je je als lezer meteen in de ruimte waant.