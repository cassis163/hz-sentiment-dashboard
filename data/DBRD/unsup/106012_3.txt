'In één dag gelukkig' heeft gelukkig nog een ondertitel want na het lezen van dit boek denk ik nog steeds dat ‘In één dag gelukkig’ niet haalbaar is. Maar met de ondertitel ‘Leer lichter denken en de wereld is van jou’ kom ik een stuk verder. Het kost je namelijk sowieso al meer dan één dag om het boek te lezen en alle opdrachten in te vullen.

Door de plattegrond van geluk te volgen kom je door het nemen van een aantal stappen uit daar waar je wilt uitkomen. We beginnen bij het bewustzijn en we eindigen met de acceptatie van de wereld om ons heen. Daarna ben je klaar om je eigen geluk inside de box te creëren dat wil zeggen binnen de mogelijkheden die er zijn voor jou.

Maar hoe kom je bij je einddoel? Door middel van allerlei oefeningen in het boek krijg je een mooi inzicht in wat voor jou belangrijk is, wat jouw geluk in de weg staat en hoe je dit kunt veranderen, wat is een rode draad in het leven en wat voor levenslessen kun je daar uit opmaken enz. Als je alle stappen doorlopen hebt zul je zien dat jouw geluk om de hoek op je ligt te wachten maar je moet het wel willen zien!

Het boek is geschreven in toegankelijke taal en leest prettig weg. Er staan een aantal leuke illustraties in het boek die het geheel een vrolijke noot geven.

Ik vind dat er veel oefeningen in het boek staan en ik werd daar wel een beetje nerveus van. Hoe kan je je geluksgevoel afmeten aan al de testresultaten en bevindingen uit de oefeningen. Geluk is voor mij een gevoelskwestie, wat zich niet laat uitmeten door oefeningen. Wel vond ik het fijn om herkenning te vinden in een aantal dingen die beschreven worden en voor mij bijdragen in mijn geluksgevoel. En dat varieerde van bv de zinnen:
* Besteed meer tijd aan de dingen die jij leuk vindt om te doen
* Uit jouw dankbaarheid, waardeer wat je wel hebt
* Leef in het moment, beleef het leven ten volle

Tot en met de zin ” Zeg per week tegen minstens vier dingen ‘nee’ ”

Al met al bracht ‘In één dag gelukkig‘ mij niet het geluksgevoel wat ik van te voren had bedacht. Maar gaf het wel herkenning in bepaalde dingen waaruit ik mijn geluk haal. Dat bevestigde alleen maar voor mezelf dat ik eigenlijk gewoon al heel gelukkig ben.

Deze review verscheen als origineel via mijn boekenblog.