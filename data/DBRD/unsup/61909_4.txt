In verhalen uit het kapsalon vertelt Koen Crucke over zijn tijd toen hij nog kapper was, vele jaren geleden. In de ruim drie jaar dat hij in verschillende salons werkzaam was, kreeg hij de meest vreemde, bizarre en ontroerende verhalen te horen van de degenen die bij hem in 'het salon' kwamen. Sommige verhalen zijn uit tweede hand, van bevriende collega-kappers, bij andere situaties stond hij er met zijn neus bovenop. Later werd Koen Crucke operazanger en maakte hij furore als Meneer Spaghetti bij Samson en Gert maar nog altijd spreekt hij met lof over het kappersvak, zijn collega's en is hij dankbaar voor alle bijzondere ontmoetingen en momenten.  

Wat meteen opvalt, is de vormgeving van het boek. De pictogrammen en het lettertype zijn fraai en het ziet er gewoonweg uitnodigend uit. Na een korte inleiding zonder onnodige terzijdes, waarin Koen Crucke kort zijn levenswandel uit de doeken doet, vertelt hij in een volgend hoofdstuk in welke kapsalons hij gewerkt heeft (namelijk in de salons van Deeske en Victor). Twee personen die in het boek vaak de revue passeren.  

Daarna gaat het boek echt van start en vertelt deze vrolijke kapper ons de meest grappige, wonderlijke, schokkende, verdrietige en aandoenlijke verhalen. De korte hoofdstukken zijn vlot geschreven en de lezer wordt getrakteerd op een flinke dosis Vlaamse uitdrukkingen en humor. Op de kaft staat dat het boek is opgetekend in een zwierige en speelse vertelstijl en daar is niets mee gelogen. Het boek is vanaf de eerste letter zeer toegankelijk. Hoe gek of schokkend de verhalen soms zijn, de schrijver verliest nergens het respect voor degenen waar het over gaat.  

Hier en daar maakt de schrijver een uitstapje en vertelt hij over gebeurtenissen die bij collega-kappers plaatsvonden. Hij verwijst soms naar zijn carri√®re als zanger maar het kappersvak en bijbehorende facetten blijven altijd de rode draad. Het is prachtig om te lezen hoeveel liefde hij in zijn bewoordingen legt. Of het nu gaat om een collega-kapper, een vaste klant of een eenmalige ontmoeting, het is duidelijk met gevoel geschreven en dit heeft zijn weerslag op de lezer. Een ontmoeting met Josephine Baker, of meneer Spaghetti (uit Samson en Gert) die in een kleuterklas aan rouwverwerking doet, Koen Crucke heeft het allemaal meegemaakt en daarmee behoort Verhalen uit het kapsalon met recht in het feelgoodgenre thuis.