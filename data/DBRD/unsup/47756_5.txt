Je leest in dit boek het (fictieve) dagboek van Jane Austen, wat ze begon bij te houden nadat zij, haar moeder, vriendin Martha en zus Cassandra naar Chawton Cottage verhuisden in 1809. Ze beschrijft het dagelijks leven, haar worstelingen met het schrijven van nieuwe verhalen en ze vertrouwt het geheimen toe die ze heeft voor haar zus, terwijl ze die voorheen nooit had.
En je leest hoe Cassandra, die Jane bijna dertig jaar overleefde, als vrij eenzame oude dame in 1843 terugkijkt op haar leven met Jane. Hoe trots ze altijd is geweest op haar zus, die pas na haar dood enorm succesvol werd, hoe ze tijdens die eerste jaren in Chawton Cottage een beetje uit elkaar dreven door de geheimen en hoe ze nu de balans opmaakt en bedenkt wat er met de nalatenschap van Jane moet gebeuren als zij er straks niet meer is.

Erg veel spanning zit er niet in dit serene verhaal, maar dat hoeft ook helemaal niet, het pakt toch wel. Ik zat van begin tot eind geboeid te lezen, Jane en Cassandra kwamen echt tot leven voor me en ik bevond me een paar heerlijke uren in hun wereld, het Engeland van de 19e eeuw. Voor mijn gevoel had dit verhaal zomaar wel de realiteit kunnen zijn, zo geloofwaardig komt het op me over. Het speelde zich als een film af in mijn hoofd. (Dat zou leuk zijn: een verfilming!)

Wat heb ik genoten van dit hartverwarmende eerbetoon aan één van de meest bekende Engelse auteurs, waarin de sfeer die je kent uit de films van Jane Austens verhalen tot leven komt en je intens meeleeft met Jane en haar zus Cassandra.
Wat een prachtig en intiem portret heeft Anke Werker geschreven van deze tot de verbeelding sprekende auteur! Een must have voor iedere Jane Austen-liefhebber!

P.S.: in 2017 is het 200 jaar geleden dat Jane Austen overleed, 2017 is daarom tot Jane Austen-jaar uitgeroepen!