Weer een heerlijke historische feel-good roman van Marina Fiorato. Zich afspelend in een sfeervol neergezet zestiende-eeuws Venetië, een tijd waarin veel van de tegenwoordig zo kenmerkende architectuur van de waterstad zijn grondvesten vond. Fiorato verbindt in Het Venetiaans verbond op losse wijze feit en fictie met elkaar tot een vanzelfsprekend, meeslepend verhaal.

Een romantisch verhaal om precies te zijn. Want de historische setting dient bij Fiorato vooral weer als decor waartegen zich een theologisch beschouwd onmogelijke liefde ontvouwt. Te midden van de ellende en paniek door de Zwarte Dood die de stad rondwaart vinden een half-Turkse vrouwelijke arts en een jonge mannelijke arts een betrekkelijke, maar haast idyllische veiligheid op het ziekeneiland Lazarretto Novo. Zij - Feyra- opgejaagd en ondergedoken, hij -Hannibal- vastbesloten de pest te verslaan. Na hun aanvankelijke afkeer vatten ze professionele respect voor elkaar, die geleidelijk uitgroeit tot liefde .

Net als in haar voorganger Het raadsel van Botticelli geeft Fiorato haar roman een thrillerachtig tintje. Hier door een fictieve complottheorie uit te werken aan de hand van historische bekende en minder bekende feiten. Een wraakzuchtige sultan brengt de pest met opzet aan Venetiaanse wal en dat is wat hem betreft nog maar het begin van de Venetiaanse Apocalyps. Het is aan Feyra om te achterhalen in welke vorm de stad door de drie overige Ruiters en voorbodes van de Apocalyps zal worden bestormd- en om dit te voorkomen.
Heel spannend of raadselachtig wordt het niet, aangezien de nadruk niet ligt op het complot als drijfveer voor het verhaal. Veel meer ligt de nadruk op het gevecht tegen de Zwarte Dood en het behoud van de prachtige stad- toen al. En op de innerlijke verdeeldheid die Feyra als Turkse Venetiaanse voelt in een omgeving die zij van oorsprong als heidens en vijandelijk beschouwt.

Even verrassend en grappig als het sprankelende Het raadsel van Botticelli is deze nieuwe Fiorato niet. Toch is het boek zeker geen tegenvaller. Het is weer een filmisch verbeelde tour in het verleden, met een prachtig karakteristieke sfeer die een ieder die ooit in Venetië was zal herkennen en waarderen. Tel daar de klassieke romance bij op en je hebt perfect vakantieleesvoer in handen.