Een literair pareltje waarin een butler terugkijkt op zijn leven als butler. Qua taalgebruik is het even wennen. Je gaat als het ware terug in de tijd, waarbij ook het taal- en woordgebruik wordt aangepast. Hierdoor waan je je in de Engelse gegoede wereld van voor en na de oorlog en word je deelgenoot van het denken van de butler en van de beelden gedurende zijn reis. Een prachtig inkijkje in een andere manier van leven en kijken, waardoor je ook zelf even nadenkend stil blijft staan.

De butler maakt een roadtrip en gaat op reis naar een vrouw die eerder huishoudster en collega van hem was. Nu hij rondrijdt staat hij meer stil bij zijn leven en inzichten. Kleine gebeurtenissen en de ingetogen schoonheid van het landschap zetten hem aan het nadenken over wat een goede butler is en het belang van waardigheid. Hij wordt tijdens zijn reis als heer ontvangen en is zo gewend om zich correct te gedragen dat het hem moeite kost om om te gaan met de humor van modernere mensen. Hij probeert zich te oefenen in de schertsende toon. Zijn mijmeringen en uiteindelijke ontmoeting met de huishoudster helpen hem om te leren dat de klok niet teruggedraaid kan worden. De butler die aanwezig was bij de kruispunten in de Engelse geschiedenis, kan eindelijk vooruit.