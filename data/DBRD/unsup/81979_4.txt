Review
Pupil een boek over draken uit Talon, die zich, om onopgemerkt te kunnen leven, kunnen transformeren tot mensen.
Drakenjongen volgen een strenge opleiding met als één van de laatste fases hierin de test om tussen de mensen te leven. Om zich aan te passen aan de mensen.

In deze fase zijn Ember en Dante Hill aanbeland. Ember en Dante zijn een drakentweeling. Als je het zo kunt noemen. Ze zijn eigenlijk geen tweeling, maar nestgenoten van een draak die twee eieren tegelijk heeft gelegd. Iets wat maar heel zelden voorkomt.

De plaats waar Ember en Dante zich moeten waarmaken is Crescent Beach. Een plaats waar het draait om zon, zee en strand. Vrijheid. Drie maanden om te surfen en feesten met vrienden die snel gemaakt zijn.
Maar ook drie maanden om de geheimen van Talon te ontdekken en erachter te komen dat er een leven is buiten de regels van Talon om.

St.-Joris, een organisatie die draken uitroeit, heeft er lucht van gekregen dat er een draak in Crescent Beach is. Om wie het gaat, dat weten ze niet. Dat moet uitgezocht worden. En wel door Tristan en Garret. Twee meedogenloze soldaten die zich op hun beurt ook aan moeten passen aan het leven in Crescent Beach. Ook zij mogen aan de vrijheid proeven.

Op het strand leren Garret en Ember elkaar kennen en voelen meer voor elkaar dan volgens hun wetten zou mogen, zonder te weten dat ze elkaars vijanden zijn... of toch?

Wat ik ervan vond:
Als ik een boek lees heb ik altijd een heel duidelijk beeld voor ogen van hoe iedereen en alles eruit ziet. Met de draken in dit verhaal had ik wat meer moeite, alhoewel dat gedurende het boek wel wat kwam.
Wat personages betreft pakte het verhaal me goed.
Zowel Ember als Garret komen als ik-personage aan bod, dat zorgt voor genoeg spanning in het verhaal.
Ook is er redelijk wat actie in het verhaal. Maar afgaand op de flaptekst van het boek had ik meer actie verwacht.

De cover van het boek vind ik erg mooi. Een mooie, glimmende reliëf van een rode drakenhuid. De huid van Ember.
Dit najaar komt deel 2 van de serie uit, genaamd Rebel, met net zo'n mooie cover, alleen dan in het blauw. Ik ga er vanuit dat die kleur refereert aan de kleur van een draak waarmee je in Pupil al kennismaakt.
Ik heb nu al zin om het volgende deel te gaan lezen, maar, zoals zo vaak met een nieuwe serie moet ik nog even geduld hebben.