Doodsklok is de negende in de Roy Grace serie van Peter James, Brits auteur en filmproducent.
Een klein deel van het verhaal speelt zich af in 1922, dat is een techniek waar Peter James nog niet vaak gebruik van heeft gemaakt. Een heel mooie plot trouwens. De verschillende personages worden allen voldoende uitgediept voor zover ze van belang zijn en waar het er toe doet.
Ook nu speelt de rode draad uit al zijn Roy Grace boeken mee in deze negende uit de serie en krijgt zelfs een iets prominentere plaats, het lijkt alsof het in de toekomst zelfs nog verdiept gaat worden. Het familiale leven van Roy belooft nog spannend te worden.
Het verhaal vordert niet altijd even snel maar toch heeft James de verhaallijnen vakkundig uitgezet. Op tijd en stond verandert hij van perspectief en er is heel wat afwisseling.
Doodsklok is een spannend verhaal met zelfs enige diepgang. Een heel erg knap boek met vooral een goed geconstrueerde plot. Peter James is een top schrijver.