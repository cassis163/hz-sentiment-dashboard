Kroatië, jaren '80. In een slaperig dorpje gaat het leven z'n gangetje. Het dorp heeft de Tweede Wereldoorlog overleefd, daarna het communisme onder Tito en na diens dood is Joegoslavië uiteengevallen. De hoofdpersonen zijn Josip en Andrej. Josip bestuurt de kabelspoortrein, Andrej is postbode. Andrej is op zoek naar een manier om beroemd te worden en stoomt sommige brieven open om 'complotten te ontdekken'. Zo komt hij erachter dat Josip een verhouding heeft met een vrouw in Zagreb, terwijl hij getrouwd is met Ljubica. Andrej gaat Josip chanteren en perst hem geld af. Op een bepaald moment komt Josip erachter dat Andrej post openmaakt en begint hij op zijn beurt Andrej te chanteren. Een jarenlange uitwisseling van geld volgt, zonder dat ze in de gaten hebben dat ze elkaar chanteren.
Josip heeft een slecht huwelijk, zijn vrouw is na het overlijden van hun zoontje en de geboorte van hun dochter die niet helemaal normaal is, krankzinnig geworden en ziekelijk jaloers. Toch laat hij haar niet in de steek. Hij is eenzaam, net als Andrej, die alleen woont en nog nooit een vriendin heeft gehad. Ze worden min of meer vrienden, tot Andrej ontdekt dat het Josip is die hem chanteert.
De schrijver vertelt het verhaal vanuit het perspectief van de hoofdpersonen. We volgen de gebeurtenissen vanuit hun denkwereld en beleving. De vrouwen die in het boek voorkomen blijven op de achtergrond en spelen een bijrol. De ondertitel van het boek is 'een komedie' maar in feite is er weinig komisch' aan . De hoofdfiguren en de gebeurtenissen zijn tragisch, zowel op het persoonlijke vlak als in de veranderende wereld om hen heen.
Het boek is mooi geschreven en bevat mooie ironische observaties, maar de hoofdpersonen stonden te ver van mij af om er helemaal door gegrepen te worden. Drie sterren.