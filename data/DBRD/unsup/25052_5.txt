Vijf miljoen exemplaren van The Da Vinci Code zwerven momenteel door Amerika. Nog nooit werden er van één thriller zoveel boeken gedrukt, laat staan verkocht. Sinds de verschijning staat het vierde boek van Dan Brown steevast in de top 3 van alle bestsellerlijsten. The Da Vinci Code is hot! Maar is het ook goed? Deze week verschijnt De Da Vinci code in Nederland en na de fantastische voorganger, Het Bernini mysterie, waren mijn verwachtingen tórenhoog gespannen. Is het nu werkelijk zo dat het beste boek van 2004 al in januari is verschenen? 

In De Da Vinci code volgen we weer een extreme dag uit het leven van Robert Langdon, de hoogleraar religieuze symboliek van Harvard University. Evenals in Het Bernini mysterie speelt het verhaal zich in 24 uur af. Wanneer de conservator van het Louvre vermoord wordt aangetroffen en diverse cryptische aanwijzingen achterlaat, wordt Langdon door de Parijse politie direct als hoofdverdachte beschouwd. Sophie, kleindochter van de curator en cryptologe, helpt hem ontsnappen uit de handen van de politie. Zij heeft een gedeelte van de code ontcijferd en weet dat ze voor de rest van de code de kennis van Langdon hard nodig heeft. De cryptische aanwijzingen leiden tot een geheim genootschap dat is opgericht om de waarheid over de Heilige Graal verborgen te houden. Achtervolgd door politie en de moordenaar proberen Langdon en Sophie het mysterie te ontrafelen. 

Dan Brown bewijst wederom dat het met zijn research wel goed zit. De Da Vinci code is naast een superspannend boek een prachtige documentaire over het werk van Leonardo Da Vinci, de Heilige Graal en de duistere geschiedenis van de Katholieke Kerk. Ruim vierhonderd pagina’s vol interessante wetenswaardigheden, prachtige plotwendingen, persoonlijke relaties, vertrouwen en wantrouwen en bovenal spanning!De Da Vinci code leest als een film. Door de beeldende beschrijvingen van de auteur waan je je direct in het Louvre en in de vele andere historische gebouwen in Parijs. Om nu al te zeggen dat dit de beste thriller van het jaar wordt, is misschien te voorbarig. Maar dat je De Da Vinci code dit jaar gelezen moet hebben staat voor mij als een paal boven water. Vijf dikke vette sterren.