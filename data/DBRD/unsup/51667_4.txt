De proloog van deze thriller is meteen huiveringwekkend: een oppas is thuis met de kleine en er is iets gebeurd, iets met bloed… Wie? Wat? Waar?
Dan worden de perspectieven van de zussen Jess en Emily, die elkaar jaren niet gezien hebben en nu weer bij elkaar zijn, afgewisseld. Langzaam wordt er meer duidelijk over hun verstoorde band en verleden. De geheimen, de leugens, de jaloezie… Kennen ze elkaar wel écht? Heeft Jess wat te maken met de verdwijning van Emily’s dochtertje Daisy?
De sfeer van het verhaal is van begin tot eind heel erg beklemmend! Je verdenkt iedereen en springt van verdachte naar verdachte. Het was zo spannend dat ik niet kon stoppen met lezen. Ik wilde steeds maar meer, en moest gewoon maar doorgaan…
Een hele geslaagde, goed opgebouwde thriller! Ik ben benieuwd naar meer van deze auteur.