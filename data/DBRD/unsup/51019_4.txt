De titel vind ik intrigerend en als je het boek leest begrijp je waarom de klusjesman tussen haakjes staat.
Het verhaal gaat over drie vrienden, die samen in een huis gaan wonen en toevallig alle drie in de kunstwereld werken. Het huis staat in Amsterdam en ze kunnen het goedkoop krijgen omdat er veel aan gedaan moet worden: ziedaar de klusjesman.
Noor is de hoofdpersoon, die zich gedurende het boek ontwikkelt van een afhankelijke en zich schuldig voelende vrouw naar een zelfstandige en wat zelfbewuste vrouw. Daarvoor moet ze weten wat ze zelf wil en hoe ze haar eigen geluk in deze wereld zal moeten vinden en dat gebeurt niet als ze doet wat anderen van haar verwachten.
Al struikelend ontdekt ze haar eigen kracht en haar doorzettingsvermogen zorgt ervoor, dat de dood van een medewerker van het museum wordt opgelost en dat er valse schilderijen ontdekt worden.
De auteur gebruikt een losse schrijfstijl waarin humor en serieuze zaken afgewisseld worden waarin informatie wordt gegeven hoe het werkt in de museumwereld. Hoe oude schilderijen ontdekt worden, hoe kunsttentoonstellingen georganiseerd worden en dat ook in de “verheven”kunstwereld mensen werken die voor hun eigen belang gaan.