Bent u wel eens in Savannah geweest ? Nee, natuurlijk niet. Nederlanders en Belgen komen daar zelden; het is te onbekend, te warm, te conservatief te weinig uitdagend...en zo meer vooroordelen. Wie Middernacht in de tuin van goed en kwaad heeft gelezen, pakt gelijk zijn of haar koffers of gaat de vakantie plannen. Dat doen ook veel Amerikanen, want er is een ware hoos van bezoekers op gang gekomen door dit boek, zeker nadat het verfilmd werd. Lezers (en her-, her- herlezers) bezoeken de plaatsen 'waar het allemaal gebeurd is'. Dat is des te handiger, wanneer er voorin het boek ook een goede plattegrond van Savannah zit. Is het een spannend boek waarbij je constant op het puntje van je stoel zit wat er nu weer gebeuren zal ? Nee, dat hoort ook niet bij het Zuiden van de USA. De eerste 150 pagina's gebeurd er heel weinig, maar er zijn prachtige verhalen. De schrijver schildert het decor van de stad en de mensen op zo'n prachtige, levendige manier, dat je jezelf daar al als inwoner voelt rondkuieren. En net als je that old Southern Way of Livin' helemaal hebt aangenomen (je voelt de zwoele, maanbeschenen nachten), is er die moord die het hele sociale leven van Savannah op z'n kop zet. En jij bent nu net deel van dat sociale leven geworden, dus je roddelt mee. Langzamerhand neemt het allemaal bizarre vormen aan. Maar in Savannah gebeurd het...echt waar. Onlangs was ik in de rechtszalen van Savannah en kreeg een soortgelijk verhaal voorgeschoteld. Het gebeurd daar dus echt. Als je er rondloopt, bijvoorbeeld op de begraafplaats in de stad, geloof je (vooral 's avonds) dat je in een surrealistische wereld van een boek loopt. Als je het boek leest geloof je dat je er rondloopt. Dat overkomt je dus óók als je dit boek leest: je voelt het, je ervaart het. Je bent geen lezer, je bent participant ! Dit is interactief lezen. En nu het goede nieuws voor de échte Hollander: nu te koop bij De Slegte voor  1,= ! (Ja inderdaad, één!) Natuurlijk moet je, na lezing, daar wel het vliegticket naar Savannah, Georgia, bijtellen...