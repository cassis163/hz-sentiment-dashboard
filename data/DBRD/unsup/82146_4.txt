Titel : De reputaties
Auteur: Juan Gabriel Vásquez
Uitgever: Signatuur
Jaar: 2014
ISBN: 9789056725020
Aantal pagina’s: 139


het verhaal
Met behulp van papier en Oost-Indische inkt maakte Javier Mallarino meer dan 10.000 spotprenten. Hij tekende ze voor de oudste liberale krant van Colombia, El Independiente. Zijn vrouw Magdalena betreurt het dat hij er niet voor gekozen heeft schilder te worden, hij was nota bene ontdekt door de beroemde schilder Alejandro Obregón. Het beroep spotprenttekenaar brengt veel offers met zich mee, zo kunnen zij bijvoorbeeld nauwelijks uit eten gaan zonder een slachtoffer van een spotprent te treffen, vaak een politicus.
Zijn huwelijk houdt geen stand, hij verhuist en gaat in de bergen van Bogotá wonen. Op het feest dat hij geeft voor zijn dochtertje Beatriz , komt een onverwachte gast, een conservatief congreslid. Hij smeekt Javier hem niet meer in zijn prenten te laten voorkomen, zijn gezin en reputatie lijden eronder. Het raakt Javier niet, hij is gelukkig met de goede reputatie die hij zelf inmiddels heeft opgebouwd.
Na 40 jaren biedt de Colombiaanse regering Javier Mallarino een jubileumfeest aan, welke plaats zal vinden in het Colóntheater van Bogotá. Onder de bezoekers is Samanta Leal, ze meent Mallarino te herkennen van het feest dat hij voor zijn dochter gaf. Zij zoekt hem op en dwingt hem terug te denken aan wat er zich toen heeft afgespeeld.

het boek
De omslag van het boek vind ik erg mooi, enerzijds symboliseert het het verleden, anderzijds de toekomst. De titel van het boek geeft de, met elkaar in strijd zijnde, reputaties weer. Die van de tekenaar, en die van de getekenden.

de schrijver
Juan Gabriel Vásquez (1973) is geboren in Bogatá, Colombia. In 2011 ontving hij de Premio Alfaguara voor zijn roman ‘Het geluid van vallende dingen”. Vásquez wordt gezien als één van de belangrijkste jonge Zuid-Amerikaanse auteurs.

wat ik van het boek vond
Doordat het boek bestaat uit drie delen en in de derde persoon is geschreven, leest het boek prettig. Je beleeft het verhaal vanuit de hoofdpersoon, Javier Mallarino. Het boek is geschreven in een typisch Zuid-Amerikaanse stijl, een soort afstandelijke, beredenerende en gekunstelde manier van schrijven met lange zinnen.
Ik vond het een heel bijzonder en mooi verhaal. Het boeide mij enorm en tijdens het lezen was ik benieuwd welke wending het verhaal zou gaan nemen.
Ik geef het boek dan ook 4 sterren en het lezen van dit boek heeft me zeker benieuwd gemaakt naar andere werken van deze veelbelovende schrijver.

****