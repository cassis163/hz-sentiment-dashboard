http://iboek.weebly.com/recensies/lichtjaren-james-salter

Is dit alles? Deze songtitel van de Nederlandse groep Doe Maar benadert nog het dichtst de inhoud van Lichtjaren. Gek genoeg is Alles wat is ook de titel van Salters andere meesterwerk … Misschien had hij beter deze titel op de cover van dit verhaal gedrukt?

Viri en Nedra leven in de buurt van New York hun ogenschijnlijk gelukkige leventje: huisje, tuintje, boompje. Ze beleven gelukkige jaren en zien hun kinderen Franca en Danny opgroeien. Ze inviteren vrienden, hij gaat werken, zij gaat shoppen … Maar daar blijkt zowel voor Viri als voor Nedra niet genoeg spanning in te zitten. Beiden gaan vreemd. Wat in de sterren geschreven staat, gebeurt: ze gaan uiteen. Er valt geen woord, laat staan dat er met huisraad wordt gegooid. Hun echtscheiding is eenvoudigweg de emanatie van het onvervulde verlangen van Nedra naar zelfontplooiing met de frustraties van Viri als mislukt architect als katalisator. De echtscheiding – die door Salter trouwens bijna in de marge wordt vermeld - betekent voor Nedra een bevrijding, voor Viri een nederlaang. Lichtjaren is het verhaal van aanvaarding: het is wat het is. Zowel Viri als Nedra bezitten niet de levenskunst om vanuit het mantra WYSIWYG samen te leven. Hun verwachtingen overtreffen de werkelijkheid. Ook wanneer Viri later met de veel jongere Italiaanse Lia trouwt, kan hij pas gemoedsrust vinden in zijn relatie met Lia wanneer hij (na Nedra’s overlijden) hun oude huis opzoekt en eindelijk vrede kan nemen met wat achter hem licht: “Ja, dacht hij, ik ben gereed, ik ben altijd gereed geweest, ik ben eindelijk gereed.”


Lichtjaren is het relaas van wat zovele koppels meemaken. Verliefd, verloofd, getrouwd en … niet in staat om het vuur in de relatie brandend houden. Het is het verhaal van het gras dat altijd groener is aan de andere kant van de heuvel. En zo belanden we bij die andere Nederlandse zanger. Met Lichtjaren geeft James Salter de aandachtige lezer een wijze levensles: dit is inderdaad alles, maar ga ermee aan de slag! Doe maar.