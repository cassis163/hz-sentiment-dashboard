Advocaat Jason Kolarich speelde de hoofdrol in David Ellis’ vorige boek De verborgen man. In Breach of trust maakt hij weer zijn opwachting. In De verborgen man werd al duidelijk dat Kolarich het motto het doel heiligt de middelen hoog in het vaandel heeft staan.

Breach of trust begint met een rechtszaak waar Kolarich senator Hector Almundo verdedigt. Almundo wordt ervan verdacht opdracht te hebben gegeven een winkelier te vermoorden die geen beschermgeld wilde betalen. Kolarich weet hem op een handige manier vrij te spreken, ook al mag het voor iedereen duidelijk zijn dat Almundo schuldig is. Maar dan gebeurt er iets dat een beroep doet op het rechtvaardigheidsgevoel van Kolarich. Terwijl hij wacht op een getuige die hij onder druk heeft gezet, verongelukken zijn vrouw en zijn dochtertje. De getuige zal nooit komen opdagen omdat hij vermoord is. Kolarich verwijt zichzelf dat hij het ongeluk van zijn vrouw en dochtertje niet heeft voorkomen en besluit om te gaan onderzoeken wie de getuige vermoord heeft. Op dat moment komt de FBI op de proppen, die genoeg pressiemiddelen heeft om Kolarich te laten infiltreren in een louche zaak op hoog niveau.

Breach of trust is een bedrijfsthriller zoals Joseph Finder ze schrijft. David Ellis weet de spanning geregeld tot grote hoogte op te voeren, vooral op de momenten als hij onthuld dreigt te worden in het bedrijf waar hij geïnfiltreerd is. De lezer hoeft geen speciale kennis te hebben van het Amerikaanse bedrijfsleven of politieke situaties die Ellis in zijn boek beschrijft. Wel is de nodige concentratie vereist om de ingewikkelde plot van Ellis tot het einde te kunnen volgen. (Door: Anne Terwisscha)