Na een schoolfeest komt Vala niet meer thuis. Haar ouders, Kata en Tómas, zijn zeer ongerust en proberen met de politie hun dochter weer terug te vinden. Na een lange tijd wordt Vala teruggevonden, maar het is onduidelijk wat er precies met haar gebeurd is en wie de daders zijn. In Ik zal straffen ligt de focus op moeder Kata, hoe ervaart zij het verlies van haar dochter en je wordt als lezer meegenomen in haar zoektocht naar duidelijkheid. De grote vraag: is Vala vermoord, of heeft ze zelfmoord gepleegd en hoe zijn Vala’s laatste uren geweest en wie is daar verantwoordelijk voor? De politie krijgt de daders niet te pakken, waardoor Kata het recht in eigen hand neemt. Kata wil wraak nemen!

Het boek is geschreven vanuit het perspectief van Kata. Ze heeft het psychisch zwaar door het verlies van haar enige dochter en de onbeantwoorde vragen. Haar huwelijk loopt stuk en ze slikt zware medicatie. Door alle emoties en gebeurtenissen raakt Kata de realiteit kwijt. Ook krijgt zij last van hallucinaties, wat zorgt voor bijzondere passages in deze thriller.

Auteur Steinar Bragi heeft een directe schrijftaal. Alle gebeurtenissen, hoe akelig ook, worden beschreven. Hoofdpersonage Kata wordt goed uitgediept door de schrijver, je proeft haar emoties en wordt meegenomen in al haar gedachten, zelfs haar hallucinaties. Andere personages worden echter veel minder uitgewerkt en dat is jammer. Zo blijft dochter Vala op de vlakte en kun je haar nooit echt doorgronden. Ook (ex-)echtgenoot Tómas krijgt geen echt gezicht, hoewel hij toch Kata’s man en ouder van Vala is.

Het verhaal verloopt helaas niet vloeiend. De hoofdverhaallijn met Kata’s zoektocht naar de waarheid wordt elke keer abrupt verstoord door passages met overpeinzingen en hallucinaties van Kata. Dit creëert chaos in het verhaal en geeft verwarring. Hierdoor is de leesbaarheid van het boek minder prettig.

In het boek probeert de auteur de ongelijkheid tussen mannen en vrouwen en de lage pakkans en strafeisen voor verkrachters aan de kaak te stellen. Een boeiende boodschap die zeker aandacht verdient.

Ik zal straffen is een bijzondere thriller waarin je wordt meegenomen in het verdriet van een moeder die wraak wil nemen op degene die haar dochter iets hebben aangedaan.

Gelezen dankzij In de Boekenkast.