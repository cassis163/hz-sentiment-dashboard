Recensie Scorpio van Hilde Vandermeeren (*****)

Oorspronkelijke titel: Scorpio
ISBN: 9789021402420
Uitgeverij: Uitgeverij Q (Singel Uitgevers)
Pagina’s: 288

GOED…..BETER……BEST…..!!

Vijfenveertig kinder- en jeugdboeken verschenen er van haar hand in een periode van nauwelijks vijftien jaar. Haar opleiding verschaft haar een brevet om iets te kunnen gaan doen in de psychologie. Toch kiest Hilde Vandermeeren ervoor om, na een aantal jaren lesgeven in het secundair onderwijs, haar vizier iets bij te stellen en door te gaan met datgene waar ze zo goed in is, het schrijven van boeken. Zo kon het ook gebeuren dat ze in 2013 genomineerd werd voor de shortlist Hercule Poirotprijs met haar eerste thriller voor volwassenen ‘Als alles duister wordt’. Haar derde thriller ‘Stille grond’ is goed voor een nominatie op de shortlist Gouden Strop 2016.
En nu ligt inmiddels de vierde thriller van deze uitermate actieve dame uit het West-Vlaamse Torhout in de winkel, ‘Scorpio’.

Scorpio is de naam van een internationaal opererend huurmoordenaarssyndicaat dat met ijzeren vuist wordt geleid door Dolores Bartosz. Niemand heeft ze ooit gezien. Zelfs haar butler, de enige die direct contact met haar heeft, is blind. Ze heeft haar zetel ergens in Polen in een safe-house. Haar team medewerkers bestaat uit meedogenloze moordenaars die niet terugdeinzen een opdracht volledig volgens haar specificaties uit te voeren. Tot het moment dat haar employé Michael de opdracht krijgt om een moeder en haar zoontje om te brengen. Tijdens de voorbereiding en observatie van zijn missie, besluit hij dat kinderen doden niet zijn ding is en laat weten de opdracht niet te accepteren. Hij weet dat die keuze voor hem grote consequenties zal hebben.
Het in Potsdam woonachtig gezinnetje van Bernd en de voormalig hardloopkampioene Gaelle is samen met hun aan astma lijdende 7-jarige Lukas een paar dagen op vakantie.
Daar krijgt Gaelle bevestiging dat haar relatie met Bernd niet meer de kwaliteit heeft die ze graag zou zien. De conflicten komen vaak voort uit de problemen die ze hebben met hun zoontje. Terug in hun woning in Potsdam escaleert het en krijgt hun leven een wending die ze zelf nooit heeft kunnen voorzien. Op het moment dat Bernd niet thuis is, dringen twee mannen hun huis binnen en worden moeder en kind overvallen…..

‘Scorpio’ is in eerste instantie een verhaal waarin de zorg van een moeder met een licht gehandicapt kind centraal staat. Daarnaast verschaft de auteur door middel van flashbacks een kijkje in de vorming van een jonge jongen die ten koste van alles, zijn zieke moeder wil geven wat ze nodig heeft om met minimale kwaliteit van leven, toch te voorkomen dat ze overlijdt.
Twee beladen thema’s die zomaar een zware stempel kunnen drukken op een verhaal wat thrillerlezers moet prikkelen om door te lezen. En daar is de vaardige hand van de auteur voor nodig, die in dit geval ook beschikbaar is. Op het moment dat de identiteit van beide protagonisten overduidelijk is neergezet, ontspint zich een verhaal waar woorden als ‘onverwacht, ondenkbaar en verrassend’ zich meermalen laten benoemen. In een rap op topsnelheid komende rollercoaster, ontwikkelt zich een verhaal waarin meerdere keren de jager plotseling prooi wordt en omgekeerd. Letterlijk en figuurlijk grensoverschrijdend laat Vandermeeren niets aan het toeval over en regisseert deze vierde thriller tot in de haarvaten. Psychische lading is gedurende het hele verhaal in hoge mate aanwezig en wordt regelmatig aangevuld met fysieke dreiging en gevaar. ‘Scorpio’ is in meerdere opzichten een uiterst actief verhaal waarin verrassende twists voor de nodige dynamiek zorgen en dwingen tot doorlezen.

Een plezier om te lezen dat uitblinkt door het kristalzuivere gebruik van de Nederlandse taal. En dat is een item wat veel Nederlandse lezers nogal eens belet om boeken van Vlaamse auteurs te gaan lezen. ‘Scorpio’ is in dit geval een stimulans om het juist wel te gaan lezen.
Voor inhoud en uitvoering daarom een dikke duim omhoog!!

Eindoordeel: 5 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 5 sterren
Originaliteit: 5 sterren
Psychologie: 5 sterren