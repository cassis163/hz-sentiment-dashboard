‘Niemand heeft het gedaan’ vertelt het verhaal van de jonge Bonnie. Bonnie wordt opgevoed door haar moeder Lena aangezien haar vader niets wilde weten van de zwangerschap van zijn schoolvriendinnetje. De band tussen moeder en dochter is bijzonder sterk. Alles doen de twee samen.

Bonnie groeit op in een ware vrouwenwereld aangezien ook haar oma vlakbij woont. Het is dan ook niet verwonderlijk dat Bonnies’ denkbeeldige vriendje, een meisje is. Deze mini-uitgave van Bonnie noemt zichzelf 'Niemand' en is als het ware het alter-ego van Bonnie zelf. Wanneer er een man in het leven van Bonnies’ moeder komt is Bonnie volledig overstuur en zet zich met man en macht af tegen deze man.

“Na een korte tijd begrepen we elkaar met een half woord. We raakten gewend aan elkaars aanwezigheid. Als ik haar een paar dagen niet zag, miste ik haar en zocht ik haar zelfs.”

Broeckhoven heeft in eerdere boeken reeds bewezen over het talent te beschikken zich te verplaatsen in de denkwereld van anderen, zelfs wanneer die vrij ver van haarzelf af staan. In ‘Niemand heeft het gedaan’ geeft zij daar opnieuw blijk van door de kleine Bonnie bijzonder natuurlijk te laten acteren in haar boek. Omdat het boek in de eerste persoon is geschreven, komt Bonnie heel dichtbij en kijkt de lezer door de ogen van dit kind. De gedachten, de strijd en de emoties van Bonnie worden zeer waarlijk gebracht.

“Ik bleef extra lang op het toilet zitten om zijn woorden tot me te laten doordringen. Onze Bonnie. Dat had hij niet moeten zeggen. Ik was zijn Bonnie niet en ik was niet van plan dat ooit te worden.”

Bovendien beschikt Broeckhoven over een fijne schrijfstijl, gaat zij zorgvuldig met de taal om en zijn de dialogen nergens gekunsteld, zelfs niet in de dialogen die Bonnie voert met haar alter-ego , ‘Niemand’.

Wanneer Lena een man in haar leven toelaat, verandert de harmonieuze thuissituatie die Lena en Bonnie kenden. De denkbeeldige ‘Niemand’ was al recalcitrant, maar met de komst van deze man, stookt zij Bonnie steeds meer op. Weet ‘Niemand’ de strijd te winnen of delft zij toch het onderspit? Je leest het in ‘Niemand heeft het gedaan’!

Broeckhoven koos voor een bijzonder en bovendien een moeilijk thema, maar kwijt zich daar uitstekend van. Zij weet een integrerend geheel te maken van ‘Niemand heeft het gedaan’.

Over de auteur
Diane Broeckhoven wordt geboren in Antwerpen, woont 30 jaar lang in Nederland maar keert in 2000 terug naar haar geboortestad. Naast het schrijven van boeken, werkt zij als freelancejournaliste. Zij heeft drie volwassen kinderen. Broeckhoven heeft ruim 20 jeugdboeken op haar naam staan. In 1998 schrijft ze haar eerste roman voor volwassenen. Van de Duitse vertaling van haar boek ‘De buitenkant van Meneer Jules’ (Ein Tag mit Herrn Jules) zijn zo'n 100.000 exemplaren verkocht.

Uitvoering
Uitgeverij Vrijdag
ISBN 9789460015854
Paperback, 134 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/