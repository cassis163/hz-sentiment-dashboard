In Zes seconden te laat van Jo Nesbø ontmoet de lezer Harry Hole. We kennen hem uit het vorige boek Wraakuur. Zes seconden te laat grijpt terug op de verhaallijn van Wraakuur. Het hoeft geen probleem te zijn dit boek te lezen zonder het vorige te kennen, hoewel het wel plezierig is.

Een bankovervaller geeft een filiaalchef 25 seconden de tijd om geld te overhandigen. Dat lukt niet. Het worden 31 seconden. Dat zijn er dus 6 teveel en de overvaller schiet de employee dood. Inspecteur Harry Hole wordt aangetrokken om deze zaak uit te zoeken. Vervolgens slaat de overvaller nogmaals toe. Een oude vriendin van Harry Hole pleegt ongeveer tegelijkertijd zelfmoord. Maar was het dat wel?

Jo Nesbø is een Noorse auteur die een gevarieerde misdaadroman heeft geschreven met meerdere verhaallijnen en veel actie. Het verhaal gaat verder dan het opsporen van de dader van de bankovervallen. Andere verwikkelingen komen voorbij en nieuwe verhaallijnen worden ingebracht. Zo maakt de lezer kennis met een prominente zigeuner die in relatie staat tot het privé-leven van Hole. Ook binnen het politieapparaat is niet alles wat het lijkt.

Nesbø voert markante personages op. Harry Hole is een eigengereide, gedreven politiefunctionaris die van doorpakken houdt, maar ook zijn twijfels en zwakke plekken heeft. Een collega - Beate - is gezegend met de gave dat ze elk gezicht kan herkennen dat ze ooit gezien heeft, een talent dat in werkelijkheid ook blijkt te bestaan. De zigeuner Raskol is intrigerend, heeft louche connecties en een merkwaardige moraal.
Kortom: veel verhaallijnen en veel personages. Maar ook veel wendingen. Op het moment dat de lezer denkt te weten hoe het zit, brengt de schrijver nieuwe feiten in waardoor de theorie weer op losse schroeven komt te staan. Hierdoor is het een boek met een forse spanningsopbouw en veel actie. Ook komen er interessante weetjes voorbij. Zoals de betekenis van Dysosmia en fusiform . Soms is er iets teveel sprake van toeval. Zoals een oude liefde die nou net toevallig een soort maffiabaas als oom heeft die veel weet van de wereld van bankovervallers. Maar ondanks dit is Zes seconden te laat een stevige actiethriller die zich kenmerkt door : variatie, tempo, verrassing en karakters met reliëf.