Evan Delier, een toptechneut bij de NPRID, maar ook in de knoei met zichzelf, wordt ingedeeld bij de Stropploeg, de ploeg die wordt ingezet voor moeilijke en levensbedreigende situaties. Als er iets mis gaat komt hij in een maalstroom van gebeurtenissen terecht waar zelfs zijn verloren verleden een rol in speelt.

Koen neemt je mee in een wereld wat doet denken aan de oude SF. Zwevende steden, buitenaardsen die een verborgen agenda hebben, robots in alle soorten en mate. Daarnaast spint hij een mysterie waar je langzaam achter de waarheid komt en zet zo een spannend en intrigerend verhaal neer. Verder maakt hij van de hoofdfiguur een prachtige held tegen wil en dank. Van een man die met zich in de knoei zit, die niet weet waar de kwaadheid en onrust vandaan komen. Hij zet hem zo neer dat je hem eerst niet mag, maar later een zwak voor hem krijgt.

Dit SF debuut is een intrigerend en spannend geheel geworden. Een aanrader als je van een mysterie houdt, maar ook van een meeslepend verhaal. 3.5 sterren waard en naar boven afgerond omdat ik verschillende keren op het verkeerde been werd gezet. Ik hoop dat deel twee snel uitkomt, omdat er nog vele vragen overblijven.