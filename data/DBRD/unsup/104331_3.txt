Speeddate, de een noemt het een moderne manier voor de druk bezette mens van nu om snel een partner te vinden, de ander noemt het een wanhopige zoektocht, een laatste poging, om iets te vinden wat voorheen nooit gevonden kon worden.
De dames Wendela de Vos en Atie Vogelenzang, verenigd onder het pseudoniem Tupla Mourits, hebben in hun derde thriller, Speeddate, gekozen voor de laatste variant: het wanhopige zoeken.
Hoofdpersoon in Speeddate is Sissela Kappetein, een veertigjarige secretaresse die bij de Nederlandse ambassade in Riga (Letland) werkt. Door middel van het speeddate-systeem hoopt zij de prins op het witte paard te ontmoeten. Het enige wat zij vindt is smoezelige, ongeïnteresseerde seks. Vluchtige contacten die haar ziel meer pijn doen dan verlichting schenken. Als Sissela in het vliegtuig de charmante Rus Michael Ribnikov ontmoet krijgt zij weer hoop. Ze doet zich interessanter voor dan ze is en zegt dat ze in de wapenhandel zit. Het werkt. Ribnikov stuurt haar mooie cadeaus en wil een afspraakje met haar. Het is het begin van een reeks heftige gebeurtenissen waarbij een deel van het appartementencomplex waar Sissela woont afbrandt, waarbij Sissela geconfronteerd wordt met een verkoold lijk en met ongure wapenhandelaren. Haar leven wordt beheerst door angst en Sissela verlangt uitsluitend nog naar rust.
Tupla Mourits heeft in Speeddate gekozen voor een absolute anti-heldin. Sissela is een muizig bleke vrouw met vlas haar, een bril en een bescheiden postuur. Ze verlangt wanhopig naar de ware liefde. Een goede man die haar kinderen zal schenken. Helaas is noch haar karakter noch haar uiterlijk voldoende geweest om die wens te realiseren. Hoewel Sissela seks met een vreemde niet schuwt, is zij behoudend. Overdag draagt zij geen string of slip, maar een degelijke onderbroek. s Nachts kiest zij voor de veilige pyjama. Ook lakpumps behoren
tot haar solide outfit. Dat zij later in het boek door een ander kapsel plotseling een sexy vrouw zou zijn, valt dan ook sterk te betwijfelen.
Het verhaal van Speeddate wordt rechttoe rechtaan verteld vanuit het perspectief van Sissela, de ik-persoon. Geen vreemde sprongen in de tijd, wisselende point of views of verwarrende flash backs. Gewoon heel begrijpelijk en overzichtelijk recht vooruit.
Heel knap zorgt Tupla Mourits ervoor dat er in elk hoofdstuk nieuwe verrassingen boven tafel komen. Het blijft allemaal klein, niets wereldschokkends, maar wel degelijk intrigerend. De spanning wordt op een hele slimme wijze, beetje bij beetje opgevoerd. De timing, een van de moeilijkste zaken bij het schrijven van een thriller, is nagenoeg perfect.
Daarbij is het taalgebruik zo intens verzorgd, zijn de dialogen zo ontzettend natuurlijk en geloofwaardig, dat Speeddate een lust is om te lezen.
Zo te zien, zo te horen, een ideale thriller. Dat is helaas niet waar. Speeddate kent twee gezichten De eerste helft van het boek voldoet weliswaar aan de kwalificatie ideaal, maar de tweede helft niet. De verhaallijnen die eerst zo zorgvuldig zijn opgebouwd, beginnen hier en daar te haperen. Bepaalde gebeurtenissen worden te lang uitgerekt en krijgen onnodig veel nadruk. En als Tupla Mourits het einde begint te naderen zijn er veel vragen onbeantwoord gebleven en is Tupla genoodzaakt door middel van een aantal kunstgrepen flink wat noodverbanden aan te leggen. Het uiteindelijke slot is dan ook ongeloofwaardig en ronduit onbevredigend.
Al met al heeft Tupla Mourits een fraaie thriller geschreven die met name in het begin zowel wat inhoud als wat vorm betreft grote bewondering opwekt. Het onbevredigende leven van Sissela, haar labiliteit, haar lusten en angsten zijn diep doorvoeld en prachtig verwoord. Dat blijft tot aan het einde toe recht overeind, net als het kwaliteitsproza. Eerste helft 10-0. Tweede helft 0-0. Het begin beklijft.