Eén van de leukste dingen aan het bloggen over boeken –na de leuke reacties en enthousiaste volgers natuurlijk-, is toch wel het feit dat ik dankzij mijn blog veel diverser ben gaan lezen. Dacht ik er anderhalf jaar geleden nog niet eens over na om Science Fiction te lezen, durf ik mezelf nu een regelrechte fan van het genre te noemen. En dankzij dit boek van Liane Baltus is dat alleen maar erger geworden!

Het verhaal van Het Derde Verbond kwam lekker vlot op gang. De schrijfster introduceert al vrij snel een wereld, parallel aan de onze, met de naam Experiaan. Deze bijzondere dimensie blijft gedurende het boek heel erg mysterieus. Zelfs al verklapt de schrijfster zo af en toe wat over de geschiedenis en de samenleving van Experiaan blijft de dimensie omgeven met vraagtekens. Ik vond dat heel erg gaaf, want op die manier werd ik als lezer vrij gelaten om mijn eigen beeld te vormen van deze vreemde wereld.

Ook de personages spraken me heel erg aan. Helena, of Leen, is een intelligente jonge vrouw die als één van de weinige aardlingen al één en ander af weet van Experiaanse gewoonten. Ik vond het erg gemakkelijk om me in haar te verplaatsen, zelfs op de momenten dat ze beslissingen nam waar ik het totaal niet mee eens was. Ik begreep haar compleet. Ik vond de manier waarop zij op Mica reageerde trouwens ook heel erg geloofwaardig.

Mica sprak ook zekersteweten tot de verbeelding. Hij kwam over als een sterk, doelbewuste man die tot alles in staat is als het welzijn van zijn volk op het spel staat. Dat sprak absoluut in zijn voordeel zelfs op momenten dat ik me niet kon vinden in zijn methoden om vrede af te dwingen.

Ik vond het boek geweldig origineel en al helemaal de rol die energie speelde in het verhaal. De schrijfster heeft het verhaal zoveel geur en kleur meegegeven dat ik me zo af en toe écht in het verhaal waande. Mijn man kon me al laten schrikken met een simpel ‘Hallo’ wanneer ik dit boek las, zo diep was ik erin verzonken.

Heb ik nog meer lof te zingen over dit boek? Jawel, nog één ding moet gezegd worden; het gevoel waarmee Liane haar boek heeft geschreven waren heel erg voelbaar tijdens het lezen. Ik kijk nu al uit naar haar volgende boek.