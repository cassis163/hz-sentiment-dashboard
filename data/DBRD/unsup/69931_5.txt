Alhoewel alle Roy Grace boeken echt afzonderlijk te lezen zijn, zul je wel begrijpen dat deze junk vanaf het begin alles wat betreft Roy Grace verslonden heeft.
Je kunt er niet om heen als je er eenmaal aan begint. Peter James is uitzonderlijk goed in het vasthouden van zijn lezers. De schrijfstijl is direct, je leest geen dingen die niet ter zake doen in het verhaal. Ieder detail kom je later wel weer ergens tegen. Geen langdradige om-, en beschrijvingen van omgevingen, situaties en karakters. Alles wat hij schrijft heeft een reden, noem het maar aanknopingspunten, of handvaten waaraan het verhaal hangt. Hierdoor switch je makkelijk tussen de karakters en hun doen en laten, korte hoofdstukken die je met een rotvaart wil lezen – die je op het puntje van je stoel houden. Waardoor het natuurlijk alweer uit is voor je er erg in hebt, helaas.

In Roy's leven loopt de verdwijning van zijn vrouw Sandy als een rode draad door alle verhaallijnen heen. Tien jaar geleden verdween ze in het niets. Een donkere wolk die boven zijn hoofd blijft hangen. Inmiddels heeft hij een relatie met Cleo en hebben ze een zoontje – Noah. Samen wonen ze op het platteland en het leven lijkt Roy te mooi om waar te zijn. Al een tijdje revalideert hij, na een schot in zijn rechterbeen van een vermeend seriemoordenaar die hij wilde arresteren. Deze gast wist te ontkomen en nog steeds wil hij koste wat kost deze meneer opsporen met zijn team. Als hij dan ook via Interpol een seintje krijgt waar de boef zich bevindt lijkt het allemaal nog goed te komen.
Maar dan lijken er ineens meerdere dringende zaken op het team af te komen. De criminaliteit in Brighton lijkt steeds meer te verharden, inbraken en autodiefstallen zijn aan de orde van de dag.
Ook blijkt er in Brighton een 'Zwarte weduwe' te wonen die, alsof het niks is, haar rijke echtgenoten in no time verliest, wie is deze dame?

Als een kleinere kruimeldief ineens dood wordt gevonden, blijkt deze vergiftigd te zijn. Hetzelfde gif wordt aangetroffen bij een ander slachtoffer, dit komt maar zo sporadisch voor – daar moet ergens een connectie zijn. Maar hoe, wat – waarom en wat is de echte identiteit van de 'Zwarte weduwe'? En wie is die geheimzinnige Amerikaan en wat is zijn connectie met de zogenaamde Jodie? Een wereld vol intriges, samenspanningen en een aantal personen die je in het donker liever niet tegen zou komen, overdag eigenlijk ook niet trouwens ;-)
Het lijkt alsof er veel verhaallijnen zijn maar alles wordt, zoals we van Peter gewend zijn, weer op een geniale manier aan elkaar gebreid, waarbij de privé levens van Roy en zijn team als een kers op de taart het geheel echt afmaken...
Voor Roy persoonlijk is de tijd gekomen, een soort closure and a new beginning – dus ik wacht met smart op het volgende deel!

https://josesprakeloos.blogspot.nl/2017/10/peter-james-dodelijke-affaire.html