De cover, die naar de achterflap doorloopt, is een blikvanger; witte ondergrond en bomen met rode blaadjes. Staan deze voor liefde? De titel wordt tijdens het lezen duidelijk. Voor de goede lezer, als je het woord ontleedt, zal de betekenis eerder helder zijn.

De tweeënveertige advocate Martha Nieuwland en haar man Victor beleven een romantische avond. Als Martha ’s morgens met een gelukzalig gevoel wakker wordt en zich omdraait naar Victor denkt ze dat hij naar haar kijkt; het afgrijselijke besef van de leegheid van zijn blik en blauwe gezicht krijgt klank in een hartverscheurend schreeuwen. Victor blijkt te zijn overleden aan een hartstilstand. Verteerd door verdriet regelt ze de begrafenis van haar geliefde.

'Ik had altijd gedacht dat de dood zich aankondigde'.

Filosofe en jeugdvriendin Sophia is haar steun en toeverlaat. Ze weet overal een antwoord op, dat haar niet altijd in dank wordt afgenomen door Martha. Beiden benaderen netelige kwesties anders en hebben hun eigen uitleg en beleefwereld.

Komen hun visies dichter bij elkaar?

'Ik lachte en realiseerde me hoe louterend humor kan zijn'.

Kort nadat Victor is overleden gaat Martha naar zijn werkruimte. Ze wil dicht bij hem en zijn spullen zijn: zijn beeld vasthouden en zijn geur opsnuiven. Ze overdenkt hun huwelijk en komt tot de conclusie dat het niet altijd rozengeur en maneschijn is geweest. Ze hielden stand en waren wederzijds overtuigd over de trouw aan elkaar en van hun eigen gelijk.

'We leerden stuntelend dat een wanhopige behoefte aan nabijheid niet werd vervuld door koppigheid. We waren wijzer geworden, of misschien wel moegestreden'.

Nergens speciaal op naar zoek vindt Martha verschillende schriften; allen hebben een zwarte kaft op één na, die is grijs. Martha begint te lezen en vraagt zich af of ze haar man wel zo goed kende dan dat ze dacht; over zijn lagere schooljaren en zijn vrienden van toen weet ze niks blijkt nu. Gaandeweg ontvouwen zich steeds meer geheimen over zijn leven van toen en dat van hun tijd samen.

Vastbesloten wil ze achter de waarheid komen en zoekt zijn vrienden van toen op. Haar zoektocht begint in Nederland, gaat verder in Marseille, New York, Boston en New Hampshire’s White Mountains.

Gaat het Martha lukken om een completer beeld van Victor te krijgen en de beknellende waarheid te achterhalen?

'Een halve waarheid is erger dan een complete leugen. De waarheid is wreder dan de leugen'.

Zijn deze vrienden wel wie ze zijn dat ze zeggen? Of hebben zij ook iets te verbergen?

In het begin van het verhaal denk je als lezer, dat dit een roman is over een rouwende weduwe en haar werk als advocate; schijn bedriegt. Dit boek heeft verschillende genres; roman, detective en thriller. Filosofie en psychologie vloeien langzaam in elkaar over in een fijnzinnig opgebouwd verhaal. De liefhebber van muziek, natuur en geschiedenis kan zijn hart ook ophalen.

De auteur gebruikt veel bijvoeglijke naamwoorden waardoor de tekst levendig en beeldend wordt. Soms wordt er teveel in detail getreden waardoor het verhaal dreigt te verslappen, net op tijd weet de auteur het roer om te gooien en volgt er een nieuwe wending.

Beslissingen die Martha neemt worden vanuit het haar diepste gevoelens beschreven; wraak, verdriet, angst, en jaloezie. Haar nieuwsgierigheid laat haar vragen stellen en dingen doen, die ze zelf niet voor mogelijk had gehouden.

Zorgt die ene impulsieve actie ervoor dat Martha spijt krijgt van haar daad. Is er een weg terug?

Is het een zoektocht naar Victor zijn werkelijke leven of ook naar zichzelf?

Het einde is verbijsterend, ondanks dat het een open einde heeft.

Dit is geen verhaal dat je snel of tussendoor leest. Je moet er echt voor gaan zitten en ieder woord aandachtig lezen. Doe je dit dan word je verrast qua inhoud en soms poëtisch taalgebruik.

‘Your secret is your prisoner. If you let it go, you become its.’
H.C. Andersen

4 **** Verhaal 4 **** Spanning 4 **** Schrijfstijl