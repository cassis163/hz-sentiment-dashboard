Ik had voor ik dit boek ter hand nam het idee dat dit boek een roman was over China, door de benaming “bestseller” en de titel van het boek. Dat bleek echt anders te zijn.
Dit boek geeft een gedetailleerde kijk op het China van de twintigste eeuw, aan de hand van de levensbeschrijving van 3 generaties vrouwen binnen één familie: grootmoeder, dochter en kleindochter. Deze kleindochter is Jung Chang, de schrijfster.
Het leven in het communistische China vanaf 1949, het jaar dat de Volksrepubliek werd uitgeroepen, deed me denken aan de beschreven praktijken in de boeken “Animal farm” en “1984” van George Orwell.
Het is een lijvig boek en de levens en de omstandigheden worden tamelijk gedetailleerd beschreven. Maar ik bleef geboeid doordat de ontwikkelingen in China vanaf het begin van de twintigste eeuw en de turbulente levens van de drie vrouwen en hun familie beeldend beschreven worden en ik steeds benieuwd bleef naar het verdere verloop daarvan.
Ook al verlopen de levens van de beschreven personen niet zomaar prettig: wie op een prettige manier gedetailleerd over de geschiedenis van China en de “normale” praktijken vanaf 1949 van staat en partij in de tijd van de dictatuur onder Mao wil lezen kan ik dit boek zeker aanbevelen. Een waardevol boek.