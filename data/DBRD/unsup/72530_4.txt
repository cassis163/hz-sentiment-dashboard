Haar naam was Alexandra Thérèse Wysocka. Een gravin van Pools-Russische afkomst en was, zoals ze beweerde, in werkelijkheid Olga Romanova, de oudste dochter van de vermoorde tsaar Nicolaas II. Velen geloofden dat in die tijd. Wat ze zeker wel was, was de moeder van Ramses Shaffy. Eigenlijk is dat het enige wat we zeker weten. Zelfs haar geboortedatum is niet helemaal duidelijk want veel documenten spreken elkaar tegen.
Wonderlijk zoals de schrijver van de biografie van Ramses Shaffy, Sylvester Hoogmoed, ertoe gekomen is om ook de biografie van de moeder van Ramses te schrijven. Na het verschijnen van de biografie van Ramses werd er een koffertje met brieven, ansichtkaarten, rekeningen van hotels, en nog veel meer bezorgd bij de uitgeverij. De koffer was gevonden op de zolder van een advocatenkantoor en niemand wist hoe die koffer daar terecht gekomen was. Sylvester Hoogmoed was al een kenner van het leven van Ramses en het onderzoek naar het leven van de moeder van Ramses vulde veel gaten op. Alhoewel er ook nog heel veel vragen open gelaten worden in het boek. De biograaf geeft dat ook toe en vult die leegtes niet op met verzonnen details. Hij stelt wel vragen en veel antwoorden zijn voorzien van de woorden 'misschien' of 'wellicht' of 'waarschijnlijk'. Zekerheid over wat er, met name in haar jongere jaren, precies gebeurde krijgen we niet.
Het boek gaat eigenlijk net zoveel over Ramses als over de moeder van Ramses. Ondanks het feit dat er in haar leven geen plaats was voor een kind, zijn zij toch onverbrekelijk met elkaar verbonden. Gravin Alexandra had een grote fantasie en ze loog en bedroog veel bij elkaar. Ze was een zo charmante verschijning dat ze iedereen kon wijsmaken dat er een enorme erfenis op haar lag te wachten in het buitenland. Het was slechts een kwestie van tijd voor het geld zou vrijkomen. Mede door die verhalen betaalde ze haar rekeningen niet en als de grond te heet onder haar voeten werd dan verhuisde ze weer.
Ook de vader van Ramses krijgt ruim aandacht in dit boek. Ook al niet echt een gewone burgerman maar een Egyptische diplomaat. Ramses heeft hem op latere leeftijd nog leren kennen al zijn ze elkaar niet echt nader gekomen. Alexandra heeft gedurende haar leven wel contact gehouden met Ramses al was het sporadisch en hadden ze niet echt een warme moeder-zoon relatie. Je kunt je, al lezende, niet aan de indruk onttrekken dat er wellicht een ernstig steekje los was aan deze vrouw. Ze waande zich vertrouwelinge van regeringsleiders en schreef brieven vol adviezen over hoe die zich moesten opstellen in de wereldpolitiek.
Een oplichtster waarvan je je afvraagt hoe het toch mogelijk was dat ze zo in het leven stond? Wat zich in de oorlogsjaren heeft afgespeeld is niet helemaal duidelijk. Uit documenten en brieven is gebleken dat Alexandra gedetineerd is geweest en veroordeeld was wegens oplichting. Ook later is ze nog een keer veroordeeld voor haar oplichterspraktijken. Wat ze zich in haar jongere jaren kon veroorloven aan list en bedrog deed haar uiteindelijk toch de das om. Maar tot aan haar dood bleef ze volhouden een dochter van de tsaar te zijn.
Een boeiend en met veel oog voor detail geschreven boek dat ook nog veel duidelijk maakt over hetgeen zich in het leven van Ramses heeft afgespeeld.