Toen inspecteur Jack Caffery acht jaar oud was verdween zijn broertje Ewan. Hij liep de tuin achter het huis uit en kwam nooit meer terug. Achter het ouderlijk huis woonde de pedofiel Iwan Penderecki en Caffery heeft altijd aangenomen dat Penderecki, die later zelfmoord pleegde, wist wat er met Ewan is gebeurd. Tracey Lamb, de vrouw die van het pedofilienetwerk van Penderecki op de hoogte was, is ook overleden. Zij was Caffery's laatste hoop om zijn broer terug te vinden. Hij ontdekt dat Tracey alles wat zij had, heeft nagelaten aan Derek Yates die in afzondering in de gevangenis zit. Omdat Caffery niet tot de man wordt toegelaten roept hij de hulp in van De wandelaar. Deze raadselachtige zwerver is bereid Derek Yates te bezoeken maar dan moet Caffery als wederdienst de eigenaar van een hond die De wandelaar heeft gevonden, opsporen. Aan zijn halsband was een stukje karton bevestigd met de woorden Help ons.

Wetenschapper Oliver Anchor-Ferrers keert met zijn echtgenote Matilda en dochter Lucia terug naar The Turrets, hun tweede huis in Somerset om te herstellen van een zware openhartoperatie. Matilda doet een afschuwelijke ontdekking in haar tuin, een ontdekking die schokkende herinneringen oproept aan een gruwelijke moord die vijftien jaar geleden in de directe omgeving werd gepleegd en die dochter Lucia ernstig heeft getraumatiseerd. Direct na aankomst wordt de familie bezocht door inspecteur Honey en brigadier Molina. Zij doen onderzoek naar een recente moord die overeenkomsten vertoont met de moord van vijftien jaar terug. The Turrets ligt erg afgelegen en de telefoon werkt niet. Door het vreemde gedrag van de politiemannen begint Oliver zich af te vragen of zij zijn voor wie ze zich uitgeven.

Mo Hayder (1962) is een Engelse misdaadauteur die bekend is geworden door haar boeken over inspecteur Jack Caffery. Zij debuteerde in 2000 met de thriller Vogelman. Haar boeken worden door velen geroemd maar er is ook een aantal mensen dat van haar boeken niets moet hebben vooral vanwege de expliciete beschrijvingen van wat er zoal bij een misdaad gebeurt. Wolf is het zevende deel in de Caffery serie. Mo Hayder vertelt het verhaal in de tegenwoordige tijd waardoor de lezer er directer bij betrokken is. De stijl is mooi en zonder rimpeling. Mo Hayder creÃ«ert in Wolf net zoals in haar eerdere boeken een donkere, enge en onheilspellende sfeer. Het verhaal is origineel en kundig geconstrueerd en kent de nodige wendingen en verrassingen waardoor de spanning tot het einde toe bewaard blijft. Al lezend maakt zich een ongemakkelijk gevoel van je meester omdat je getuige bent van een afschuwelijk drama en je niet kunt ingrijpen. Het is een nachtmerrie. Mo Hayder doet waar ze goed in is, angst een gezicht geven want dat is wat de Anchor-Ferrers te wachten staat, ultieme en onvoorstelbare angst. Mo Hayder is op haar best.

De ontwikkeling van de personages is overtuigend en beeldend en draagt in hoge mate bij aan het hoge niveau van Wolf. De ontknoping, waarin Mo Hayder haar vakmanschap toont door de introductie van een paar totaal onverwachte wendingen, is ijzingwekkend, erg spannend en in een goed tempo geschreven.

Wolf is een geweldige thriller waarmee Mo Hayder laat zien dat zij een uiterst getalenteerde misdaadauteur is. Zij was weliswaar niet altijd even consistent want na het overweldigende succes van Vogelman, De behandeling en Tokio schreef zij een paar mindere boeken. Met Poppenspel, haar vorige thriller, leek zij echter de weg omhoog weer gevonden te hebben en Wolf bevestigt dit. Mo Hayder is weer helemaal terug en haar fans zullen haar dankbaar zijn.