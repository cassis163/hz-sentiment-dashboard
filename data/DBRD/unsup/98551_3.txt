Leef Lagom, breng de Zweedse kunst van kalmte in je leven door Jonny Jackson & Elias Larsen

Na de Deense Hygge-hype is er nu ook de Zweedse Lagom-trend. In tegenstelling tot Hygge draait het bij Lagom niet om het genieten van de kleine dingetjes maar om het tevreden zijn met wat je hebt. Met juist genoeg in plaats van overdaad.

Dit boek wil je helpen om Lagom in je leven toe te passen door tips te geven om water en energie te besparen, maar ook door recepten vol restjes te delen, knutselideetjes met kartonnen dozen te tonen,…

Leef Lagom is een dun, eenvoudig en kalmerend boekje. Je komt al tot rust door er alleen nog maar in te bladeren. Jackson en Larsen laten je zien dat je best al veel hebt en dat daar niet direct nog van alles bij moet komen. Een beetje zwemmen, wat yoga (met de oefeningen uit het boek), wat koken en knutselen, meer hoeft het allemaal niet te zijn.

Het gaat niet om zuinigheid, wel om gelukkig en in balans leven. Lagom draait om lief zijn voor jezelf en de wereld om je heen. Gewoon door eenvoudiger te gaan leven.
De mooie foto’s en vrolijke illustraties geven je zin om direct aan de slag te gaan.