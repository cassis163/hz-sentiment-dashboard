My Asian Kitchen is een prachtig dik kookboek dat is samengesteld door Jennifer Joyce. Tijdens het reizen door Azië, raakte de auteur gefascineerd door de Aziatische keuken. Thuis is Jennifer Joyce aan de slag gegaan met het namaken van deze gerechten. Jennifer Joyce heeft veel door Azië gereisd, waardoor ze de keuken goed heeft leren kennen en er veel verschillende recepten in het kookboek terecht zijn gekomen. Door het namaken van Aziatische gerechten en het ontwikkelen van haar eigen recepten is een mooi en gevarieerd kookboek ontstaan.

Het kookboek My Asian Kitchen is prachtig vormgegeven en heeft een vrolijke rood-roze kaft. Na de korte inleiding volgen de vele recepten: van heerlijke Aziatische snacks en dumplings tot stoofrecepten en kleurrijke curry’s. Het kookboek bevat ruim 120 recepten! Achterin het boek is ook een woordenlijst opgenomen waarin ingrediënten worden toegelicht, zodat je in de winkel de juiste zaken kunt kopen om tot een smaakvol gerecht te komen.

De inhoud van het kookboek heeft een afwisselende lay-out. De recepten staan in het zwart-wit weergegeven, waarbij de meeste recepten voorzien zijn van een prachtig vormgegeven foto die een goede impressie geeft van het gerecht. De recepten beginnen met een korte introductie van de schrijfster, met eventuele variatietips daarin beschreven. Vervolgens is een ingrediëntenlijst opgenomen, met daarnaast een uitgebreide uitleg hoe het gerecht gemaakt moet worden. De bereidingswijze is duidelijk uitgeschreven, waardoor je volgens de juiste stappen een heerlijk gerecht kunt koken. Naast de recepten en foto’s bevat het kookboek ook gekleurde pagina’s met stappenplannen voor specifieke Aziatische bereidingen, waarin bijvoorbeeld in plaatjes is weergegeven hoe een loempia gevouwen moet worden of hoe Temaki hand rolls gemaakt moeten worden. Op deze manier is duidelijk in beeld gebracht hoe je te werk moet gaan, waardoor het makkelijk is de Aziatische recepten te maken. Op deze manier is een afwisselend kookboek ontstaan dat ook geschikt is voor de koks die minder ervaren zijn met de Aziatische keuken.

Om het kookboek te testen heb ik Kip met noedels en zoete sojasaus gemaakt, ook wel Mie goreng. Dit gerecht wordt in Maleisië, Indonesië en Singapore veel gemaakt. Dit recept bestaat uit mie, verschillende soorten groenten en verschillende ingrediënten om een zoete sojasaus te maken. De sauzen van Aziatische recepten vind ik altijd het meest lastig om te zelf te maken, maar door de duidelijke beschrijving van het kookboek te volgen is het gelukt om dit recept te maken. Een heerlijk makkelijke maaltijd is gemaakt. Zeker voor herhaling vatbaar! Daarnaast heb ik loempia’s gemaakt. Dankzij het duidelijke stappenplan van Jennifer Joyce voor het vouwen van de loempia’s, heb ik de heerlijke snacks succesvol na kunnen maken.

My Asian Kitchen is een prachtig vormgegeven kookboek, met heel diverse recepten die, dankzij de duidelijke ingrediëntenlijst en uitleg, makkelijk te maken zijn. Hierdoor is dit kookboek heel handig om ook thuis lekker Aziatisch te kunnen eten.