In 2003 verscheen het debuut van Wright Het kaartverbond met John Ray Horn in de hoofdrol. Wright schreef daarna nog twee thrillers over Horn, maar deze zijn niet in vertaling verschenen. Het vierde boek van Wright, ditmaal zonder Horn, komt wel in vertaling uit.
De hoofdrol is nu voor Randall Wilkes, een man die eens furore maakte als journalist in Chicago, totdat door zijn toedoen een verzonnen verhaal in de krant verscheen en zijn carrière in één klap voorbij was. Wilkes wordt door Sonny McMahan, een oude jeugdvriend en ex-gouverneur van Tennessee, gevraagd om zijn memoires te schrijven en daarbij hoeft hij het niet zo nauw te nemen met de waarheid.
Wilkes keert terug naar hun geboorteplaats Pilgrims Rest, een afgelegen plaatsje in de staat Tennesse waar iedereen elkaar kent. Er gaat een gerucht dat tijdens de Amerikaanse burgeroorlog een aantal soldaten van het verkeerde kamp in een schuur is opgesloten en verbrand. Twee onlangs gevonden skeletten lijken dit gerucht te staven. McMahan ziet hierin een goede gelegenheid om een studiecentrum voor de Amerikaanse burgeroorlog op te richten in zijn geboorteplaats en hierdoor Pilgrims Rest weer op de kaart te zetten. Dan wordt er opnieuw een skelet gevonden, alleen is het dit keer slechts een jaar of 20 oud.
Wright heeft op overtuigende wijze een kleine, Amerikaanse gemeenschap neergezet waar de tijd lijkt te hebben stilgestaan. Dit geldt ook voor zijn personages: de vader van Wilkes, die historicus is en nooit geloofd heeft dat het gerucht over de verbranding waar is, de moeder van McMahan die lijkt te dementeren, de garagehoudster die zichzelf omhoog gewerkt heeft vanuit de goot... En zoals het bij een thriller hoort die zich in zon kleine gemeenschap afspeelt, blijkt iedereen er allerlei geheimen op na te houden. Aan Wilkes de taak om de waarheid boven tafel te krijgen.
Een dergelijk verhaal moet verteld worden met aandacht voor details en onderlinge relaties, en dan graag ook nog in een goed tempo. Wright slaagt daar zeker in. De geheimen die uiteindelijk onthuld worden, passen op een geloofwaardige manier in de gemeenschap die hij heeft neergezet. Het plot klopt en doet niet geforceerd aan; de actie is voldoende aanwezig.
Al met al een evenwichtige en onderhoudende thriller.