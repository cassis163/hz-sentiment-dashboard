De legende nadert de ontknoping...

Podkin, Paz en Poek wonen in Donkerhol. Het gewone leven gaat zijn gangetje, totdat verkenners ontdekken dat de verschrikkelijke Goroms het woud aan het verwoesten zijn. Het zo veilige Donkerhol komt in gevaar. De jonge konijnen moeten hun schuilplaats verlaten en gaan op weg naar Musmolen. Daar ligt mogelijk een Geschenk dat hun kan helpen om de Goroms te verslaan. Alleen... dan moeten ze Grimhartwoud doorkruisen en daar wonen angstaanjagende wezens.

De Beesten van Grimhart is het derde en laatste boek uit de serie over Podkin Eenoor dat geschreven is door Kieran Larwood. Om dit boek volledig te begrijpen is het raadzaam om deel 1 en 2 te lezen. In tegenstelling tot het tweede deel, wordt er in dit afsluitende deel minder uitgebreid teruggepakt op eerdere gebeurtenissen. Ze worden aangehaald, maar de lezer moet zelf ook graven om te bedenken hoe het ook alweer was.
In De Beesten van Grimhart komen dezelfde personages als eerder terug, maar Larwood gaat er vanuit dat je ze al kent. Wel verdient de auteur een compliment, want ondanks dat sommige personages al drie boeken meegaan, blijven ze verrassend en behouden ze hun diepgang.

David Wyatt maakte ook voor dit boek de illustraties. De stijl is herkenbaar, maar sommige illustraties zijn in dit boek zo donker dat het moeilijk is om details in de tekening te ontdekken. Tegelijkertijd past dit ook enorm goed bij de duistere sfeer van het boek. Wyatt weet dat wel goed in zijn tekeningen te vangen, maar als lezer heb je er dus een extra uitdaging bij.

Podkin Eenoor maakt in een andere wereld zijn avonturen mee en daar gaan een hele hoop vreemde namen en voorwerpen bij gepaard. Meer dan in de eerdere delen, kunnen deze 'exotische termen' voor verwarring zorgen. Alleen al om met deze woorden het verhaal goed te kunnen volgen, is het raadzaam om deel 1, 2 en 3 achter elkaar te lezen. Bovendien is het woordgebruik van deze serie daardoor niet geschikt voor alle lezers.

De Beesten van Grimhart is een waardige afsluiter voor de avonturen van Podkin en zijn zus en broertje. In dit derde deel vallen bepaalde mysteries op zijn plek, waardoor gebeurtenissen in eerdere delen verklaard worden. Kieran Larwood heeft een spannende en originele serie afgeleverd.