In ‘Wat overblijft’ vertelt Pieter Sparre het verhaal van Matthijs Eykenboom, voormalig leraar klassieke talen, die op latere leeftijd begint aan een promotieonderzoek. Zijn onderzoek aanvangend kan Eykenboom niet bevroeden dat zijn leven hierdoor een andere wending zal nemen. Begeleider en beoogd promotor is de twee jaar oudere, extravagante Johanna Vriesman. Matthijs raakt diep onder de indruk van haar en na een onverkwikkelijke affaire, moet Johanna bij het onderzoeksinstituut vertrekken en verliest Matthijs alle contact met haar.

“Johanna stak een sigaret op en blies met een peinzende blik rook naar het plafond. Terwijl ik naar haar keek streden bewondering, afgunst en onzekerheid in mij om voorrang. In vergelijking met haar was ik nog een kind.”

Twintig jaar later ontvangt Matthijs een uitnodiging om naar Leuven te komen waar Johanna een prestigieuze academische onderscheiding zal krijgen. Samen met drie anderen reist hij, via zijn geboorteplaats Terneuzen, naar de Belgische universiteitsstad. Tijdens de reis overdenkt Matthijs de jaren die achter hem liggen en probeert hij voor zichzelf helder te krijgen wie hij geworden is en wat hij van de hernieuwde ontmoeting met haar verwacht. En dan staan ze weer tegenover elkaar…

‘Wat overblijft’ is een intrigerende roman over ouder worden, vergankelijkheid, overgave en geldingsdrang. Sparre is een uiterst boeiend verteller met een onomwonden schrijfstijl en een grenzeloze fantasie.

“Haar fraude kon me niet eens zoveel schelen, maar wat ik onverdraaglijk vond was dat ze me voorloog over Eller en wie weet waar ze nog meer over loog. Wat voor iemand was ze toch? Van kinds af aan al onbetrouwbaar, egoïstisch, ze liet iedereen naar haar pijpen dansen.”

Respect voor het feit dat Sparre kiest voor een ouder hoofdpersonage, zeker omdat er ook een belangrijk romantisch aspect in ‘Wat overblijft’ zit. De meeste auteurs kiezen dan voor een jonger personage om het grote publiek te pleasen. Sparre niet, Sparre vaart zijn eigen koers.

“Ik schrok wakker, kotsmisselijk, drijfnat en alles deed pijn. Waar was ik? Diep ademde ik in en uit. Ik gluurde om me heen, zag een raam waarvan het gordijn net dicht was –buiten was het donker- en de contouren van een kast en een deur…”

De hindernissen, door wisselingen in de tijd, worden door Sparre moeiteloos genomen. De lezer is nimmer in verwarring en zijn personages zijn prachtig gekarakteriseerd. Vooral de gedachten, emoties en overpeinzingen van Eykenboom worden door de lezer diep gevoeld.

De auteur
Pieter Sparre (1943), in het dagelijks leven Pieter Vroegop, groeide op in Terneuzen en studeerde scheikunde in Leiden. Na zijn promotie in 1972 werkte hij jarenlang als leraar scheikunde in het voortgezet onderwijs en als bestuurder aan de universiteit van Leiden.
‘Wat overblijft‘ is zijn vierde roman. Eerdere werken van zijn hand zijn: ‘Onderhuids’, ‘De troost van een lichaam’ en ‘Gevangen’.

Uitvoering
Uitgever: Schrijvershuys
ISBN 978 90 8234 586 5
Paperback, 233 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/