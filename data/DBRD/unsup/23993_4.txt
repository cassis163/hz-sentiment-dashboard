Cappuccino in Jordanië is het reisverslag van Anika Redhed en haar man over de reis die ze maakten naar Jordanië. Zij was er al eerder geweest en wilde nu graag die ervaring herhalen. Toch is het jaren later anders. Het toerisme is enorm gegroeid, maar veel beter zijn de omstandigheden niet geworden.

Openhartig, scherpzinnig en vol humor vertelt ze over wat ze meemaken tijdens hun reis. Zo krijgen ze bij het ophalen van de huurauto een 'upgrade' en stappen ze in een Toyota Yaris en leren ze dat de enige regel voor verkeer op weg die blijkt te zijn dat er geen regels zijn, alleen het recht van de sterkste en de brutaalste. Ook weet Anika de armzalige omstandigheden in de hotels die ze hebben geboekt realistisch en met humor te beschrijven. Deuren die niet dicht willen of niet meer open en bedden die scheef zakken. En als ze "Manuel" uit Falty Towers in het echt tegenkomen, als host in een hotel is de chaos compleet. Maar dat zijn slechts onderdelen van de reis die het maken tot wat het is: Een avontuur.

Het boek is een bundel met korte verhalen over de reis en de contacten met de inwoners van Jordanië, de overweldigende schoonheid Jordanië en van Petra en haar wereldwonderen, de prachtige uitzichten over bergen en groen, en evenzo de weidse ruimte van de woestijn, waar ze gaan paardrijden, na compleet gebutst te zijn achterop een jeep en slapen onder de blote hemel.

Maar ook kritische punten gaat ze niet uit de weg. Bij de toeristische plekken werken jonge kinderen die toeristen op ezels laten rijden. De kinderen verdienen liever wat geld dan dat ze naar school gaan (of is er geen keuze?). Dieren welzijn is ook een dingetje, er staan wel borden waar men alert wordt gemaakt op dierenmishandeling en de mogelijkheid om dat aan te kaarten, over kinderarbeid wordt niets vermeld. Ze raden dan ook af om gebruik te maken van de ezels en niets te kopen van kinderen, want zolang er gebruik van wordt gemaakt blijft de kinderarbeid doorgaan.

Cappuccino in Jordanië is een heerlijk reisverslag om te lezen. Het voelt als een voorrecht om ls lezer samen met Anika en haar man deze reis mee te mogen beleven door middel van dit boek. De verhalen worden afgewisseld met quotes, citaten en zwart/wit foto's van de reis. Het zorgt voor een verzorgd en compleet geheel en is zeer ontspannen om te lezen.