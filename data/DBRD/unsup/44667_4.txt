In de beschrijving word je een Gossip Girl in de toekomst beloofd en die beschrijving klopt echt behoorlijk goed. Het gaat over de allerrijkste jongeren van New York, die allemaal in De Toren wonen, wat Manhatten eerst was. Hoe hoger je woont, hoe groter en duurder de huizen zijn. Bovenin woont Avery met haar familie. Haar ouders hebben hun beste genen bij elkaar laten zetten zodat Avery nu waanzinnig mooi is. Avery is de Serena van dit verhaal, iedereen wil haar zijn en haar vriendin zijn.
Maar zoals het een goede soap betaamt zijn er behoorlijk wat geheimen en intriges: drugsverslaving, gevangenissen, een onechtelijk kind, geheime verliefdheid en natuurlijk relaties tussen de hoge en lage verdiepingen. Net als in Gossip Girl valt er iemand van het dak op het allerlaatst. Je leest het al in de proloog en er wordt het hele boek toegewerkt naar dat moment. Je bent ontzettend benieuwd wie dat nou gaat zijn en je gaat zo je voorkeuren ontwikkelingen. Maar natuurlijk is het nooit degene die je hoopt en ook niet degene die je verwacht.

Dit boek heeft me echt meegesleept. Het zijn ontzettend leuke en afwisselende personages die allemaal hun eigen geheim hebben. Je bent steeds heel benieuwd wat voor domme dingen ze nou weer gaan doen en met wie. Het eindigt ook met een behoorlijk cliffhanger en ik wil heel graag weten hoe het verhaal verder gaat. Ik hoop ook dat het personage dat op het eind een eigen hoofdstuk krijgt, in het tweede deel volledig wordt toegevoegd aan de 'cast'.