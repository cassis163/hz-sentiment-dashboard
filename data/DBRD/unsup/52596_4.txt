Nooit meer te druk van Tony Crabbe gaat over het feit dat we tegenwoordig een uitpuilende inbox hebben, een overvolle agenda en oneindig veel to-dolijstjes. Tony Crabbe biedt hiervoor een oplossing in zijn boek Nooit meer te druk, want dit is een praktisch boek dat helpt bij het maken van keuzes. Het biedt oplossingen om meer controle te krijgen over je leven, met gerichte aandacht op de dingen die je doet.

Het boek Nooit meer te druk bestaat uit drie delen: 1. Beheersing, 2. Onderscheiding en 3. Betrokkenheid. Op het einde biedt hij ook zeven strategieën aan, die je zouden moeten helpen met het doorbreken van slechte gewoontes. Het eerste deel Beheersing helpt ons om ons bewust te worden van de drukte die deel uitmaakt van ons leven. Dit deel geeft ons tips and tricks om te leren omgaan met de drukte van alledag en ons leven weer in eigen handen te nemen door doordachte keuzes te maken. Het tweede deel Onderscheiding doet ons beseffen dat niet veel werken je succes verzekert, maar enkel door jezelf te onderscheiden van de rest kun je succesvol worden. Met het derde en laatste deel Betrokkenheid zoeken we diepgang in ons leven. Niet meer geld, meer status en meer vrienden maken ons gelukkig, maar we moeten ons richten op de waarden die werkelijk belangrijk zijn voor ons. En tot slot worden er zeven strategieën aangereikt om van goede voornemens vaste gewoontes te maken.

Persoonlijk vond ik dit een zeer interessant boek, omdat ik soms dagen heb dat ik het gevoel heb dat ik mezelf voorbij loop in alle drukte op het werk en privé. Ik heb ook tijd nodig om te kunnen herbronnen en mezelf weer op te laden na een drukke dag en ik probeer dit vooral te doen door veel te lezen, maar soms staat mijn hoofd daar niet naar door alle drukte en verdeed ik mijn tijd op Facebook. Toen ik op het einde de zeven strategieën las, bedacht ik me dat dit het ideale actieplan is om Facebook te deactiveren en me te focussen op wat echt belangrijk is, zoals echt contact en echte betrokkenheid met de medemens. Ondertussen ben ik al een goede maand van Facebook en eerlijk gezegd, ik mis het niet. Ik heb gelukkig wel nog Whatsapp, mail en sms zodat ik me ’s avonds niet volledig afgesneden van de wereld voel, maar ik ben toch blijk dat ik die stap gezet heb. Dit boek heeft me dus zeker de nodige inzichten gegeven en met kleine veranderingen gedurende de rest van het jaar wil ik proberen om weer tot de essentie te komen van wat het leven is zonder sociale media en meer echt contact.

Tony Crabbe (1968) is een Britse bedrijfspsycholoog en woont met zijn vrouw en drie kinderen in Denia, aan de oostkust van Spanje. Crabbe werkt voor internationale vestigingen van Microsoft, Disney en Cisco en schreef in 2014 het populaire boek Nooit meer te druk. Een opgeruimd hoofd in een overvolle wereld, dat in 2016 in het Nederlands vertaald werd.