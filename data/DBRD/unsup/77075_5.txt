Hoe kan je er als auteur voor zorgen dat je je lezers blijft verrassen? Na elke goed gewaardeerde thriller verwacht het lezerspubliek immers ook bij het volgende boek weer verrast te worden door een spannende en hoogstaande plot. Zo ook bij Corine Hartman, die inmiddels al een vat vol spannende verhalen op haar palmares heeft staan. Bij haar lijkt het wel vanzelfsprekend dat elk volgend boek van uitmuntende kwaliteit is, want steevast levert deze Haagse schrijfster thrillers van formaat af. De druk van presteren lijkt op haar geen invloed te hebben. Met Bloedlijn, het eerste deel in een nieuwe serie psychologische thrillers, toont ze dit wederom aan.
Na de dood van haar zoon Nick, die een half jaar geleden op een afschuwelijke wijze is vermoord, pakt Jessy Haider haar werk als rechercheur weer op. Haar eerste zaak is meteen een heftige: het lijk van de zestienjarige Kim, dochter van een kwekersgezin en deelneemster aan een populair live tv-programma, wordt in de boomhut op het terrein van de kwekerij gevonden. De verminkte polsen van het meisje wijzen op zelfmoord, maar Jessy gelooft dit niet en is ervan overtuigd dat het zelfverzekerde meisje op een andere manier om het leven is gekomen. Jessy moet haar emoties onder controle houden om de zaak tot een goed einde te brengen en de waarheid boven tafel te krijgen.
Gemakkelijk is dit allerminst, want Rolf Brezinger, de psychopathische moordenaar van haar zoon, is uit de gevangenis ontsnapt en zint op wraak. Hij achtervolgt Jessy en bestookt haar met wrede dreigbrieven. Als haar ex-man Marc wordt ontvoerd, beseft Jessy dat ze niets anders kan doen dan deze psychopaat op te sporen en voorgoed met hem af te rekenen.
Het eerste boek van een serie is vaak bedoeld om de lezer kennis te laten maken met de belangrijkste personages en hun privébesognes. Zo ook in Bloedlijn, waarin de onconventionele speurder Jessica (Jessy) Haider wordt geïntroduceerd. Al snel is duidelijk dat we niet met het standaard hoofdpersonage te maken hebben. Hartman heeft een persoon geschapen die in elk opzicht uniek te noemen is. In weinig thrillers kom je een hoofdfiguur tegen die er kwalijke gedachten op nahoudt en tegelijkertijd sympathie opwekt. Jessy heeft een groot verlangen naar seks, snuift geregeld een lijntje coke, is meedogenloos voor haar tegenstanders en schuwt gruwelheden niet. Kortom: een vrouw van graniet die je maar beter te vriend kunt houden. Haar kwelgeest Rolf Brezinger denkt hier anders over en weet haar toch de stuipen of het lijf te jagen. Waar ze eerst lijdzaam heeft moeten toezien hoe deze gek haar zoon op brute wijze heeft vermoord, heeft hij het nu voorzien op haar ex-man. Jessy is vastbesloten niet weer machteloos toe te kijken. Een bloedstollend kat-en-muisspel volgt.
Een goede protagonist heeft een sterk verhaal nodig om zich te kunnen profileren. En dat sterke verhaal krijgt Jessy Haider. Naast de wraaktocht naar de moordenaar van Jessy's zoon, is ook het onderzoek naar de dood van het kwekersmeisje een zeer spannend en intrigerend deel van het verhaal. Met korte, krachtige zinnen voert Hartman de spanning hoog op en zorgt ze ervoor dat de bladzijden met een rotvaart omgeslagen worden. En net als je denkt dat alle zaken zijn afgesloten, komt Hartman met een verassende draai die je weer doet tollen. Bovendien eindigt ze met een cliffhanger van jewelste, waardoor het smachten naar het volgende deel alleen maar groter wordt.
Krachtige personages, bloedstollende actie, een opwindende plot en onverwachte wendingen: Bloedlijn bevat alle ingrediënten voor een onweerstaanbaar spannend verhaal en biedt daarnaast meer dan genoeg voeding voor de volgende delen in de reeks. Een verrassing is het al lang niet meer bij Corine Hartman...