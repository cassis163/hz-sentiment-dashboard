Dat ik mijn hand niet omdraai voor een heerlijke steamy op zijn tijd is geen geheim, toch kreeg zelfs ik bij vlagen last van rode oortjes tijdens het lezen van dit verhaal. De heerlijke spanning waarmee de relatie tussen Sara en Max wordt beschreven is zo zinderend, dat ik het er warm van kreeg.

Het verhaal zelf komt snel op gang. Het tweetal loopt elkaar al vroeg in het boek tegen het lijf. Voor mijn gevoel iets te vroeg. Ik had het leuker gevonden als we eerst de personages wat beter hadden leren kennen, en als ze elkaar eerst wat beter leerden kennen.

Gelukkig is dit boek geen gevalletje ‘liefde op het eerste gezicht, maar eerder ‘lust op het eerste gezicht’. Op die manier wordt het stukken geloofwaardiger dat de personages naar elkaar trekken om aan hun trekken te komen.

Hoewel ik het erg leuk vond dat de vrouwelijke hoofdpersoon in dit boek een stuk assertiever is dan in vele andere steamy’s, had ik wel moeite om me in te leven in Sara. Misschien ben ik wel te preuts, maar ik vond het erg moeilijk om me voor te stellen dat iemand na een breakup zit te wachten op zo’n extreem seksleven. Natuurlijk is de een de ander niet, en dus zette ik me al snel over die afstand tussen mezelf en de personages heen.

En ik moet toegeven dat ik verder heb genoten. Het was erg verfrissend om eens over een man te lezen wiens hoofd helemaal op hol is gebracht door een vrouw. Ik ben dan ook zeker van plan om ook de overige delen van deze reeks te gaan lezen.