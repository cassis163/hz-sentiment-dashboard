Daniel Polansky is een jonge Amerikaanse schrijver. De Wreker van Laagstad (the straight razor cure) is de eerste Nederlandse vertaling van een van zijn boeken. Hij schrijft over Low Town (Laagstad) en zijn bewoners. Dit boek is deel 1 van een serie en het debuut van deze schrijver.
De omslag is gemaakt door Guter Punkt uit Duitsland. Zij maken de boekomslagen voor o.a. Markus Heitz.

Warden, voormalig agent en tegenwoordig drugsdealer, woont in Rigus, de hoofdstad van de Dertien Landen. Om precies te zijn in Laagstad, het slechtste gedeelte ervan. Als er een meisje verdwijnt, wordt hij tegen wil en dank betrokken bij het onderzoek. Hij wordt weer geconfronteerd met zijn verleden en wat er verkeerd is gegaan. Toch zet hij zijn grijze cellen aan het werk om erachter te komen wie de dader is. Zeker als er nog een kind verdwijnt en nog een.....
Warden beweegt zich in de verschillende kringen van mensen met een gemak, die ervan getuigt dat hij veel gezien en meegemaakt heeft. Hij neemt weer contact op met de mensen uit zijn verleden: de Blauwe Kraanvogel, Eerste Magiër van het Rijk, die in het Arendsnest woont. Celia, zijn protegé met wie Warden een verleden heeft. Crispin, zijn oud-collega bij de dienst. En anderzijds jaagt hij mensen tegen zich in het harnas door zijn brute manier van optreden en zijn grove taalgebruik. Het verhaal leidt ons in een bepaalde richting van een mogelijke dader, maar of dat ook klopt, zal de lezer zelf moeten ontdekken.

Polansky heeft een beeldende manier van schrijven. De sfeer, omgeving en personages worden erg mooi omschreven. Warden is een echte anti-held, met al zijn onhebbelijkheden. Rokend, blowend, vloekend en vechtend probeert hij de zaak op te lossen. Alle personages dragen bij aan de sfeer van het verhaal. Adolphus, zijn oude legerkameraad, in wiens etablissement hij nu woont en die hem zeer goed kent. Zijn ontmoeting met Mees, een straatjongen, die later zijn hulpje wordt. Yancey Dukes, de Rijmer, een zanger die hem in contact brengt met heer Beaconfield, de Lachende Kling en Brightfellow, zijn magiër. Allemaal spelen ze hun rol in dit verhaal.
Laagstad is eigenlijk het belangrijkste 'personage' hier. Dit deel van de stad wordt zo goed omschreven, dat je het als het ware voor je kunt zien: de steegjes, winkeltjes en huizen, verlept, verlopen, maar toch een thuis voor alle bewoners uit alle windstreken van de Dertien Landen.
Humor is een veel gebruikt middel van de schrijver. Warden heeft een heerlijk gevoel om met zijn woordgrappen de angel uit moeilijke gesprekken te halen.

De titel, zowel de Nederlandse als de Engelse, dekt niet de volledige lading van het boek. Wraak is een te groot woord hiervoor. Het gaat meer over de innerlijke reis van de hoofdpersoon. Hij verandert van een afgestompte drugsdealer die uit is op eigen gewin in een man die door zijn medebewoners wordt gezien als de kans om de verdwijningen van de kinderen op te lossen. In het begin neemt Warden deze rol alleen op zich uit lijfsbehoud. Later wíl hij de zaak uitpluizen, omdat hij weet dat hij dat kan.

David Polansky heeft met de Wreker van Laagstad een mooie opmaat geschreven voor de volgende delen over Laagstad en Warden. Met humor en beeldende bewoordingen schetst hij een harde, meedogenloze wereld, waarin iedereen zijn plekje probeert te veroveren en te behouden.