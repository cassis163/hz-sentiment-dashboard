Vonk – Anita Terpstra

Titel: Vonk
Auteur: Anita Terpstra
Uitgeverij: Cargo
Publicatiedatum: 5 juli 2018
Aantal bladzijdes: 286


Cover
De cover is blauw, we zien in vier verdeelde stukjes iemand die aan ballet doet. De letters van de titel zijn in gouden, glimmende letters op het boek gedrukt en steken iets uit. Het geheel zorgt ervoor dat deze cover goed in het oog springt.


Auteur
Anita Terpstra (Hallum, Friesland, 1974) studeerde journalistiek en kunstgeschiedenis. Ze debuteerde in 2009 met Nachtvlucht. Samen (2016) stond op de shortlist van de Gouden Strop. Haar thrillers worden ook uitgegeven in Duitsland en Frankrijk.

Achterflap/samenvatting
In de balletwereld vormen de Nederlandse Mischa en de Russische Nikolaj een beroemd droompaar. Het auto-ongeluk waarbij hun dochtertje om het leven is gekomen, lijkt hen nog dichter bij elkaar te hebben gebracht. Maar dan breekt er brand uit in het huis waar ze tijdelijk wonen. Mischa en Nikolaj overleven het vuur, maar liggen beiden met zware verwondingen in het ziekenhuis. Als de politie de brand onderzoekt, is al snel duidelijk dat deze is aangestoken. Het geluk van het danspaar blijkt niet meer dan een zorgvuldig geconstrueerde leugen. Mischa beschuldigt Nikolaj ervan de brand te hebben gesticht. Op zijn beurt beweert Nikolaj dat Mischa hem wil vermoorden. Wie van de twee spreekt de waarheid? En wie liegt?


Mijn mening
Als ik het boek opensla valt m’n oog direct op een van mijn favoriete quotes van Bruce Springsteen, “You can’t start a fire, You can’t start a fire without a spark” welke ook erg toepasselijk is in dit verhaal. Als ik verder lees maak ik kennis met Mischa, moeder en vrouw van Nikolaj en een fervent ballerina. Samen met haar man vormt ze een beroemd danspaar. Tot het noodlot toeslaat en het huis waar ze wonen afbrandt. Het onderwerp ballet, waar ik eigenlijk helemaal niets, mee heb, wordt zo geschreven dat het ook voor een leek op dat gebied prima te volgen is en boeiend blijft. De personages zijn erg goed uitgewerkt en worden zo omschreven dat je ze beiden kunt begrijpen, of juist helemaal niet en de andere weer meer begint te begrijpen. De hoofdstukken zijn kort, beeldend geschreven en worden afgewisseld in perspectief, de ene keer lezen we vanuit het personage van Mischa en het volgende hoofdstuk beleven we vanuit Nikolaj, dit zorgt voor voldoende afwisseling in het verhaal. Ook wordt het heden en verleden afgewisseld, waarin we meer te weten komen over de achtergrond van de personages, dit roept alleen maar meer vragen op, waardoor je ook continu switcht van gedachten over wie nu achter de brandstichting zit en daar blijf je eigenlijk het hele verhaal over twijfelen. Er wordt dus ook niets te vroeg verklapt en het geheel blijft boeiend tot de laatste bladzijde. Al met al is dit een zeer geslaagde thriller, met een hoog “hoe zit de vork nu in de steel” gehalte.


“Vuur of water heeft geen geweten. Ergens in mijn achterhoofd knipperde als een haperende tl-buis het besef dat iemand me had blootgesteld aan de vernietigde kracht ervan.”

Spanning: 4
Plot: 4
Leesplezier: 5
Schrijfstijl: 5
Originaliteit: 5
Psychologie: 5

Ik geef Vonk van Anita Terpstra 4,5 sprankelende sterren

Heidi