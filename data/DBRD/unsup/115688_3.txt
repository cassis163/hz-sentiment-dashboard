A cold heart, Jonathan Kellerman. Kom ik toch tot de ontdekking dat ik een boek van Jonathan Kellerman niet in mijn kast heb staan… Hoe kan ik zo dom zijn? Ik begon aan A cold heart om verbaasd te zien dat de relatie tussen Alex en Robin nu toch echt over is. En ik dacht nog dat het wel lekker ging, zo aan het einde van Flesh and blood. Jonathan Kellerman schrijft sneller dan ik kan bijhouden; maar dat komt natuurlijk ook omdat ik het afgelopen jaar heel veel heb gelezen voor Crimezone. In The Murder Book, het boek dat ik mis, is het dus blijkbaar bergafwaarts gegaan met de relatie. Maar goed: A cold heart is weer een goed boek: bekende hoofdpersonen (Alex Delaware, worstelend met zijn oude en zijn nieuwe relatie), spanning (men zit de moordenaar op de hielen, maar die ziet toch nog kans nog een keertje toe te slaan) en een psychologisch tintje (al wordt er tot op het laatst over de verkeerde gepsychologiseerd…). En waarom is het nu belangrijk dat ik niet wist dat de relatie tussen Alex en Robin op de klippen was gelopen? Omdat die relatie in A Cold Heart wel degelijk een heel belangrijke rol speelt; en de kans groot is dat beiden er niet zonder kleerscheuren vanaf komen.
Toch knaagt er iets bij mij: dit boek is niet zo spannend en origineel als sommige andere in de serie. Er wordt heel veel in gepraat en men zoekt mijns inziens wel erg lang in de verkeerde hoek.
Natuurlijk mag de fan dit boek niet missen, maar de échte vonk wil bij mij niet overspringen.

(Door: Jannelies Smit)