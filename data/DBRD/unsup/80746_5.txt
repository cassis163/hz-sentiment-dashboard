Ter voorbereiding op het jaarfeest Imbolc blader ik door een prentenboek van Lidwien van Geffen. Bij 'Moeder Aarde krijgt het licht terug' stop ik. De tekening op de rechter bladzijde ontroert me. Een jongen knielt bij vijf kaarsjes die branden in aarde-kuiltjes. Een meisje wijst naar de vlammetjes en vertelt een verhaal. In het versje op de linker bladzijde is plaats gemaakt voor dankbaarheid, hoop en verbinding. De aanblik van al dit moois brengt mij in de juiste stemming en herinnert mij aan de walnoot-kaarsjes die ik ooit maakte voor Maria Lichtmis op 2 februari. Ik pak mijn boodschappenlijstje en krabbel er 'walnoten' op.

Kunstzinnig therapeut Lidwien van Geffen heeft met zachte potloodstreken en ogenschijnlijk eenvoudige versjes een, voor de lezer, herkenbare achtergrond geschetst bij verschillende feesten gedurende het jaar. In het kijk- en voorleesboek van Winterkrans tot Zomerdans beleef je de seizoenen met aandoenlijke zinnen als: 'Het hagelde en 't sneeuwde en heel hard woei de wind.' en titels als Hemelvaartboot en de Pinksterduifjes. In het hele boek is aandacht voor de natuurlijke omgeving van de mens. De illustraties zullen het hierdoor ook heel goed doen als onderdeel van de seizoenstafel. Het versje is ook een mooi startpunt voor het samen ontdekken van de achtergrond van het betreffende feest.

Een absolute aanrader!