Dit is een boek voor een liefhebber van boeken. Ik ben er ook een.
Ik las de samenvatting en wist meteen dat ik dit boek wilde gaan lezen en was daarom blij dat ik het boek mocht recenseren. Mijn nieuwsgierigheid naar de beschreven gebeurtenissen in het hedendaagse met een link naar iets van mysterie in het verleden was gewekt.
Ik werd niet teleurgesteld.
De auteur heeft heel knap het verleden, met name het ontstaan van de boekdrukkunst en het heden, Google en e-readers samen weten te brengen in een fantastisch verhaal.
De personages zijn heel goed beschreven, want dat was ook een van de taken van de hoofdpersoon
als medewerker in Penumbra's boekwinkel. Daardoor zie je ze als het ware voor je en kun je ze gemakkelijk door het hele boek heen, volgen.
Het boek is in de ik-vorm geschreven waardoor je snel in het verhaal getrokken wordt.

In deze winkel wilde ik zelf ook werken, ik zou Clay willen zijn en meemaken wat hij meemaakt.
Na het lezen ben ik nog wat meer gaan opzoeken over het ontstaan van de boekdrukkunst. Er is ook een heleboel te vinden op internet over Francesco Griffio. Dat is wellicht diegene waar Griffio Gerritszoon als karakter op gebaseerd is. Dat geeft aan in welke mate je als lezer ge√Ønteresseerd raakt door de manier van schrijven. Je wilt ook meer weten. Ook heb ik gezocht naar Aldus Manuntius. En wat blijkt: deze twee hebben daadwerkelijk samengewerkt in het verleden.

'Penumbra' op Wikipedia:
De penumbra of halfschaduw is het gedeelte van een schaduw waarin niet de gehele lichtbron afgedekt is. Dit type schaduw ontstaat wanneer een lichtbron niet als puntvormig wordt waargenomen, waardoor delen van de schaduw blijven beschenen door een gedeelte van de lichtbron. In de afbeelding zijn deze gebieden aangegeven met de letter P.
Hier is een heel toepasselijke naam gekozen in de titel. Niet alles wordt aan het oog onttrokken, maar hierdoor zie je misschien toch niet alles beter.

In dit boek wordt je als lezer meegenomen in het avontuur. Het maakt eigenlijk niet zoveel uit of het waarheidsgetrouw is of niet, omdat het zo heerlijk leest. Het gaat over allerlei onderdelen van het leven.
Een verhaal met humor. Over doorzettingsvermogen, mededogen, nieuwsgierigheid en alles wat een mens tot mens maakt, maar vooral over liefde voor boeken, in welke vorm dan ook. Een boek geschreven door een liefhebber van woorden en boeken.

Een heel mooie roman en een knap debuut!
Zonder meer een aanrader.

Ik waardeer dit boek met 4,5/5 sterren ****1/2