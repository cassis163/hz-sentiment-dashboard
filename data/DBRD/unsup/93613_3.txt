'Als je uit volle overtuiging "nee" zegt, is dat altijd beter dan "ja" zeggen om iemand te behagen, of erger nog: om problemen te voorkomen.'

Toen Arun Ghandi twaalf jaar was ging hij bij zijn grootvader wonen. Hij bleef uiteindelijk twee jaar in de ashram van Mahatma Ghandi. In die tijd heeft hij veel met zijn grootvader gesproken; hij maakte een uur per dag vrij voor Arun. Mahatma Ghandi, of Bapuji zoals hij hem noemt, heeft hem oneindig veel wijsheid voor zijn verdere leven gegeven.

Maar hoewel de titel doet vermoeden dat het een boek alleen over wijsheid gaat, is het eigenlijk meer een boek over Arun Ghandi. Dat is niet erg, maar de titel schept andere verwachtingen. Het is een boek over zijn tijd bij zijn grootvader, met daarin verweven natuurlijk ook de wijze lessen die hij van zijn grootvader heeft geleerd en verder gaat het grotendeels over wat hij van Mahatma Ghandi heeft geleerd en hoe hij dat in zijn verdere leven heeft toegepast. Soms is Arun zelfs wat belerend in zijn manier van schrijven. Hij straalt iets uit van: 'Vroeger heb ik fouten gemaakt, net als jij, maar ik heb geleerd het beter te doen en ik doe het nu ook echt beter dan veel andere mensen.'

Desalniettemin is dit boek het zeker waard om gelezen te worden. Vanwege de inzichten dat de mensheid één grote familie is en dat niemand onbelangrijk of vervangbaar is bijvoorbeeld. Of het idee dat je de wereld met liefde in plaats van angst kunt veranderen. Maar natuurlijk ook, zoals bovenaan de recensie staat omdat een overtuigd nee nog altijd beter is dan een ja die alleen wordt gezegd om iemand te behagen of om problemen te voorkomen. Maar vooral omdat de lezer Mahatma Ghandi op een nieuwe manier leert kennen. Bapuji was een man vol met respect en nederigheid. Hij had goede ideeën en was niet bang om ze te uiten. Hij kon kloven tussen mensen overbruggen. In een wereld vol met haat, liet hij zien dat je door vergevingsgezind en begripvol te zijn veel meer bereikt dan wanneer je reageert met haat en woede.

Ten slotte een mooie les om over na te denken als je goede voornemens gaat schrijven: Denk goed na voor je iets zegt, vraag jezelf af: "Heeft de wereld profijt bij mij woorden?" Zoja, wees dan bereid ze hardop uit te spreken.