Kleine Ezel en mamma Ezel zijn op kerstavond op weg naar het feest van Feestvarken. Het is een lange en barre tocht naar het Feestvarken, want het is koud en het sneeuwt hard. Onderweg komen ze steeds meer feestgangers tegen die met hen meelopen naar het feest van Feestvarken. Maar wanneer ze bij de feesttent aankomen, blijkt Feestvarken er helemaal niet te zijn. Waar is hij gebleven?

Kleine Ezel viert kerstfeest is een leuk prentenboek van de hand van Rindert Kromhout en Annemarie van Haeringen. De vrolijke tekeningen in het boek zijn winters en passen heel goed bij de winter en kersttijd en zijn aansprekelijk voor kinderen. En ook al is het buiten erg koud, de tekeningen stralen warmte uit, omdat de dieren samen op pad zijn, elkaar helpen en samen op zoek gaan naar Feestvarken. Deze saamhorigheid past goed bij de kersttijd en laat kinderen zien dat het goed is om elkaar te helpen.

Het boekje is lekker compact, bevat mooie tekeningen en goed begrijpbare en leesbare tekst, waardoor dit boekje heel geschikt is om uit voor te lezen in de kersttijd. Er zijn al veel meer boeken over Kleine Ezel zoals, Kleine Ezel gaat in bad en Hoera voor Kleine Ezel. Dus als je dit boek leuk vindt kun je nog veel meer boeken uit deze serie lezen. De boeken over Kleine Ezel zijn geschikt voor peuters en kleuters en zeer leuk als voorleesmateriaal.