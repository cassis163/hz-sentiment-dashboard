Net zoals “Het geheim van mijn man” en “Grote kleine leugens” is ook “Bijna echt gebeurd” weer een typisch boek van Liane Moriarty. Wat wil dit zeggen? Denk aan dagelijkse huishoudelijke situaties en herkenbare problemen, gecombineerd met een ernstige gebeurtenis die pas beetje bij beetje wordt onthuld.

Liane Moriarty geeft in dit boek opnieuw een mooi beeld van enkele gezinnen die ook in jouw straat kunnen wonen. De situaties, frustraties en dagelijkse beslommeringen van deze families zijn zo herkenbaar. We leren Sam en Clementine kennen, een koppel met twee dochters. Zij is professioneel muzikant en hij is amuzikaal en een bezorgde vader. De beste vriendin van Clementine is de ernstige Erika, die samenwoont met haar man Oliver. Beiden hadden een moeilijke kindertijd en jeugd waardoor ze begrip bij elkaar vonden. Dan zijn er ook nog Tiffany en Sid, een eerder excentriek en rijk koppel met één dochter.

De drie koppels komen op een avond samen voor een barbecue. Wat daar vervolgens gebeurt is een groot mysterie, maar heeft voor iedereen ernstige gevolgen. Vanaf de eerste pagina’s weet je dat er iets mis ging op de barbecue en wordt de lezer volledig in spanning gehouden. Het verhaal wisselt voortdurend tussen de situatie van de drie gezinnen in het heden, en op de dag van de barbecue.

Zo krijg je tijdens het lezen steeds een beter beeld van alle personages en de geheimzinnige gebeurtenis op de barbecue. Moriarty werkt opnieuw knap het plot uit in dit boek met enkele verrassende wendingen naar het einde toe. Ze combineert herkenbare situaties met spanning en dat maakt ook dit boek weer een top roman!