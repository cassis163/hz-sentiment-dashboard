Geschiedenis kan met al zijn jaartallen en droge feiten doodsaai zijn. Nieuwenhuijsen weet echter de gebeurtenissen op een boeiende manier te vertellen, ook door verbanden te laten zien en regelmatig terug te grijpen op eerdere gebeurtenissen.
Naast de min of meer chronologische beschrijving van de historische gebeurtenissen neemt hij de vrijheid om in kaders te speculeren over wat gebeurd zou kunnen zijn waar de bronnen het laten afweten. Ook misverstanden van eerdere historici komen zo aan bod. Dat geeft een breed panorama over het bewuste tijdvak.

Feitelijk gaat dit boek over het woelige ontstaan van Holland en over de politieke partijen die daarbij een rol speelden. Het is een periode die weinig bekend is, wat jammer is, wat er gebeuren genoeg dingen die ontzettend spannend zijn. A Game of Thrones is er niks bij.

Ik heb dit boek gekocht bij de presentatie ervan in Vlaardingen. Daar gaf de auteur een lezing. Hij is een goede verteller, de lezingen zijn de moeite waard. Met andere historici op de tribune kon zelfs een discussie ontstaan, de geschiedenis is parate kennis voor Nieuwenhuijsen.
Een grappige anekdote: In het Vlaardingse museum werd de lezing gegeven met een gigantisch (en waarschijnlijk peperduur) "touch screen" beeldscherm. Nieuwenhuijsen doet aan re-enacting en deed dus een maliÃ«nkolder uit de tijd van West-Frisia aan, en nam een flink zwaard ter hand. Vol vuur vertelde hij en wees ineens op dat beeldscherm een bepaalde plaats op de kaart aan - met dat zwaard. De conservator trok bleek weg, rende naar voren om zijn beeldscherm te redden. Nieuwenhuijsen was nogal gelaten onder die actie, want hij had het zwaard vast in de hand en had nooit de intentie gehad het beeldscherm aan te raken.