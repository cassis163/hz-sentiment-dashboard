Iedereen kent deze Amsterdamse rechercheur wel. Is het niet van de bekende tv-serie met Piet Römer in de hoofdrol dan wel uit deze succesvolle boekenserie waarvan dit deel inmiddels de 80e titel is. Toch moet ik tot mijn schande bekennen dat dit mijn eerste De Cock is in boekvorm. Vroeger met mijn grootmoeder keek ik wel eens naar een aflevering van Baantjer op tv dus was het niet onbekend. Wat meteen opviel tijdens het lezen was het gevoel van herkenning. Al lezend komt de sfeer je meteen bekend voor. Er was dus schijnbaar weinig nodig aan kennismaking op tv om dit geschreven verhaal te visualiseren, heel apart. De stad, het bureau, de onderlinge sfeer en de personages voelen aan als bekend. De dialogen zijn eenvoudig en daardoor lekker gemakkelijk en ontspannen te volgen. Het hardop denken van De Cock was bijna té grappig en dat is complimenteus bedoeld, zo herkenbaar. Zo ook de typische humor, het platte Amsterdams woordgebruik zoals de kit, optiefen, piepelen, en natuurlijk een hoofdstedelijke moordzaak op een markante locatie.

Ondanks dat het scenario natuurlijk min of meer al vaststaat is het verhaal goed opgebouwd, bekend maar gedegen, duidelijk en gestructureerd. Het politieduo De Cock en Vledder, een moord in de stad en de zoektocht naar de dader. Toch heb ik het geheel als verrassend ervaren. Wellicht dat juist die eenvoud zo
aanspreekt en het leesplezier erg aangenaam was. Geen poespas, een knipoog op zijn tijd en een degelijk politieverhaal. Omdat het ook van tv bekend is heb je al snel de beelden voor je en onmiskenbaar vul je de vaste personages in. Dat geeft ontspanning in het geheel en dat is ook wel eens heel erg lekker om zo te lezen. Dit wil meteen ook zeggen dat Peter Römer er ook echt in slaagt om in de geest van Baantjer te schrijven, het lijkt ook echt op een aflevering op tv. Al helemaal voor een lezer die De Cock dus alleen maar kent van een enkele keer gezien te hebben op tv en dat al jaren geleden. Het is leuk om de personages door je boek te ‘zien’ en zo in geschreven woord voortleven van wat ooit via de beeldbuis zo groot is geworden. Complimenten aan de auteur dat door deze leesdoop het beeld weer zo levend voor ogen kwam. Het was een prettige kennismaking met Peter Römers invulling van een stukje jeugdsentiment.

Het verhaal zelf is een echte detective die zich afspeelt in onze prachtige oude hoofdstad. In de buurt van het bureau in de Warmoesstraat komt er een moord op het pad van De Cock en Vledder. In eerste instantie denkt De Cock weer de dupe te zijn van een van de flauwe grappen van zijn protegé Dick Vledder maar niets blijkt minder waar. En dus gaan de twee, met ondersteuning van een aantal medewerkers op zoek naar de oplossing van deze bizarre moord. De dochter van een van Nederlands grootste dirigenten ooit is het slachtoffer van een theatrale moord geworden tijdens een blinde auditie in Het Concertgebouw. De speurtocht brengt diverse mogelijkheden voort maar wanneer er nog een aantal moorden plaatsvindt bekruipt bij De Cock, met Cee-oo-cee-kaa, het gevoel dat dit geen toeval kan zijn. En dan begint het gepuzzel in dit geval letterlijk. Goed gevonden, lekker vlot geschreven en wonderlijk genoeg lees je het in een ruk uit. Je blijft lang in een meegaande flow van de auteur die maar druppelsgewijs informatie loslaat, het duurt dan ook best lang, vooral voor een zodanig kort verhaal eer je in de gaten krijgt hoe de vork in de steel zit. Ook De Cock zelf moet daarvoor goed in zijn geheugen graven. Een verrassend plot, goed gevonden, sluit het verhaal af.

Wat heel erg leuk is bij deze editie is de bijgesloten stadskaart van Amsterdam met daarop alle P.D’s waarmee De Cock te maken heeft gehad in de afgelopen 80 avonturen, erg leuk en ook weer dat stukje herkenning omdat het visueel ondersteund is. Goed gevonden en een leuk extraatje in deze bijzondere uitgave. De vlotte schrijfstijl en de humor in combinatie met die herkenning en wat subtiele spanning is gewoon heel relaxed lezen. Natuurlijk is dit geen literair hoogstandje maar daar is het ook helemaal niet voor bedoeld! Het is ontspannend en geen wonder dat er zoveel liefhebbers voor zijn. Het is voor deze lezer eens iets heel anders. Met alle respect, dit soort verhalen zijn een heerlijke afwisseling. Het was bijzonder aangenaam en het is zeker niet uit te sluiten dat er ooit nog eens een De Cock mijn pad gaat kruisen in de toekomst. Ik kan het iedere lettervreter eens aanbevelen! Al is het maar voor de nostalgie en om de typische personages weer voor ogen te krijgen, leuk!

3,5 dikke sterren voor dit zeer lezenswaardig boek! Een aangename verrassing.