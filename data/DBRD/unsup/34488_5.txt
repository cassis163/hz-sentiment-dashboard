Wat leest dit boek als een trein zeg, super! Op amper een paar uur heb ik het boek uitgelezen, daar had ik eigenlijk al meteen spijt van, want op het tweede deel zullen we nog even moeten wachten…
De proloog is al meteen een klap op de vuurpijl! Zò spannend, het laat je gewoon snakken naar meer. Om eerlijk te zijn had ik niet meteen door over wie het ging in de proloog, maar mijn ‘euro’ viel al snel toen ik het verhaal verder las. Wat goed gevonden om dit als beginstuk te nemen, het is echt geluk om mij als lezer nieuwsgierig te maken naar meer!

Vlaamse woorden in een boek EINDELIJK. Auteurs van Vlaamse bodem, uitgeverijen,… laten we dit méér doen. Christine heeft volgens mij erg moeten strijden om haar Vlaamse woorden erin te laten staan, bedankt daarvoor Christine! Voor mij mochten er nog meer woorden in voorkomen, ik werd helemaal blij toen ik zinnetjes voorbij zag komen zoals “Het eten is gereed”, “Hoe is het ginder?” of simpelweg “Merci”. De volgende keer méér hiervan, alsjeblieft! Vlaamse auteurs moeten niet onderdoen, onze taal is zo prachtig op haar eigen manier.

Nog pluspuntjes; het mooie ritme in het boek die samengaat met de uitgebreide schrijfstijl. Geen enkel moment in het boek is saai of langdradig maar toch zijn de momenten van Esther mooi beschreven. Er is plaats voor het bespreken van geuren, kleuren,… terwijl er een vaart achter zit.
Wat me is bijgebleven zijn de zintuigen die zich gingen aanpassen. Alles werd stap voor stap uitgelegd, hoe en waarom. Op sommige stukken merk je echt dat Christine research heeft gedaan en weet waarover ze schrijft. De stukken waar over wolven, bloedgroepen of genen gepraat wordt, worden gemakkelijk uitgelegd zodat je er zeker iets van leert.

Ik heb van dit boek genoten en ik ben er zeker van dat jullie dat ook gaan doen! Jammer dat we nog even moeten wachten op deel 2…
Als laatste wil ik Christine (auteur) en Laura van uitgeverij Clavis bedanken voor het toesturen van dit boek!
http://booksandteacorner.wordpress.com