De directie van zuivelbedrijf Latté heeft verontrustende dreigbrieven ontvangen waarin van het bedrijf een bedrag van € 200.000,- wordt geëist. Als die eis niet wordt ingewilligd zullen producten van het bedrijf vergifigd worden. Topman Boon heeft niets met de brieven gedaan want het is immers het beleid van het bedrijf om niet op dreigementen in te gaan in de hoop dat het vanzelf overgaat. Maar de afperser laat niet met zich sollen. Er worden spijkers gevonden in pakken yoghurt en vla en er vallen slachtoffers.

Brigadier Tess Westerhout en haar collega Vincent Meyer worden op de zaak gezet. Zij ontdekken een spoor dat leidt naar crimineel Charlie Zwols, ook wel de Rat genoemd, die een straf uitzit na een veroordeling in een andere afpersingszaak. Hij is bereid informatie te geven maar daar moet Tess wel een prijs voor betalen. Tussen Tess en deze gladde en manipulatieve Charlie, die heel veel over Tess blijkt te weten, ontstaat een gevaarlijk kat en muis spel.

Kim Moelands (Goirle, 1975) is de auteur van twee autobiografische romans, Ademloos en Grenzeloos en de thrillers Weerloos en Verdieping X. Ze was tweemaal jurylid van de Gouden Strop en werkte jarenlang voor de boekenwebsites Crimezone en Ezzulia. Haar laatste thriller De vrouw in de spiegel is het eerste deel van een serie rond brigadier Tess Westerhout. Het is een veelbelovende start. In een prettige en toegankelijke schrijfstijl construeert Kim Moelands een verhaal dat verschillende lijnen kent die ogenschijnlijk niets met elkaar te maken hebben. Maar heel kundig worden ze in elkaar verweven en in een wervelende ontkoping vallen alle puzzelstukjes op de juiste plaats. De manier waarop Kim Moelands dit alles vorm en inhoud geeft verdient alle lof.

De personages zijn goed uitgewerkt. Tess Westerhout is sympathiek maar niet altijd even innemend. Ze is gedreven, impulsief en vooral ongeduldig en dat leidt soms tot gespannen situaties. Dat zij samenwerkt met de rustige, observerende en analyserende Vincent Meyer compenseert haar wispelturige gedrag. Verder zijn er de strenge en soms wat eigenaardige politiechef Lammers, de geestelijke Antoine, de hysterische Elisabeth die haar huwelijk op de klippen ziet lopen en natuurlijk de criminele griezel Charlie. Een keur aan boeiende personages die passen in het goed geschreven verhaal. Hier zijn geen dissonanten.

Het verhaal boeit vanaf het begin en kent veel onverwachte plotwendingen waardoor het een aangename spanning heeft. Het verhaal heeft snelheid en is een echte “page-turner”. Hoewel deze aanduiding vaak geen enkele relatie heeft met kwaliteit is deze pennenvrucht van Kim Moelands een geloofwaardige en klinkende uitzondering. De ontknoping is verrassend. Het idee waar alles om draait is ook wel gebruikt in andere thrillers maar door de context waarin het is geplaatst doet het geen afbreuk aan de kwaliteit van het verhaal.

De vrouw in de spiegel is een solide en overtuigende thriller die erg plezierig leest. Kim Moelands bewijst ermee dat zij behoort tot de top van de Nederlandse thrillerauteurs.