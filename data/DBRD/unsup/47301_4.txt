Wat een meester vertelling! De cover teaser ‘Een duizelingwekkende aanslag op de zintuigen’ beaamt inderdaad het hele verhaal, wat niet steeds kan gezegd worden van dergelijke publiekstrekkers. Er ontbreekt zelfs nog iets want dit is echt een grappig boek met toch wel een donker kantje. Alles speelt zich af voor en na de oprichting van de staat Israël waarbij de hoofdfiguur, Jacob Markovitsj, en ietwat onopvallend figuur zelfs eerder onbeduidend getuige is van een buitenechtelijke vrijpartij van zijn vriend Seev Feinberg. Deze gebeurtenis mondt uit in een moord op een Arabier die op dat moment het geweer richt op het koppel. Met als gevolg dat ze samen op de vlucht moeten slaan voor de woedende echtgenoot, slager van dienst. Een vlucht onder vorm van een overtocht naar Europa op zoek naar Joodse vrouwen die via een schijnhuwelijk naar Palestina kunnen gebracht worden, waar de huwelijken bij aankomst onmiddellijk ontbonden worden. Maar Jacob die uitgehuwelijkt is aan Bella, weigert te scheiden bij aankomst. Zijn eerste en waarschijnlijke enige daad van verzet. Wat nadien volgt is een prachtig en supergeestig verhaal over de lotgevallen van Jacob, Bella en Seev met zijn naar appelsienen ruikende vrouw Sonja. Het blijft daar echter niet bij want via een sterk afwisselende vertelstructuur maak je kennis met een reeks markante figuren, dorpelingen, bazen, legerleiders en verzetslieden. Maar het is niet alleen grappig en begeesterend om te lezen het laat je stilstaan bij de menselijke onvolmaaktheid, de nijd, de afgunst maar ook bij vriendschap, liefde en familieverbondenheid. Dit is zo’n ‘vol boek,’ eentje dat je meesleept van de ene situatie naar de andere in een begeesterend tempo.
Het zal waarschijnlijk mijn liefde voor de Zuid-Amerikaanse schrijvers zijn die ervoor zorgde dat ik dit boek in mijn leeshart kon sluiten.
“Wat een debuut!”
http://www.boekensite.gent/node/2120