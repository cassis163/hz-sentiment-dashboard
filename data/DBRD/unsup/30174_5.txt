Van in het begin is het duidelijk dat Lawrence Miller verre van een stabiele persoonlijkheid is. Op zijn kantoor aan de universiteit ontdekt hij allerlei eigenaardigheden: van verdwenen muntjes over misplaatste boekenleggers tot een mysterieuze metalen staaf onder z'n bureau. Miller verdenkt een voormalige gastdocent, Trumilcik, ervan zich in zijn bureau te verschansen en hem bovendien de moord op Millers voorgangster in de schoenen te willen schuiven. Wanneer ook nog Millers vrouw en enkele collega's in het complot betrokken raken, is het hek helemaal van de dam.

De gehoornde man is een ingenieuze thriller, die je niet zomaar loslaat. De plot werpt een heel ander licht op de zaak, zodat je uren later nog bezig bent details in het grote geheel te plaatsen. Eigenlijk moet je dit een tweede keer lezen. Ongetwijfeld kom je nog voor verrassingen te staan.