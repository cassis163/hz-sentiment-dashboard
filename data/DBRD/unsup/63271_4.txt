Groepsrecensie “Niemandsland” - Frank van Zwol
Genre; Thriller/Faction
Uitgever; Karakter Uitgevers
ISBN 9789045204062
Uitvoering; Paperback
Aantal pagina's; 320
Verschenen; Mei 2014

Tom Brandt, oud-marinier en fotograaf, werkt voor de MIVD en gebruikt zijn dekmantel als freelancenatuurfotograaf om uitgerust met camera en telelens ongestoord en onopvallend zijn werk te kunnen doen. Als hij onder het mom van een opdracht voor National Geographic op de Noordpool is stuit hij op een wrakstuk dat is vrijgekomen door een afsmeltende gletsjer.
Het blijkt de gps-ontvanger van een Russische Toepolev die in 1996 op Spitsbergen is neergestort met 141 inzittenden, voornamelijk mijnwerkers. Onderzoek van de gps werpt een verrassend nieuw licht op de crash. Was de het inderdaad een ongeluk, of was er meer aan de hand? Waarom werd de nabijgelegen plaats Pyramiden plotseling door de Russen verlaten en wie had er belang bij het onheil van de arbeiders uit Rusland?
Als Tom boven water probeert te krijgen wat er precies gebeurd is, wordt hij van allerlei kanten tegengewerkt – soms op zeer gewelddadige wijze. Spitsbergen – dat zich koortsachtig voorbereid op een bezoek van de Russische president Poetin – blijkt een wespennest te zijn en Tom heeft geen idee wie hij nog kan vertrouwen. Maar Tom zou Tom niet zijn als hij zich niet vastbijt in de zaak en alles op alles zet om hem op te helderen, met alle internationale gevolgen van dien...

Lezers; Charles Kuijpers, Chester Gerritse, Rosa Miller, Jeanine Feunekes, Lisette Woest en Patrice van Trigt
Groepsrecensie gemaakt door Patrice (Team DPB)

De cover;

Lisette; Deze krijgt van mij een negen. Ik vind de cover prachtig. Hij geeft het desolate van Pyramiden, de verlate Russische mijnwerkersstad op Spitsbergen, heel goed weer. Tevens vind ik de cover het onheilspellende en mysterieuze gevoel omtrent de crash van de Russische Toepolev goed uitbeelden.

Rosa; De cover is mooi, passend bij de inhoud en aantrekkelijk vormgegeven: een acht.

Chester; De ijzig blauwe kleurstelling sluit goed aan bij het desolate karakter van de afbeelding. Een silhouet van een onbekende man die de 'situatie' van een afstand bekijkt en er tegelijk middenin staat. Alleen. Ondersteund door de titel 'Niemandsland' en de verhullende premisse nodigt het boek zeker uit om gelezen te worden. Ik geef de cover een 8.

Jeanine; De cover geeft een duidelijk beeld van de omgeving waarin het boek zich afspeelt. De kou straalt er vanaf. De cover heeft een aangename, koude, blauwe kleur, met witte en blauwe letters. Verdeling van de tekst over de cover is goed. Titel duidelijk groot vermeld, korte uitleg over het boek en schrijver. Prachtige foto. De cover krijgt van mij een 9.

Charles; Een mooi beeld van een woest poollandschap. Waardering 9.

Patrice; Een van de meest verlaten en eenzame covers die ik ooit heb mogen beoordelen. De kleuren zijn prachtig maar ijzingwekkend koud, precies zoals de omgeving op Spitsbergen en de sfeer. Perfect weergegeven in alle eenzaamheid van het geheel. Na het lezen van het boek had er geen betere en meer treffende cover gebruikt kunnen worden. Een dikke 10!

Samenvatting van het verhaal;

Patrice; Tom Brandt komt tijdens zijn werkopdracht als fotograaf voor National Geographic op het spoor van een in 1996 neergestorte Toepolev op Spitsbergen. Destijds ging er men van uit dat het een ongeluk betrof maar Tom ontdekt al snel dat er feiten zijn die dit tegenspreken en hij gaat gefascineerd door alles op onderzoek uit. Dat dit niet goed valt bij bepaalde personen wordt al snel duidelijk. Vooral wanneer Tom vrij gemakkelijk de GPS van het toestel vindt is hij ervan overtuigd dat er veel is wat niet klopt aan dit onderzoek. Maar ook de ‘werkelijke’ toedracht rondom het neerstorten roept vele vraagtekens op…….én tegenwerking, heel veel tegenwerking!

Chester; Het verhaal gaat over Tom Brandt. Een freelance-fotograaf en informant voor de MIVD. Zijn rol als fotograaf voor National Geographic biedt een uitstekend uitgangspunt om, zonder veel argwaan te wekken, zijn “undercover” opdrachten uit te voeren. Als hij voor een opdracht in Spitsbergen is stuit hij, als bij toeval, op de gps-ontvanger van een vliegtuig. Precies op de plek waar in 1996 een Russische Toepolev is neergestort, met als noodlottig gevolg dat er 141 slachtoffers te betreuren zijn. Deze vinding, gecombineerd met de welhaast gevaarlijke nieuwsgierigheid van Tom, zet een reeks gebeurtenissen in gang die elkaar in hoog tempo opvolgen. Wat is de ware toedracht? Wie is er te vertrouwen? De militaire achtergrond van Tom blijkt in ieder geval al snel goed van pas te komen.

Lisette; Het verhaal begint als Tom Brandt op Spitsbergen aankomt voor een foto-opdracht van National Geographic. Hij is daar om foto’s te maken van het verlaten Russische mijnwerkersdorp, Pyramiden. Een verhaal over Pyramiden is echter niet compleet zonder een foto van het wrak van de neergestorte Toepolev. Deze is in 1996 tegen de berg Operafjellet gevlogen en alle 141 inzittenden zijn hierbij omgekomen. Als Tom de rampplek bezoekt, vindt hij tot zijn verbazing de GPS van het neergestorte vliegtuig. Tom is naast freelance fotograaf ook nog in dienst van MIVD, de Nederlandse Militaire Inlichtingendienst.

Charles; Tom Brandt, ogenschijnlijk alleen fotograaf voor National Geographic maar ook werkend voor de MIVD (Militaire Inlichtingen en VeiligheidsDienst) gaat op onderzoek uit op Spitsbergen nadat daar in 1996 een merkwaardig vliegtuigongeluk heeft plaatsgevonden. Een Toepolev met gps-apparatuur aan boord is om onverklaarbare redenen te pletter gevlogen tegen de berg Operafjellet. Bij het ongeluk zijn 141 mensen om het leven gekomen, voornamelijk mijnwerkers van de steenkolenmijn van het Russische bedrijf Arktikoegol.

Jeanine; Tom Brandt is een Nederlandse ex-marinier die tegenwoordig als freelance natuurfotograaf werkt voor o.a. National Geographic. Hij gebruikt deze baan als dekmantel voor zijn werkzaamheden voor de MIVD. Tom krijgt van National Geographic de opdracht een reportage te maken over Spitsbergen en hij combineert deze opdracht met een klus van de MIVD: het fotograferen van personen die gestationeerd zijn bij een groot terrein met satellietschotels, om na te gaan welke medewerkers kunnen worden geïdentificeerd als medewerkers van andere geheime diensten. Tom komt voor de fotoreportage terecht in het stadje Pyramiden. Hij raakt geïntrigeerd door het verhaal achter de verlaten stad.

Lisette; Het boek draait om de crash van een Russische Toepolev in 1996. Tijdens deze crash op Spitsbergen zijn alle 141 inzittenden van het vliegtuig omgekomen. Het betrof de bemanning en mijnwerkers van het Russische bedrijf Arktikoegol. De GPS van het vliegtuig is nooit gevonden. Tom Brandt, oud-marinier en fotograaf, vindt de GPS vijftien jaar later op de crashsite. Tom is naast freelance fotograaf voor National Geograpic ook in dienst van de MIVD. Hij komt tot de ontdekking dat in de onderzoeksrapporten de door hem gevonden GPS opgevoerd wordt als bewijsmateriaal voor de oorzaak van de crash. Dit zet hem aan het denken. Is de crash een verhulde moordaanslag?

Rosa; Toms zoektocht naar het ware verhaal achter een dramatisch vliegtuigongeluk van bijna 20 jaar geleden, brengt vijanden van oost tot west ertoe om hun pijlen op hem te richten.

Charles; Als Tom in het plaatsje Longyearbyen verblijft en de nauwelijks toegankelijke berg beklimt doet hij als gevolg van smeltend gletsjerijs een opzienbarende ontdekking die tot allerlei vermoedens omtrent de ware toedracht van het vliegtuigongeluk leidt. Spitsbergen blijkt een wespennest te zijn dat onder Noors bestuur bestaat maar waar de Russen feitelijk de dienst uitmaken. Ook de rivaliteit tussen Russen en Oekraïners speelt een rol.

Jeanine; In 1996 is een Russische Toepolev neergestort op het vliegveld van Spitsbergen met 141 inzittenden, voornamelijk mijnwerkers. Vlak na dat ongeluk hebben de rest van de bewoners het dorpje verlaten. Tom probeert te achterhalen wat er precies gebeurd is. Als hij op de crash site gaat kijken, vindt hij de gps van het toestel, na al die jaren vrijgekomen door het smeltende ijs van de gletsjer.

Lisette; Hij neemt contact op met zijn werkgever vanwege de vondst van de GPS. Dit is de aanleiding voor een spannende zoektocht naar de waarheid omtrent de neergestorte Toepolev. Om achter deze waarheid te komen, moet Tom proberen te achterhalen wie er baat bij hebben gehad bij het ongeluk? Het officiële onderzoeksrapport is duidelijk gemanipuleerd, maar door wie en waarom? Wie zijn de twee mensen die op de plek van de ramp waren voordat de autoriteiten er waren? Hebben zij iets met de crash van doen? Heeft de vondst van de GPS, 15 jaar na de crash, iets van doen met het geplande bezoek van de Russische premier Poetin? Waarom is de GPS destijds niet gevonden, terwijl er in het rapport wel staat dat de GPS gezien was? Wie heeft er belang bij het gemanipuleerde onderzoeksrapport?

Lisette; Tom gaat met behulp van Tanya, een studente aan de UNIS van Spitsbergen en nabestaande van een omgekomen mijnwerker tijdens de crash, op zoek naar de waarheid omtrent de crash. Deze zoektocht levert een aantal zeer gevaarlijke situaties op voor Tom, en zelfs voor zijn ex-vrouw en zoontje in Nederland.

Jeanine; Naarmate Tom zich meer en meer in de kwestie verdiept, beseft hij dat de zaken niet zo zijn, zoals ze zich voordoen. Zo staan er in het officiële onderzoeksrapport niet goed onderbouwde beweringen over die gps, terwijl deze dus blijkbaar nooit gevonden was. Als anderen er achter komen, dat hij de gps heeft gevonden, wordt Tom aan alle kanten tegengewerkt, soms op harde wijze. Tom Brandt is een persoon die zich hierdoor niet laat tegenhouden en zoekt het tot op de bodem uit.

Lisette; Tom besluit op onderzoek uit te gaan, maar wordt aan alle kanten tegengewerkt. Hij probeert er achter te komen wat er daadwerkelijk gebeurd is op die bewuste dag in augustus 1996. Om hier achter te komen, moet Tom een aantal hachelijke situaties zien te overleven. Wie kan hij vertrouwen en wie niet? Lukt het hem om het mysterie van de GPS en de crash te ontrafelen? Terwijl hij hier achter probeert te komen, is men op Spitsbergen het bezoek van de Russische president Poetin aan het voorbereiden. Hij komt naar Spitsbergen om een verdrag te ondertekenen dat Rusland en Noorwegen meer gaan samenwerken op het gebied van oliewinning in Antarctica. Heeft dit bezoek te maken met de gevonden GPS? Tom stelt alles in het werk om er achter te komen en om het er levend van af te brengen.

Patrice; Zijn zoektocht, de tegenwerking en het aankomende bezoek van Poetin weten de spanning behoorlijk op de spits(bergen) te drijven. Hij laat zich niet tegenhouden en is vastberaden de ware toedracht te achterhalen, desnoods met gevaar voor zijn eigen leven.

Oordeel;

Patrice; Vrijwel vanaf de eerste pagina´s ben ik geboeid door dit verhaal. De manier waarop Frank dit vertelt, wetende dat hij ook werkelijk een periode in deze regio heeft doorgebracht maakt alles heel realistisch en aannemelijk. Het is daarbij ook een zeer actueel verhaal. Vooral gezien het huidige politieke klimaat, de situatie in de Oekraïne en Rusland.

Chester; Het verhaal bouwt in eerste instantie rustig op. Het taalgebruik is zeer beeldend. De omgeving, de aanwezigheid van de hoofdpersoon in een mistroostige, maar voor velen toch onbekende setting als Pyramiden komen uitstekend tot leven. Je voelt de koude als het ware in je botten trekken. Hetzelfde geldt voor het leven op de Noordpool. Het harde, stugge bestaan. Het aanhoudende licht. De dorpen, de mensen, de omgeving zijn eenvoudig voor te stellen. Ook de geopolitieke achtergrond van het gebied wordt subtiel doch grondig beschreven.

Lisette; Het verhaal speelt zich grotendeels af in Spitsbergen, met een kleine uitstap naar Nederland. De schrijver heeft de sfeer op Spitsbergen heel goed over kunnen brengen. Ik had het gevoel alsof ik zelf rondliep op Spitsbergen. De kou, het desolate, de bevolking het voelde allemaal heel echt aan.

Rosa; De ontmoetingen en avonturen in het sneeuwlandschap van Spitsbergen doen Bond-achtig aan. Met één uitzondering, het vervoermiddel: Tom verplaatst zich per fiets, wat het geheel een sympathiek Nederlands randje geeft.

Patrice; De politieke intriges en het gekonkel op hoger niveau zijn ronduit angstaanjagend te noemen. Dit laat zien dat het eigenlijk een verhaal van alle tijden kan zijn. Maar ook zeker dankzij de persoon Tom Brandt, die een grandioze rol vervult in dit boek. Een doorzetter, optimistisch en gedreven. Maar ook hij heeft een dubbele agenda, prachtig neergezet in een verhaal wat geschreven lijkt te zijn rondom zijn personage.

Jeanine; Wat mij zo heeft aangetrokken in het verhaal zijn meerdere zaken. Ten eerste is het geschreven door iemand, die duidelijk zelf verstand heeft van overleven in de natuur en op het poolijs. Je merkt dit aan de gedetailleerde beschrijvingen, die prettig lezen. Ten tweede houd ik van verhalen die gebaseerd zijn op waargebeurde gebeurtenissen.

Lisette; Ik heb voor dit boek gekozen, omdat ik de schrijver niet kende. Ik ben altijd op zoek naar nieuwe schrijvers. Daarnaast sprak de cover mij erg aan en de beknopte inhoud op de achterkant maakte mij nieuwsgierig. Politiek getinte thrillers is een van mijn favoriete genres.

Charles; Het verhaal is te kwalificeren als een actiethriller, zij het een die wat traag op gang komt maar dat wordt later ruimschoots goed gemaakt. De lezer krijgt een onthullend beeld over de feitelijke machtsverhoudingen op Spitsbergen. De intimidatiescène in het Russische consulaat lijkt wat uitvergroot maar het zou zomaar werkelijkheid kunnen zijn in het beeld dat de Russen nergens voor terugdeinzen.

Patrice; Tom Brandt doet mij denken aan een kruising tussen Indiana Jones en James Bond maar dan met het hart gevuld met een overtuigde passie voor de waarheid. Zou dit personage een autobiografische karakterschets zijn van Frank zelf? Ik vraag het me geregeld af, het intrigeert enorm. En dat maakt dat het leest als een trein, haast filmisch.

Lisette; De hele zoektocht levert een mooi beeld op van de belangen die op Spitsbergen spelen. De politiek, de ecologische, de bijzondere status van Spitsbergen. Het wordt goed verwerkt tot een spannend plot, waarin Tom zich constant af moet vragen wie hij kan vertrouwen en wie niet. Ik had het idee dat het echt zo gebeurd had kunnen zijn.

Rosa; Van Zwol zet met Tom een sterk een geloofwaardig karakter neer, zonder in overbodige details te treden: een onverschrokken, maar vriendelijke oud-marinier, duidelijk ongeschikt voor het familieleven, maar des te meer voor zijn taak.

Chester; Uit de levendige beeldvorming en het hapklaar aanleveren van de feiten achter deze thriller, valt af te leiden dat Frank van Zwol enorm veel research heeft gedaan en het leven daar zelf heeft ondervonden. Dit blijkt onder meer uit de vele (praktische) details die gebruikt zijn in dit verhaal.

Charles; Tom ontmoet een aantal kleurrijke personen, zoals Robert Bucks die bij hun eerste ontmoeting wel heel erg tekeer gaat, Huub Cabot die hem op technisch gebied terzijde staat, de aantrekkelijke Amber, de mysterieuze Ake Nordstrom en de jonge vrouwelijke gids Tanya Teslenko die jaloezie oproept bij Amber.

Chester; Na de lezer ingeleid te hebben in het verhaal gaat het al vrij snel over in een moordend tempo. Voor de hoofdpersoon, maar ook voor de lezer. Hoewel alle gebeurtenissen nog steeds binnen de realiteit van een bikkel (oud-marinier) kunnen blijven vallen, begeeft het verhaal zich af en toe wel op het randje. Alsof je een actiefilm aan het lezen bent. Dit is, naar mijn mening, helemaal niet verkeerd. Het leest prettig, het is spannend, het verhaal steekt goed in elkaar en het heeft een goede kop en staart. De verwarring die de hoofdpersoon bij vlagen voelt, ervaar je als lezer eveneens. Wat gebeurt er nu weer? Welke kant gaat het verhaal nu weer op? Echter, er zijn wel wat 'sleutelmomenten' in het boek die teveel voor de hand lagen. De ontmoeting met een jonge vrouw redelijk vooraan in het verhaal vond ik redelijk doorzichtig. Hetzelfde geldt voor de ontmoeting met twee Britse journalisten.

Lisette; De schrijver voert ons in een aangenaam tempo naar de ontknoping. De spanning wordt steeds verder opgevoerd en ik wilde weten hoe het zou aflopen. Hij leidde mij via een aantal verrassende gebeurtenissen naar een ietwat voorspelbare ontknoping, maar het is zeker de moeite waard om te lezen.

Charles; Frank van Zwol heeft een voortreffelijke schrijfstijl. Zijn taalgebruik is beeldend en de sfeertekeningen zijn zodanig dat de lezer zich regelmatig ter plaatse waant. Dat is knap, zo ook de wijze waarop een aantal karakters is uitgediept. De plot van “Niemandsland” is goed bedacht en mooi afgewikkeld zonder dat daarvoor ingewikkelde verhaallijnen worden gehanteerd. En dat is een groot compliment waard in de tijd waarin steeds meer thrillerschrijvers zich bedienen van drie of vier parallel lopende verhaallijnen die op het eind van het boek bij elkaar komen.

Rosa; De droge humor van Tom maakt hem alleen nog maar sympathieker.

Chester; De dialoog, die zich ongeveer halverwege het boek afspeelde, lag er te dik bovenop. Het was duidelijk dat je als lezer een stuk sleutelinformatie nodig had voor het verhaal (net zoals onze Tom), maar de dialoog die daarop volgde vond ik te onrealistisch en doorzichtig uitgevoerd. Dit in tegenstelling juist tot de rest van het verhaal. Het doorbrak op dat moment enigszins de flow voor mijn gevoel. In het licht van het volledige verhaal is dit de auteur absoluut vergeven.

Charles; In ieder geval voor uw recensent kent het boek een aantal leermomenten. Is het woord “erosiegeul” opvallend maar nog wel begrijpelijk, het woord “kolendeponie” was onbekend. “Deponie” is blijkbaar verwant met “depot” en het betekent “stortplaats”. Op blz. 52 staat een tekstvariant op het nummer “I shot the sheriff” die wordt aangemerkt als een Bob Marley-cover. En verdraaid, waar vrijwel iedereen denkt aan Eric Clapton, blijkt het nummer in oorsprong van Bob Marley te zijn. Grappig!

Lisette; Je waant je op Spitsbergen midden in de zoektocht. Die hier en daar wel wat te James Bond-achtig aandoet, en met name de achtervolging in de mijn, maar dat heeft mijn leesplezier er niet minder op gemaakt.

Chester; De climax van Tom's belevenissen ging zo mogelijk nog sneller met als culminatie de 'ontmaskering' van de zojuist genoemde jonge vrouw. De afronding van het verhaal, waarbij de losse eindjes door de auteur aan elkaar geknoopt worden, zijn bevredigend. De motieven van alle betrokkenen zijn helder en het geeft een mooi kijkje in de keuken van onzichtbare geopolitieke krachten en hoe die zich kunnen uitspelen.

Charles; Daardoor leest “Niemandsland” gemakkelijk en prettig. Van Zwol bedient zich ook op een voor de lezer prettige manier van goed gedoseerde humor.

Jeanine; In de noot van de auteur achterin kun je lezen, welke gebeurtenissen daadwerkelijk plaatsgevonden hebben. Verder heeft de schrijver zich ook gehouden aan andere echte feiten, namelijk op moment dat het verhaal zich in Nederland afspeelt, zoals voormalige vliegbasis Valkenburg. Als dochter van een gepensioneerde militair gaven mij de herkenning van (oud)militaire plaatsen en militaire termen een extra dimensie aan het verhaal.

Charles; Het boek bevat drie taalfouten waarvan er twee identiek zijn. Het lijdt geen twijfel dat “het leidt geen twijfel” (2x) fout is. Wederom verbaast uw recensent zich over het feit dat schrijver, proeflezer (?), redacteur en corrector dit niet zien. Het lijkt wel een trend in boekenland want het komt nog maar zelden voor dat een boek foutloos is. Het vorenstaande beïnvloedt evenwel de waardering van het boek niet.

Jeanine; Ik heb het boek met zeer veel plezier gelezen. Het trekt je vanaf het begin (een prachtige omschrijving van het spookstadje Pyramiden) in het spannende verhaal.

Rosa; Een kraakheldere, nuchtere stijl die op geen enkele moment de boventoon voert, en dus naar mijn smaak perfect is voor het genre actiethriller.

Patrice; Door mijn 75 jarige vader, en oud-commando, gewezen op de boeken van beroeps-avonturier Frank heb ik inmiddels alle drie de boeken gelezen. Niemandsland is vooral ook door het personage Tom wel mijn favoriet. Maar dat heeft niets te maken met de andere twee verhalen, die werkelijk meer dan geweldig zijn!

Chester; Een boeiend feitelijk verslag, gelardeerd met flinke lading fictie die in zijn geheel niet onwaarschijnlijk overkomt. Sometimes truth is stranger than fiction. Frank van Zwol heeft een heldere en prettige schrijfstijl met bij vlagen erg droge humor. Hij heeft als het ware van een anoniem geworden artikel in de krant, een verhelderend, boeiend verhaal gemaakt waar we als lezer lering uit kunnen trekken.

Charles; Na de nodige actie neemt de plot een intrigerende draai die de lezer verrast.

Rosa; Dit boek leg je dus niet weg, behalve om een kop warme chocolademelk te maken en een extra dik houtblok op het vuur te leggen

Beoordeling;

Lisette; Al met al zou ik dit boek zeker aanraden. Voor mij is het 3.5 ster waard, omdat het James Bond gehalte bij de achtervolging in de mijn me net iets te veel van het geloofwaardige was, maar al met al goed geschreven, lekker tempo en het boek hield mijn aandacht tot het einde vast. De ontknoping was mij iets te voorspelbaar.

Patrice; De beeldende omschrijvingen van Spitsbergen, de fjorden, de voelbare kou en de karakteristieke personages die Tom in zijn avontuur tegenkomt maken het verhaal tot een prachtig geheel. Ik heb ook moeten lachen om de droge humor zo nu en dan. Een aanrader voor iedereen die van een spannend, realistisch en actueel verhaal houdt. 4,5 ster!!

Chester; Het verhaal pakt je op, neemt je mee en kwakt je 300 pagina's verderop weer neer. Je krijgt behoorlijk veel achtergrondinformatie op prettige, hapklare wijze aangeleverd. Mooi verhalend, spannend, realistisch en snel. Het gekozen plot zit degelijk in elkaar, hoewel het sleutelmoment van het verhaal (het vinden van de GPS) neigt naar het onwaarschijnlijke. Dit wordt echter acceptabel genoeg opgepakt. Het hele verhaal blijft genoeg binnen de kaders van het geloofwaardige om het zo te stellen. Voor de liefhebber van Thrillers is Niemandsland zeker een aanrader. Ik geef dit boek 4 sterren.

Charles; Het is een meeslepend, origineel en mooi verhaal met een filmisch karakter dat de lezer met gemak in zijn greep houdt. Vier sterren voor “Niemandsland”!

Rosa; Alles klopt aan dit boek: karakter, schrijfstijl, het plot, de actiescènes in de sneeuw... Ik heb het in 1,5 dag uitgelezen, lekker in mijn luie stoel terwijl ik toch ook echt in Spitsbergen was. Van Zwol staat hoog op mijn lijst van favoriete NL schrijvers en ik ga zeker meer van hem lezen. 4,5 ster
plot 4
schrijfstijl 5
psychologie/karakter 5
leesplezier 5
spanning 4

Jeanine; Niemandsland is een goed geconstrueerd, spannend boek met een duidelijke verhaallijn en ontknoping. Het leest zeer plezierig. Het krijg van mij 5 sterren. Ik kijk met plezier uit naar zijn andere boeken.

Onze lezers waren zeer te spreken over het boek van Frank van Zwol. Juist het ‘anders dan anders’ blijkt verrassend te scoren. Gemiddeld ruim 4 sterren voor Niemandsland.


Uitgeverij Karakter en Frank bedankt voor de recensieboeken!

Op ons blog staat ook een uitgebreid interview te lezen wat DPB had met Frank.

http://perfecteburenleesclub.blogspot.nl/2014/11/in-gesprek-metfrank-van-zwol.html