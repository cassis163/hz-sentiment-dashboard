Psychologe Karin ter Duin krijgt op haar vijfendertigste te horen dat ze is geadopteerd. Haar biologische vader ligt op sterven en heeft haar optieouders laten weten zijn dochter graag nog eenmaal te willen zien. Karin’s ‘ouders’ kunnen niet anders dan haar inlichten. Zij onthullen dat zij Karin als baby hebben geadopteerd en dat zij ook nog een broer heeft.

“De zon scheen zijn verblindende licht op de dikke laag sneeuw die het Canadese landschap bedekte. Indrukwekkende sparren bogen op sommige plekken diep onder hun witte last.”

Karin is behoorlijk ondersteboven van dit ‘nieuws’, maar besluit op het verzoek van haar biologische vader in te gaan en vertrekt, samen met haar dove zoontje Sam, naar de Canadese stad Ottawa. Op de dag van aankomst heeft niemand tijd voor haar. Iedereen is in rep en roer omdat een meisje uit The Glebe, de wijk waar haar familie woont, wordt vermist. De vijfjarige Liv Tremblay was met haar ouders en broertje aan het wandelen in een nabijgelegen natuurpark toen ze, in een moment van onoplettendheid, verdween. Voordat ze het goed en wel in de gaten heeft, raakt Karin betrokken bij de zaak. In de weken die volgen, verdwijnen er nog meer kinderen…

Vermeer weet opnieuw een fijne combinatie te creëren van spanning, emotie en romantiek. Wellicht niet haar allerbeste werk en wel wat voorspelbaar, maar zeker een uiterst prettig leesbaar boek voor tussendoor.

“Jona klikte zijn gordel los en opende de deur. Er trok een duizeling door zijn hoofd toen hij de auto uit stapte en hij greep zich vast aan het portier om niet te vallen. De agent pakte hem ruw bij zijn arm en trok hem weg bij de auto.”

Vermeer staat bekend om haar sfeerbeelden en ook in ‘Winternacht’ doet zij dat weer uitstekend. Je krijgt –bijna- koude voeten van de sneeuw. Bovendien schetst zij haar personages zeer beeldend en deze kwaliteiten maken de voorspelbaarheid van het verhaal ruimschoots goed.

“Karin staarde naar het zielige hoopje mens dat eens een statige man moest zijn geweest. Terwijl hij zichtbaar vocht voor elke ademteug vulden zijn ogen zich met tranen. Bloeddoorlopen ogen, maar ze hadden exact dezelfde blauwe kleur als de hare.”

Kortom, voor liefhebbers van het ‘luchtige’ genre én die lezers die toe zijn aan een niet te zwaar ‘tussendoortje’, is ‘Winternacht’ een aanrader.

Over de auteur
Suzanne Vermeer is het pseudoniem van de in juni 2011 overleden auteur Paul Goeken. In 2002 debuteerde hij met zijn eerste thriller onder zijn eigen naam. Na vier titels ontstond het idee om daarnaast andere boeken onder pseudoniem uit te brengen.


Uitvoering
Uitgever: A.W. Bruna LeV.
ISBN 9789400508422
Paperback, 312 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/