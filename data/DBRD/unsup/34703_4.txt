De Fashion Academy is een hypermoderne kostschool waar modebewuste jongens en meisjes alle kneepjes van het vak leren. De opleiding heeft net zijn allereerste eerste seizoen afgerond met een succesvolle modeshow. De komende maanden staat de opleiding in het teken van Sport meets… safari. Nu de kinderen allemaal op school gewend zijn, introduceert directrice Donna Sofia allerlei nieuwe vakken, zoals decorbouwen, modetekenen, etaleren en sport. Ook schroeft ze het werktempo flink omhoog.  

Net als in deel één Flamenco meets… flowerpower staan er ook in dit deel weer een jongen en een meisje centraal. De sportieve Ravi droomt van een voetbalcarrière en een eigen sportlabel. Nu Ravi gescout wordt bij voetbal, laat hij regelmatig wat steekjes vallen op school. Zal Ravi een keuze moeten maken tussen voetbal en mode? Pleun schaamt zich regelmatig. Ze is aan de mollige kant, heeft een slechte conditie én wil echt niet met haar moeder gezien worden. In haar blogs, die je overigens ook in het boek kunt lezen, doet Pleun zich anders voor dan ze in werkelijkheid is. Bij het slotevent doet Pleun iedereen versteld staan!  

Deze nieuwe serie van Simone Arts is voor modebewuste jongens en meisjes van negen tot twaalf jaar. Het is niet alleen maar glitter en glamour in deze serie. Simone laat ook zien dat er hard moet worden gewerkt om wat te bereiken in de modewereld. Maar wie doorzet wordt beloond! Verder doorbreekt de schrijfster ook wat taboes in haar boeken. Je denkt misschien dat kleding maken niets voor stoere jongens is? Nou, dan moet je het verhaal van Ravi maar eens lezen. Om een beroemd ontwerper te worden hoef je helemaal geen groot ego en een klein kledingmaatje te hebben. Pleun laat zien dat het om talent en inzet gaat.  

Het boek ziet er keurig verzorgd uit. Illustrator Tante Beun volgde voordat zij naar de kunstacademie ging, zelf ook een mode -en kledingopleiding. Dit is in haar tekeningen duidelijk terug te zien. Het boek is rijkelijk versierd met leuke, vrolijke en kleine modeversieringen. Alle illustraties zijn zwart-wit met een tintje mintgroen. Overigens heeft elke deel van de Fashion Academy een eigen kleur. Aan het eind van het schooljaar, als alle vier de delen zijn verschenen, hebben de fans van deze serie dus een vrolijk gekleurde collectie in hun boekenkast staan.  

De serie is erg leuk voor kinderen die liever met lapjes stof dan met lappen tekst te maken hebben. Het 134 bladzijden tellende boek is opgedeeld in 38 korte hoofdstukjes. Er is veel ruimte om de tekst, waardoor het boek (ondanks de zeer vele kleine tekeningetjes) niet druk overkomt. Verder leest het lettertype heel prettig en ziet het boek er keurig verzorgd uit.  

De leerlingen Parel (uit deel één) en Pleun vloggen en bloggen over hun leven op de Fashion Academy. Parel eindigt haar vlog vaak met de woorden: “Superleuk dat jullie gekeken hebben en vergeet niet een duimpje omhoog te doen en te stemmen op één van mijn outfits!” Ondanks dat het boek bomvol tekeningetjes staan is de tekenaar één klein plaatje vergeten: het Kinderjurylabel! Maar deel één en twee uit deze serie doen natuurlijk wel gewoon mee! Dus als je het boek superleuk vindt, steek dan tussen 8 maart en 19 april 2017 je duim omhoog naar Simone Arts en stem op Sports meets… safari.