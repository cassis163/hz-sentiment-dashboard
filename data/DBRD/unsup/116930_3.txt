‘Ware schoonheid zit van binnen.’ ‘Draag aan je voeten wat je wilt, zolang je er maar makkelijk op kunt lopen.’ ‘Het is niet bewezen dat het ook maar een biologisch voordeel biedt om het haar op je lichaam te scheren.’ ‘Wees gewoon jezelf.’ ‘Zorg ervoor dat selfies je imago niet verpesten.’ ‘Niemand mag je ooit dingen laten doen die je niet wilt (en andersom).’

Zomaar een handvol adviezen uit Het ultieme meisjesboek. Een informatief voorlichtingsboek gericht op meisjes van nu in de puberteit. Schrijfster Hayley Long zet veel in om haar doelgroep te bereiken. Van een focusgroep met leeftijdsgenoten tot populair taalgebruik. De schrijfster vindt de woorden ‘kut’ en ‘Jezus’ daar vast bij horen, want het zijn deze woorden die regelmatig worden gebruikt om de tekst te ondersteunen. Uiteraard is ook de vormgeving een middel tot doelgroepbereik. Het boek is trendy, als een graphic novel, vormgegeven. De kleur van de voorkant, je raadt het al, is roze. De focusgroep bestaat uit jongeren rond de schrijfster. Het zijn iets oudere meisjes of juist jongens die aangeven hoe zij meisjes zien, omgaan - of omgingen - met hormonale veranderingen en de stormvloed aan gevoelens.

Ondanks voornoemde keuzes moet je als meisje van 11, 12 jaar wel behoorlijk goed kunnen lezen om het boek te kunnen waarderen, want het is een heel talig boek met 227 bladzijden. De informatieve tekst heeft een relatief klein lettertype, waardoor de bladspiegel op veel plekken toch vol is. Het goede register ten spijt: het boek komt het beste tot zijn recht als je het van voor naar achteren leest. De schrijfster vergelijkt namelijk in het begin het sociale gedrag van meisjes met een kattenorde en komt daar in vrijwel elk hoofdstuk op terug. Gebruik je het boek dus als een naslagwerk, dan zullen de wenkbrauwen regelmatig wat omhoog gaan omdat je de vergelijking met ‘Top Cat’, ‘Copycats’ of ‘kattenmaal' niet kan plaatsen.

Veel van waar meiden in de puberteit mee bezig zijn en soms mee worstelen komt aan de orde. Mode, kleine of grote borsten, (digitaal) pesten, groepsdruk, je haar, menstruatie, sociale media, verliefdheid, verliefd worden op een leerkracht of op een meisje, verkering vragen, liefdesverdriet enzovoort. Seksuele voorlichting is overigens nauwelijks een onderwerp van betekenis. Hoofdstuk 8 belooft weliswaar veel met haar titel Seks: Alles wat je moet weten, maar er wordt vooral gewaarschuwd voor onveilige seks. Het hoofdstuk eindigt met een cliffhanger voor de toekomst: ‘Dat is, denk ik, voorlopig alles wat je over seks moet weten. Als de tijd rijp is, zullen er heel veel sexy dingen zijn die je zelf kunt ontdekken.’ Op zich past deze keuze wel bij de boodschap van het boek: oordeel niet te snel, werk aan zelfvertrouwen en je bent goed zo als je bent. En laten we eerlijk wezen: welke opvoeder is het daar nu niet mee eens?

Overigens is er ook een variant voor jongens: Het ultieme jongensboek. In het blauw.