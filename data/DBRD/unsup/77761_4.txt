Lovende recensies in de pers en hier op het forum. Als thrillerliefhebber moest ik dit boek dus wel lezen. Het was mijn eerste kennismaking met een boek van Karin Fossum dus stond ik er heel onbevangen tegenover. Deze kennismaking is me zeker niet tegengevallen dus zal ik zeker meer boeken van haar gaan lezen.

De Indiase bruid is een vlot geschreven boek dat makkelijk leest. Het is niet van begin tot eind opperste spanning maar dat vond ik bij dit boek niet erg. Opvallend vond ik de zwijgzaamheid van een aantal dorpelingen en hoe ze voor elkaar opkwamen door tijdens verhoren niet de gehele waarheid te vertellen of, in een aantal gevallen, ronduit te liegen.

Triest vond ik het lot van de hoofdpersoon, Gunder Jomann. Een man die dacht eindelijk zijn geluk gevonden te hebben, maar dit op gruwelijke wijze uiteengespat zag. Nadat ik het boek had gelezen zat ik toch met een onbevredigend gevoel omdat ik vond dat het niet helemaal af was. Er is dan wel iemand gearresteerd waarvan gezegd wordt dat dit de dader van de moord is (er zijn zeker bewijzen tegen deze persoon), maar een duidelijke bekentenis is er niet. De moord zou namelijk toch nog best door een ander gepleegd kunnen zijn. Ondanks dit is mijn eindconclusie dat het een prettig boek is om te lezen.