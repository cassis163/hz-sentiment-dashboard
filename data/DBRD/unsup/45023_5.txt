Ik heb dit boek zowat in een keer uitgelezen, zo spannend dat het de 5 sterren verdient.

Een vrouw klautert uit een ravijn omhoog nadat ze er met de auto ingesukkeld is geraakt. Vuil, gewond en stomdronken staat ze op de weg en houdt een andere auto aan. Ze wordt met de ambulance afgevoerd, maar niet voordat ze naar haar dochter Vero informeert. De politie gaat met man en macht op zoek naar die dochter, maar vindt niets.
In het ziekenhuis zit de man van de vrouw aan het ziekbed. Hij verklaart dat zijn vrouw erg in de war is en op zes maanden tijd nu voor de derde keer een hersenschudding heeft. De vorige keer na valpartijen. De politie vindt dit verdacht en besluit dit ongeval en het koppel verder te onderzoeken.

En een zoektocht wordt het, van het ene mysterie in het andere, niets is wat het lijkt. Samen met de vrouw komen we achter de feiten, beetje bij beetje als ze zich meer herinnert. Het is gruwelijk wat ze allemaal al meegemaakt heeft. Hoeveel pech kan een mens hebben en dragen zonder gek te worden?

Alhoewel ik even in het boek moest komen, heb ik het in een keer uitgelezen, zo spannend. Het boek is er geen uit de reeks met DD Warren, alhoewel ze wel een klein rolletje speelt.