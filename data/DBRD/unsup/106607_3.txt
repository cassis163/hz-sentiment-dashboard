In dit boek speelt dezelfde vriendengroep een rol als in het eerste boek van deze auteur Drie vrienden, een huis (en een klusjesman). Alleen is het in dit verhaal niet Noor maar Joost die de hoofdrol heeft.
Zelf had ik het eerste boek nog niet gelezen en dat was geen belemmering om dit boek te lezen.
Joost gaat een paar maanden naar Italië om een boek te schrijven over keizer Augustus . Bij zijn terugkomst in Nederland vindt hij bij toeval iets in de kelders van het Rijksmuseum wat hem intrigeert en waar hij verder onderzoek naar wil doen. Zodoende komt hij in een wereld van raadsels terecht en gaat hij op zoek naar de oplossing van deze puzzel.
Wat mij opviel is dat de periode van Joost in Italië en eenmaal weer terug in Amsterdam wel twee verschillende verhalen leken. Ook het karakter van Joost is op deze twee plekken zeer verschillend. De personen die Joost in Italië leert kennen spelen ook geen rol meer in het verdere verhaal behalve dan dat hij door Noemi tot inzicht komt dat hij graag vader zou willen zijn en in Amsterdam op zoek gaat naar een geschikte moeder voor zijn kind.
Het boek begint met veel humor. Later in het verhaal zwakt de humor wat af maar wordt vervangen door opbouwende spanning door de undercover operatie van Joost. Soms wat ongeloofwaardig of ietwat vergezocht maar wel zo dat je door wil blijven lezen om tot de oplossing van de puzzel te komen. In deze zoektocht naar de oplossing van het raadsel ontwikkelt Joost zelf ook en moet meerdere keuzes maken in zijn leven. De schrijfstijl van dit boek is prettig en na afloop van het verhaal ben ik tot de conclusie gekomen dat ik de vriendengroep in mijn hart gesloten heb.