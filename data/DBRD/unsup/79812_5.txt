Romée is succesvol zangeres en haar succes lijkt te zijn komen aanwaaien. Maar een makkelijk leven heeft ze niet. Haar jeugd is niet makkelijk geweest, ze heeft een tijdje op straat gewoond, haar lievelingsbroer Rob laat niets meer van zich horen en ze heeft last van een boze ex en een stalker.
Het optreden gaat steeds moeizamer, Romée is veel ziek, wordt steeds angstiger en heeft geen lol meer in het zingen. Ze is een burn-out nabij.
Om haar leven weer op orde te krijgen zal ze toch terug naar huis en naar het verleden moeten… En zal de stalker, die steeds brutaler wordt, gepakt moeten worden!
Aan het begin van het boek gaat zangeres Romée in gesprek met Nicole. Aan de hand van de vragen die Nicole stelt vertelt Romée haar verhaal. Ze geeft Nicole vaak ontwijkende antwoorden, maar wij lezen wat er verder echt gebeurd is. Ik werd meteen gegrepen door het verhaal van Romée, die al heel veel heeft meegemaakt en die niet meer weet wie ze als beroemdheid zijnde kan vertrouwen en wie niet.
Het duurt erg lang voordat deze thriller spannend wordt, al is het verhaal dus wel vanaf het begin pakkend en leest het heerlijk vlot, zoals ik van Simone gewend ben. Pas halverwege begon er een dreigend soort spanning in te sluipen en dan tegen het einde komt me er toch een lading psychologische spanning los! Pfff! Wat een knaller…
Ik wist tijdens het lezen nog niet goed wat ik van deze thriller, die dus niet nagelbijtend spannend was, moest vinden, pas na afloop kwam het gevoel: dit is dus gewoon echt een ontzettend sterk opgebouwde psychologische thriller! Ik keek ineens met andere ogen naar bepaalde dingen…
Heel knap gedaan!