De Zuid-Afrikaanse schrijver Wilbur Smith (1933) is geboren in Noord-Rhodesië, het tegenwoordige Zambia. Zoals veel schrijvers, is ook zijn werk sterk beïnvloed door de omstandigheden waarin hij is opgegroeid. Zijn Britse ouders bezaten een grote ranch, die perfect als speeltuin voor de kleine Wilbur kon dienen. Hier leerde hij sportief jagen, de kenmerken van de bijzondere Afrikaanse omgeving en van het genieten van de Afrikaanse natuur in het algemeen. Zijn liefde voor boeken is ontstaan door de voorleessessies van zijn moeder en is op latere leeftijd gecultiveerd door zijn leraar Engels. Toch bleef zijn kennismaking met het geschreven woord voorlopig beperkt tot het lezen van de werken van anderen. Pas op latere leeftijd, inmiddels al vader van twee kinderen en gescheiden van zijn eerste vrouw, begon hij zich serieus toe te leggen op het schrijven. Zij eerste boek was een avonturenroman gebaseerd op gebeurtenissen uit zijn eigen jeugd, en was een groot succes. Het boek werd in diverse landen uitgegeven en de filmrechten werden verkocht. Na deze bestseller legde Wilbur Smith zich volledig toe op het schrijven van fictie, met als gemeenschappelijke deler, de geschiedenis van Afrika. Van zijn eenentwintigste roman, De macht van het kwaad, is nu de heruitgave verkrijgbaar.
In De macht van het kwaad is beroepsjager Sean Courtney, samen met Riccardo en Claudia Monterro op safari. Riccardo die bezig is aan zijn laatste safari, wil samen met zijn dochter, nog één keer het ultieme jachtgevoel beleven. Alles loopt volgens plan, totdat Claudia haar enkel verzwikt en samen met twee medewerkers van Sean, in een verlaten dorpje achterblijft. Als Sean in het dorpje terugkeert, blijken de achterblijvers te zijn ontvoerd. Voor hun vrijlating eist, het verantwoordelijke rebellenleger, de volledige medewerking van Sean, in hun strijd tegen het regeringsleger. Niet in staat deze eis te negeren, bevindt hij zich algauw in een bloedige strijd op leven en dood. Gedreven door moed en wanhoop, probeert hij te overleven en zijn metgezellen te bevrijden.
De macht van het kwaad is een avonturenroman volgens het bekende recept. Sean, de knappe, lenige, onverschrokken hoofdpersoon kan Claudia, het verwende, maar beeldschone rijkeluiskind niet uitstaan. Uiteraard is dat omgekeerd ook het geval. Plotseling worden ze door omstandigheden toch verliefd op elkaar en zijn ze niet meer van elkaar te scheiden. De vrouwelijke hoofdpersoon is echter in levensgevaar en moet (uiteraard) gered worden door haar held. Hoe het afloopt zal ik niet verklappen, maar zal waarschijnlijk niet als verrassing komen.
Toch is De macht van het kwaad geen saai boek. Sterker nog, na een trage eerste helft, wordt het verhaal steeds spannender. Ondanks zijn voorspelbaarheid wordt je er in meegezogen. Het helpt ook, dat Wilbur Smith meesterlijk over Zuid Afrika kan vertellen.
Een aanvankelijk saai, maar gaandeweg spannend boek, zonder pretenties!