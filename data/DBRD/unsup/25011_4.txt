'In het genre van de legal thriller is Lashner een klasse apart' staat er te lezen op de cover en dat kan ik helemaal onderschrijven.
Het verhaal begint met de plaats delict en de komst van Victor Carl, die heel onconventioneel bewijsstukken verdonkeremaand en dan tegenover de politie als vriend en advocaat optreedt voor zijn maat Guy Forrest. Toch komt het verhaal daarna traag op gang. Ook wat betreft humor gaat Lashner er nog niet helemaal voor in het begin van het boek. Het blijft rustig, het gaat zelfs enigszins té traag en zo nu en dan is het langdradig. Maar langzamerhand bouwt hij het verhaal op. Aan het einde blijkt het trouwens een goed uitgedokterd verhaal te zijn. Wanneer het dan helemaal op dreef komt, is er geen houden meer aan. Knap gedaan.
En dan die humor, alleen daarvoor is het al de moeite om boeken van William Lashner te lezen. En de rechtbankverhoren, een klein deel maar van het boek dit keer, maar gewoonweg schitterend. Je krijgt de neiging om ze te herlezen, zo goed.
Nu geen nevenverhalen zoals in 'De verliezers', maar hij heeft wel weer enkele kleurrijke figuren kunnen introduceren die het geheel opfleuren. Zijn hoofdpersonage, Victor Carl, heeft hij ook nu weer zeer menselijk getekend, hij is een cynicus van de eerste orde en absoluut geen held maar ondanks zijn kleine kantjes verovert hij toch een beetje je hart.
William Lashner heeft er zeker een fan bij. Een steengoed verhaal en beeldrijke humor, ik kan het absoluut appreciëren.