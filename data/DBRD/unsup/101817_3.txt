Zeven kunstenaars en wetenschappers worden uitgenodigd om een maand lang te verblijven op het Deense eiland Storm√∏. Bij aankomst blijkt dat hun verblijfplaats helemaal van glas is en dat er geen internet of mobiele telefonie aanwezig is. Eiland en huis doen onheilspellend aan en de gasten beginnen zich al snel vragen te stellen over de reden van hun verblijf in het glazen huis.

"Wat is dit in vredesnaam ? Een Big Brother-huis of zo ? Van wie is dit eiland eigenlijk ? En wie heeft ons uitgenodigd ?"

Wanneer iemand verdwijnt en er even later ook iemand een dodelijke val maakt, wordt heel langzaam duidelijk dat de zeven gasten wellicht een gedeeld verleden hebben. Zullen ze open kaart spelen ? Komen ze heelhuids van het eiland af ? En wie heeft hen op sluwe wijze in het huis samengebracht ?

'Het glazen huis' doet op veel vlakken aan als een thriller, dat heb je wanneer mensen verdwijnen of overlijden op een desolaat eiland, en toch is het dat niet. Uitgeverij Cargo heeft het boek als roman geclassificeerd en daar valt best veel voor te zeggen. Het boek gaat over schuld, bedrog, manipulatie, huichelarij en zo veel meer. Het kan met recht een sterk psychologische roman genoemd worden.

Echt overtuigen doet de Deense Skov echter niet met 'Het glazen huis'. Het verhaal steekt prima in elkaar, de taal is verzorgd en de personages komen vrij goed uit de verf. Tegelijkertijd blijven sommige gedragingen en motieven ietwat onderbelicht, waardoor de lezer op het einde alsnog lichtjes teleurgesteld achterblijft. 'Het glazen huis' verdient 3,5 sterren.