De auteur neemt je op een eigenzinnige manier mee in het verhaal.
Enerzijds beleef je als lezer het heden mee. Het vertrek en het neerstorten van het vliegtuig, de zwemtocht van Scott en de dagen die daarop volgen. Je voelt je als lezer rechtstreeks betrokken met hoe Scott en de kleine JJ zich voelen na het ongeluk en met welke moeilijkheden het verwerken van het ongeluk gepaard gaat. Je voelt ook met welke druk van de omgeving, van het onderzoek en van de pers Scott moet omgaan. Deze beschrijvingen van de gebeurtenissen in het heden, worden mooi afgewisseld met flashbacks.
In deze flashbacks beschrijft de auteur het leven van iedere passagier afzonderlijk. Deze zijn allemaal als het ware opgezet als een herinnering aan een overledene.
Beetje bij beetje kom je als lezer zo in het heden te weten wat de status van het onderzoek is en wat de pers ervan maakt. Daarnaast geven de passagiers één voor één hun levensloop en hun problemen prijs. Zeer origineel!

Een zeer leuke extra twist in het verhaal zijn de beschrijvingen van de schilderijen, gemaakt door Scott.
Wat wel jammer is, is dat de vriendschap tussen de kleine JJ en Scott niet verder werd uitgediept. De twee hebben zonder enige twijfel een zeer unieke en intense band. Hoewel de ondertitel, Twee overlevenden, Een vriendschap, het tegendeel doet vermoeden, blijf je als lezer hier op je honger zitten.
Deze verhaallijn had meer uitgediept mogen worden.
De cover, de achterflap en de ondertitel komen niet echt helemaal overeen met de plot van het boek. De titel daarentegen vind ik perfect de lading dekken.
Voor de val is een mooi, spannend soms ontroerend boek, met een verrassend einde. Het boek en de uiteindelijke ontknoping houden je in hun greep.