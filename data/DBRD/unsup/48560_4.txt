Ellen benaderde mij eind september met de vraag of ik interesse had om Sky te lezen en te recenseren. Daar hoefde ik na het lezen van waar Sky over ging niet heel lang over na te denken. Ik zei volmondig ja.

Ik las de afgelopen week Sky en werd gegrepen door het verhaal. Door de vlotte pen van Ellen leest het boek als een trein, eerder een tgv dan een boemeltreintje overigens…

Sky wordt vanuit verschillende perspectieven uit de doeken gedaan. Grotendeels vanuit Elisa maar ook vanuit Julian en het laatste hoofdstuk vanuit Sky. Tevens wisselen het heden en verleden zich af maar het onderscheid hierin is duidelijk aangegeven. Het nu speelt zich af in genummerde hoofdstukken 1 t/m 10. Het verleden loopt van A t/m I.

De 16-jarige Elisa gaat met school naar Parijs, daar komt ze in aanraking met de 17-jarige Julian. Hij blijkt al een tijdje een oogje op Elisa te hebben en weet haar helemaal voor zich te winnen. Met alle gevolgen van dien. De zwangerschap van Elisa brengt verdeeldheid met zich mee. Niet alleen bij hun twee maar ook bij de ouders van zowel Julian als Elisa. Na een helse bevalling wordt hun dochter Sky geboren.

Als Sky er is loopt het al snel mis tussen Elisa en Julian. Hij vertrekt uit hun leven om daar 16 jaar later weer terug te keren. Het precieze hoe & waarom lees jezelf in Sky.

Sky behandeld diverse actuele thema’s zoals o.a. tienerzwangerschap, hoogbegaafdheid & sexting. Al deze thema’s worden geloofwaardig beschreven. Bij de hoogbegaafdheid hadden zowel Julian als Sky klassen op school overgeslagen maar het kan ook zijn dat hoogbegaafdheid resulteert in onderprestatie op school. Maar dat is bij iedereen verschillend. Het sociale isolement, het gevoel onbegrepen te zijn, het is allemaal herkenbaar. Sexting is echt een thema van de laatste jaren en inmiddels vaker onderwerp in boeken. Goed om daar aandacht aan te besteden omdat het zeker in combinatie met puberteit een daadwerkelijk probleem is geworden. Waar mijn inziens niet genoeg aandacht aan kan worden gegeven. En ook tienerzwangerschappen komen nog steeds redelijk vaak voor ondanks de anticonceptie mogelijkheden die voor handen zijn.

Onder het lezen wordt je constant mee gesleurd in de gevoelens van de hoofdpersonen, je kunt je gemakkelijk inleven in het wel en wee van zowel Elisa, Sky als Julian. En dat maakt het allemaal zo echt en herkenbaar. Het ene moment zit je weg te zwijmelen bij Julian en het andere moment denk je rot op egoïst! De puberende Sky wordt beschreven als beeldschermjunkie, oh hoe herkenbaar met twee pubers in huis ;-). Elisa als onafhankelijke alleenstaande vrouw met een druk leven. Verliefdheid, verdriet, teleurstelling, veilig voelen, sociale buurt controle, geheimen en hun openbaringen alles komt voorbij.

De cover van Sky past bij het verhaal, de kooi waarvan het deurtje naar de vrijheid opengaat door de sleutel van liefde. Als je Sky hebt gelezen begrijp je het gewoon. De cover spreekt mij aan door zijn eenvoud, twee kleuren en een begrijpende illustratie. De titel kan eenvoudig uitgelegd worden; Sky is de dochter van Elisa en Julian.

Er was maar één ongeloofwaardig puntje voor mij en dat was in het begin van het verhaal, de 10 minuten gesprekken op de school van Sky vonden plaats op een vrijdagavond. Dat heb ik werkelijk nog nooit meegemaakt of van vrienden vernomen. Maar een kniesoor die daar over valt.

Sky is een verhaal dat nog even in je hoofd blijft hangen zodra je de eindstreep hebt gehaald. Genoeg stof tot nadenken en een open eind waardoor er nog van alles mogelijk is in de toekomst. Die eindstreep halen was overigens geen enkel probleem want Sky boeit van begin tot eind. Ik had hiervoor nooit eerder een boek van Ellen gelezen maar inmiddels heb ik een reservering bij de bibliotheek gemaakt.

Deze review verscheen als origineel via mijn blog.