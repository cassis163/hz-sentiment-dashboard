Isabelle Corlier is een jonge schrijfster uit Franstalig België.
Met het boek 'Ring Oost' won ze de 'Prix Finitro Ecritures Noires 2017' voor een debutant.

In deze politieroman zijn de misdaad en de dader van in het begin bekend.
De plot zit hem in de vragen van het waarom. Hoe is het zover gekomen ? Hoe gaat de dader het er van af brengen ?

Een geval van verkeersagressie ontaardt in een moord op een parking in het Zoniënwoud bij Brussel. De dader van de doodslag is Aubry Debancourt, onderzoeksrechter in Brussel. De ironie achteraf is dat hijzelf het onderzoek moet leiden.

In dit boek zijn er geen echte 'criminelen' of psychopatische moordenaars.
Het is een 'doodnormale burger' bij wie in een vlaag van woede de stoppen doorslaan met de fatale gevolgen.
De sfeer van Brussel en de werking van het gerecht zijn goed weergegeven.

De schrijfstijl is niet zo vlot, oogt soms wat te omslachtig. Het boek heeft zeer veel beschrijvende delen en eigenlijk weinig dialogen. Dat neemt de spanning bij momenten toch wel wat weg.