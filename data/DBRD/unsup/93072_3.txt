Nova is het tweede deel in de ‘Renegades’-serie van Rebecca Yarros, uitgegeven door uitgeverij Zomer en Keuning. Het verhaal begint waar het eerste deel Wilder eindigt. Hoofdpersonage Landon Rhodes maakt deel uit van het stuntteam de Renegades. Zijn fans kennen hem als Nova. Net zoals zijn goede vriend Paxton, heeft hij een zwak voor riskante ondernemingen en gevaarlijke stunts.
Van het Study at Sea-programma geniet hij met volle teugen, totdat een bijzondere passagier haar opwachting maakt: Rachel. Ooit waren ze verliefd, nu leven ze in onmin. Nog niet zo lang geleden heeft hij haar in de steek gelaten en heeft zo haar hart gebroken. En dat is ze nog niet vergeten.
Rachel moet niets van hem weten en ontwijkt hem halsstarrig, vastberaden om niet nog een keer in zijn val te lopen. Wat ze niet weet, is dat Landon berouw heeft van zijn daden. Sterker nog, hij beseft nu dat hij toen de grootste fout van zijn leven heeft gemaakt en dat zij de ware voor hem is.
Landon zet alles op alles om haar terug te winnen, maar de verbitterde Rachel maakt het hem niet gemakkelijk. Zal het hem lukken om haar hart terug te veroveren? Of blijft hij zelf met een gebroken hart achter?
Nova verloopt voor een groot deel zoals Wilder. Een knappe jongeman heeft zijn zinnen gezet op een knap meisje, maar die laatste is door omstandigheden onbereikbaar. Toch weet Rebecca Yarros een eigen weg in te slaan.
Net zoals in Wilder steunt het verhaal grotendeels op de personages en hun innemende persoonlijkheid. Landon was nog jong en zoekende toen hij de fout maakte die leidde tot zijn breuk met Rachel. Nu is hij wijzer en dat voel je als lezer ook. Hij ziet haar oprecht graag en beschouwt haar niet als een zoveelste verovering. Hierdoor leef je als lezer van in het begin mee.
De pijn en vernedering bij Rachel is ook duidelijk voelbaar. Een interessant gegeven dat jammer genoeg te sterk aanwezig is, waardoor aanstellerij nooit ver weg is en Rachel niet altijd sympathiek overkomt. Wel laat Yarros mooi zien hoe sterk Rachel is, net omdat haar gevoelens zo complex zijn. De liefde gaat niet altijd over rozen, en dat toont Nova duidelijk aan.
Net zoals bij het eerste deel worden liefhebbers van romantische verhalen op hun wenken bediend.
De twee boeken zijn in principe los van elkaar te lezen, maar het is aangeraden om toch met Wilder te beginnen. Dan komt de complexiteit van deze personages des te meer tot hun recht.