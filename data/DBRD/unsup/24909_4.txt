Finn loopt elke dag een heel eind alleen naar school. Dat is best wel saai. Gelukkig krijgt hij gezelschap van de Waaromwolf. De Waaromwolf lijkt op een hond en stelt de hele tijd vragen. Finn komt elke keer met een prachtig fantasieverhaal als antwoord. Bijvoorbeeld als de wolf vraagt waarom mensen lange haren hebben vertelt Finn een verhaal over de juf die zulke lange haren had dat ze kwam vast te zitten in de afvoer. Intrigerend is hoe de wolf tussen een echt en een fantasiedier in zit. Achterin het boek staan trouwens stukjes met informatie hoe het nu werkelijk zit. Goed boek om het op kinderniveau over het verschil tussen fake nieuws en fantasie te hebben. Voorleesboek voor wijsneusjes van 6-8 jaar.