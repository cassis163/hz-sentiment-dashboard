We maken kennis met Hester, de hoofdpersoon en tevens auteur van dit boek. Zij heeft last van depressieve klachten, voelt zich niet werkelijk gelukkig in haar huwelijk en zit thuis zonder werk. Verre reizen heeft ze altijd al willen maken en dit is bij uitstek dé kans. Manlief zorgt voor hun 2 kinderen en Hester vertrekt naar Nepal. Het is begin 2001.

Hoewel haar intuïtie al goed ontwikkelt blijkt te zijn, is het vergroten hiervan één van haar doelen. Nepal heeft een schare spirituele dorpen, dus het lijkt een goede keuze. Tijdens de reis heeft ze een korte ontmoeting met Sai Baba-aanhanger Barry, een Australiër met helblauwe ogen, die een grote rol in haar leven zal gaan spelen. Ze ziet hem als leermeester in haar spirituele ontwikkeling. Er volgen beschrijvingen van bezienswaardigheden tijdens haar rondreis in Nepal. Door de beeldende beschrijvingen waant de lezer zich in dit bijzondere land.

Bij thuiskomst gaat het in een stroomversnelling. Scheiding, woning kopen, intensief mailcontact met Barry en een ontmoeting met hem op Bali. Ook hier weer veel reis-en cultuurbeschrijvingen. Het leest nog steeds lekker vlot weg en ergens weet ze de lezer zo te prikkelen dat hij het boek zonder onderbreking uit wil lezen. Opvallend is dat waneer Barry ineens van het toneel verdwijnt, Hester ons niet tot haar diepste gevoelens toelaat. De lezer blijft vragend achter.

Barry komt en gaat en wanneer Joost ten tonele verschijnt lijkt Hester haar ware lief te hebben gevonden. Een turbulente periode maakt plaats voor meer innerlijke rust. Het is begin 2017.

‘Dromen Durf te leven’ is de autobiografie van Hester Hoornstra. Deze debuutroman is bovenal een persoonlijk verhaal over de zoektocht naar liefde, de ontmoeting met zielenmaatjes en de ontdekkingsreis die Hester maakt naar zichzelf. Het laat zien wat kiezen voor je eigen geluk kan betekenen.