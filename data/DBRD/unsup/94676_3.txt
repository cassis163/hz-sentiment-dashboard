Overmeesterd gaat over de onzekere en arme Evangeline, die elke cent moet omdraaien om haar ouders te kunnen onderhouden. Ze werkt zoveel en is altijd druk geweest met het verzorgen van haar ouders, dat ze amper tijd had voor vriendjes. Haar enige en eerste vriendje heeft haar gedumpt toen hij haar het bed in heeft weten te praten, wat haar zelfvertrouwen geen goed heeft gedaan. Als haar vriendinnen haar aansporen om opgedoft naar een hippe tent te gaan om haar ex te laten zien wat hij is misgelopen, loopt het in de club helemaal uit de hand. De eigenaar springt in en zo raken beiden helemaal verzot op elkaar, de lieve goudeerlijke Evangeline en de schatrijke foute Drake.

Overmeesterd is het eerste deel van de Hartstocht-trilogie, maar zeker niet Banks eerste boek in dit genre. En zoals we van haar gewend zijn bevat ook dit verhaal een boel hete scènes die tot in detail en op vlotte wijze worden besproken. En ondanks dat Banks dit kunstje niet voor het eerst opvoerd, is het verhaal verre van saai en zijn de steamy gebeurtenissen toch net elke keer anders en zelfs verrassend! Door het hoge tempo waarin de schrijfster gebeurtenissen op je afvuurt, word jij als lezer al snel in de zeer onwerkelijke wereld van rijkdom en ongrijpbare en machtige mannen getrokken.

Niet alleen de stomende seksscenes maken Overmeesterd een genot om te lezen, maar doordat het verhaal zowel vanuit het perspectief van Evangeline als vanuit Drake is geschreven, is het boek net even anders dan anders. Niet heel anders dan anders zijn de foute en rijke mannen zoals Drake, wel heeft Maya Banks een uniek karakter neergezet met Evangeline. Met haar kookkunsten en haar goudeerlijke karakter weet Evangeline de keiharde mannetjes en Drake zelf zo soft als boter te krijgen. En dat zorgt soms voor ongemakkelijke, maar ook voor grappige situaties in het verhaal.

Helaas is het boek wat slordig afgewerkt; sommige woorden ontbreken, net als leestekens en het bevat hier en daar schrijffouten. Ook het stopwoordje 'ofschoon' heeft me mateloos geïrriteerd. Desondanks heb ik het boek zo uitgelezen en ben ik benieuwd naar de volgende twee delen die in september en november verschijnen. Al met al 3 sterren waard.