Vrij spel is het zesde boek van Linda Jansma. Het boek vertelt het verhaal van Emma, de zestienjarige dochter van politieagent Nick Overmars. Zij vormen samen met haar zus Jari en mama Gwen een gelukkig gezinnetje. Gwen ergert zich echter aan de routine en voorspelbaarheid in hun leven. Tot op een avond hun leven bruusk overhoop wordt gehaald. Emma keert op de fiets huiswaarts na haar zwemtraining. Tegen het advies van haar mama fietst ze toch door het slecht verlichtte parkje. Daar komt ze in een nachtmerrie terecht die haar nog lang zal achtervolgen. Gwen hunkert naar de voorspelbaarheid die ze zo vervloekte. Emma is nog maar een schim van de vrolijke tiener die ze kortgeleden nog was. Zal dit verbeteren als de dader wordt gevat?

Het verhaal is opgedeeld in 3 delen en bestaat uit 66 korte hoofdstukken. Deze worden afwisselend geschreven vanuit het perspectief van verschillende personages. Er is Emma, het tienermeisje dat slachtoffer wordt van een verschrikkelijk misdrijf. Haar mama, Gwen, beschrijft de belevenissen vanuit haar rol als moeder van 2 tienerdochters en echtgenote van een politie-agent die gek wordt van de machteloosheid. Luc, is de pastoor van de gemeente die in contact staat met de Saints, een jeugdbende die vaak rond de kerk rondhangt. Als laatste is er Ozzie, een Saint, die beschrijft wat er van binnenuit de jeugdbende gebeurt.

De verschillende hoofdstukken zijn niet chronologisch geschreven. Zo verspringen de verhalen van voor en na het misdrijf op Emma. In het begin is dat even wennen, maar dit zorgt er wel voor dat er extra spanning wordt opgebouwd in het verhaal. Het eerste deel van het boek speelt zich af net voor en na Emma in een nachtmerrie belandt. Het tweede deel handelt vooral over de maanden nadien waarin Emma probeert om de draad van haar leven, zo goed als mogelijk, opnieuw op te pikken. Het derde en laatste deel vertelt de belevenissen van Emma als ze haar omgeving opnieuw kan vertrouwen.

Deze auteur kenmerkt zich door een vlotte schrijfstijl en overtuigende karakters. Linda Jansma toont in al haar werken dat ze investeert in een gedreven research. Haar psychologische thrillers handelen steeds over een maatschappelijk thema, velen gebaseerd op een waargebeurd verhaal. Deze elementen staan garant voor een geloofwaardig verhaal waarin spanning wordt opgebouwd van het begin tot het einde. Als lezer wordt je meegezogen in het verhaal en de belevenissen van de verschillende karakters.

Let wel op, het is geen boek voor gevoelige lezers. Gezien het handelt over een jeugdbende en hun acties expliciet beschreven worden, zijn sommige scenes confronterend.

Linda Jansma schreef ondertussen 8 boeken waarvan verschillende titels een prijs opleverde. Zo won ze met Caleidoscoop, de heruitgave van Kwetsbaar, de Schaduwprijs 2011 won, de prijs voor het beste Nederlandstalige debuut. Daarnaast werd Schuilplaats uitgeroepen tot Beste Vrouwenthriller 2013, stond Kwetsbaar op de longlist van de Gouden Strop en Houvast op die van De Diamanten Kogel.