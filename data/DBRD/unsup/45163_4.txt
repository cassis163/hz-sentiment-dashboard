In dit kleine boekje wordt de lezer verwend met 2 korte verhalen van 2 Nederlandse auteurs.
Het eerste verhaal is geschreven door Marieke Nijkamp en heeft de titel:
Het juiste spoor
We maken kennis met een vriendengroep die op een Nederlands eiland op vakantie zijn geweest. De kampeervakantie is niet verlopen zoals ze van tevoren hadden kunnen bedenken. Jelle is verdwenen op het eiland. Wat is er gebeurd? Is er iemand in de vriendengroep, die meer weet dan hij vertelt?
Het verhaal kent een kleine 50 bladzijden en wordt voornamelijk verteld door Hermelien en Nova. Samen met de overgebleven vrienden zitten ze in een trein naar huis, die vast komt te staan op het spoor door het slechte weer. We leren in de korte hoofdstukken de vriendengroep beter kennen. Beide dames hebben een andere visie over de vermissing en wat er is gebeurd. De vraag die steeds door mijn hoofd speelde was: Ken jij je vrienden echt?
Het tweede verhaal is geschreven door Corinne Duyvis en heeft de titel:
En de rest van ons wacht
Het is het jaar 2035.We maken kennis met de bijna 17-jarige Yveta die geboren is met een open rug. Ze is hierdoor lichamelijk beperkt en desondanks een bekende naam in de muziekwereld in haar thuisland, Letland.
Samen met haar ouders zit ze in een bunker in de buurt van Amsterdam. Een half jaar geleden is er een inslag van een komeet voorspeld en het is nu wachten wanneer dit gebeurt en wat de consequenties zullen zijn. Er zitten veel mensen vanuit allerlei landen in de bunker die na de inslag afhankelijk van elkaar zijn geworden. Er is een ziekenboeg opgezet en eten wordt verdeeld. Ze zitten opgesloten. Yveta ontmoet de tweeling Vera en Ginta. Met zijn drieÃ«n besluiten ze de aanwezigen af te leiden met muziek. Wat zou jij doen als je opgesloten zit? Maakt leeftijd uit om keuzes te maken?

Als afsluiting wacht de lezer nog een verrassing! 3 bladzijden lang (e-book) geven beide auteurs antwoord op vragen over hun vriendschap en wat zij belangrijk vinden binnen een vriendschap. Een leuke toevoeging aan dit boek en het thema vriendschap.
Het interview is echt leuk om te lezen. Je leert de beide dames net wat beter kennen. Goed bedacht!

Beide verhalen zijn zeer verschillend, wat lezers zullen herkennen van hun vorige werken. Juist de verschillende verhalen maakt dit boek interessant. Ten eerste maak je kennis met de auteurs en hun schrijfwijze, als je een of beide nog niet kent. Ten tweede is het leuk om twee verschillende verhalen over vriendschap te lezen vanuit een totaal ander oogpunt gezien.
Ik had zelf meer met het eerste verhaal, maar dat is absoluut een persoonlijke voorkeur. Ik kende Corinne Duyvis tot nu toe nog niet. Leuk om op deze manier kennis te maken met een, voor mij, onbekende auteur. Beide verhalen lezen als een trein en kunnen goed achter elkaar gelezen worden. De schrijfwijze is van beide dames niet te moeilijk en zal jongeren, vermoed ik, uitdagen om meer te gaan lezen.

Ik geef in totaal 4 sterren

Gelezen voor het blog In de boekenkast.