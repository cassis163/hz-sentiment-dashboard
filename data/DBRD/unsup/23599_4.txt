Ren Janina ren! is een indrukwekkende oorlogsroman. Het is de waargebeurde geschiedenis van een Joodse familie in Polen voor, in en na de Tweede wereldoorlog.
Janina Katz groeide in de jaren dertig van de vorige eeuw op in het Joodse stadje Chorostków (Polen). Haar gelukkige kindertijd wordt overschaduwd door de groeiende dreiging vanuit Rusland en Duitsland. En dan begint de oorlog!
Janina Katz woont sinds 1948 op Curaçao.

Marjan Brouwers woont, werkt en schrijft in de stad Groningen. Na haar studie Engels werkte ze in de financiële sector in Den Haag en Amsterdam. In 2000 richt zij haar eigen tekstbureau Bureau Brouwers op. Schrijven is haar werk en passie.

Jeannette van Ditzhuijzen werkte vier jaar als journalist op Curaçao. Sindsdien komt ze jaarlijks enkele malen op het eiland, meestal om mensen te interviewen voor haar boek. Ze woont en werkt momenteel als freelance tekstschrijver in Almelo.

Marjan Brouwers & Jeanette van Ditzhuijzen hebben met deze oorlogsroman een knap staaltje werk geleverd. Het boek was wat moeilijk in te komen door de vele namen en de Joodse benamingen, waardoor je steeds heen en weer moest bladeren in het boek. Voorin het boek staat de stamboom en een beknopte kaart van Polen. Achterin het boek een verklarende woordenlijst van de Joodse gebruiken.
Naarmate het boek vordert gaat het lezen sneller doordat je de familie leert kennen en de Joodse woorden herkent. Boven de hoofdstukken een duidelijke weergave van het jaar waarin het verhaal zich afspeelt. In het boek staan diverse foto’s afgedrukt uit die tijd wat het geheel nog meer levend maakt.
De personages van Janina en haar familie worden zeer goed uitgewerkt. Het verhaal pakt vanaf het begin hoe schrijnend de belevenissen ook zijn. Je leeft mee met een familie in oorlogstijd.

Een prachtig neergezet familieverhaal wat je diep raakt. Zeker een aanrader waard!