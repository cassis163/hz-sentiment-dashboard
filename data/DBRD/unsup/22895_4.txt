US marshal Teddy Daniels arriveert in 1954 samen met Chuck Aule  zijn partner - op Shutter Island. Ze moeten op zoek naar Rachel Solando, ze is voortvluchtig. Op Shutter Island bevindt zich een inrichting waar psychisch gestoorde delinquenten behandeld worden. Rachel Solando is één van hen, ze is gevaarlijk, heeft meerdere moorden gepleegd en daarom is het van het grootste belang dat ze zo snel mogelijk gevonden wordt. Het noodlot bepaalt dat er een orkaan losbarst die de zoektocht bemoeilijkt. En Teddy Daniels blijkt een verleden te hebben waar hij ernstig mee worstelt..

Gesloten kamer is een topthriller. Dennis Lehane schrijft toegankelijk en trekt je als lezer meteen in het verhaal. Je vraagt je telkens af welke spelletjes er gespeeld worden en wie er nou eigenlijk deugt. De auteur zet je verschillende keren op het verkeerde been en bijvoorbeeld de gebeurtenissen in afdeling C  voor zeer ernstig gestoorde delinquenten - maken dat je op het puntje van je stoel zit en het boek niet wilt wegleggen. Naast spanning weet Dennis Lehane nog andere emoties op te roepen waaronder ontroering. De gekte en paranoia van beschreven patiënten is geloofwaardig en soms angstaanjagend. De turbulentie van de orkaan geeft het verhaal een wervelende achtergrond. Nog steeds actueel is de richtingenstrijd tussen de verschillende behandelingsvisies binnen de forensische psychiatrie.

Ik heb het boek in één ruk uitgelezen en bleef na afloop nadenken over de puzzel die Dennis Lehane heeft bedacht. Volgens mij klopt hij tot in detail. Elk stukje valt aan het eind op zijn plaats en wat dan nog rest is herlezing van hoofdstuk 1 en grote verbazing over en bewondering voor het knappe bouwwerk van Lehane.
Een overtuigend, uniek verhaal, kloppend tot in detail en ingenieus geconstrueerd.
Ik ga voor vijf sterren.