Voor de blogtour rondom Sky mag ik ook een bijdrage leveren aan de promotie van het nieuwste boek van Ellen Lina-Rink en daar ben ik blij mee want het is een prachtig boek geworden. Ellen kende ik al van haar eerdere boek ‘Als ik je ooit weer zie’. Voor dit boek kreeg ze van mij een goede recensie. De verwachtingen waren dus ook hoog gespannen deze keer. Ze heeft mij niet teleurgesteld want het is een heerlijk boek waarin je meegetrokken wordt in de wereld van Elisa, Julian en Sky.

Ellen woont met haar gezin in Willemstad op Curaçao maar hoopt over enige tijd toch terug te keren naar Nederland. Ellen heeft de PABO afgerond en heeft zeven jaar les gegeven op het MBO onderwijs en houdt zich naast haar gezin bezig met Nederlandse les en het schrijven.

Ellen Lina-Rink schroomt niet om beladen thema’s aan te pakken. Elisa wordt op zestienjarige leeftijd zwanger en Julian de vader van Sky verlaat zijn gezin als Sky slechts drie maanden oud is. Maar Julian kan niet anders, zijn hoogbegaafdheid speelt hem parten.
Elisa haar leven staat totaal op zijn kop omdat ze er niet aan toe is om al een baby op te voeden, laat staan in haar eentje. Ze krijgt gelukkig veel steun van haar ouders en haar vriendinnen. Maar ze mist de vader van haar kind, ze mist een soulmate.
Sky groeit op in een sociaal isolement en vindt door haar eveneens hoogbegaafdheid geen aansluiting bij haar leeftijdsgenoten. Hier wordt misbruik van gemaakt door iemand uit haar klas en Sky wordt het slachtoffer van sexting.


Als Sky zestien jaar is zoekt ze contact met haar vader en Elisa’s leven wordt weer helemaal overhoop gehaald. Julian is de enige man die zij in haar leven wil maar ook de man met wie het onmogelijk is om mee samen te leven. Mannen die in haar leven verschijnen zijn geen blijvers, haar hart behoort nog steeds toe aan Julian.

Het boek wordt vanuit verschillende perspectieven beschreven en ook vanuit het verleden, in de tijd dat Julian en Elisa verliefd werden en de tijd waarin Sky is verwekt. Dit geeft op indringende wijze een kijk in het leven en gevoelens van de hoofdpersonen. Je zit heel dicht op hun huid en dat maakt dit boek ook zo levensecht. Met de wetenschap die Julian en Elisa nu hebben komen ze tot de ontdekking dat hun leven wellicht heel anders was gelopen.

De cover van het boek kent een metafoor. De vogel in de kooi is een metafoor voor de hoogbegaafdheid. “De spijlen van je kooi bestaan alleen maar in je hoofd”. Op de social media is te lezen dat Monique Dijkgraaf Ellen heeft het bijgestaan over het thema hoogbegaafdheid. Voor deze blogtour stuurde Ellen mij allemaal weetjes over hoe dit boek tot stand is gekomen en waardoor ze werd geïnspireerd. Erg leuk om te lezen, deze informatie zou goed als aanvulling gebruikt kunnen worden in het boek.

Een boek waar ik heerlijk door werd gegrepen. Ik kan het jullie echt aanraden om werk van Ellen te gaan lezen. Prettig schrijfritme, mooie zinnen en vanuit verschillende perspectieven beschreven. Echt een boek waarin je wilt doorlezen. Ondertussen is ze alweer volop bezig met de volgende boeken. We gaan ongetwijfeld (weer) meer van haar horen.