Suhas Kshirsagar is Ayurvedisch arts en medisch astroloog, tevens hoofd van Ayurvedic Healing, een kliniek voor integratief (holistisch) welzijn in Californië. Hij is een veelgevraagd spreker, reist de hele wereld over, geeft ayurvedacursussen en leidt artsen op. Hij ontwikkelde met al zijn kennis het Hot Belly Dieet.
Dit dieet, hoewel je eigenlijk zou moeten zeggen: deze levenswijze, is gebaseerd op de Ayurveda, de wetenschap van het leven. Een op bewustzijn gebaseerde benadering van gezondheid met als basisprincipe dat ons spijsverteringssysteem het belangrijkste systeem in het lichaam is. Een van de kernfilosofieën van Ayur (=leven) Veda (=kennis) is het idee dat we het allemaal in ons hebben om een gelukkig, evenwichtig leven zonder pijn en ziekte te leiden. Het doel is er voortdurend naar te streven die dingen te doen die goed zijn voor je lichaam, geest en ziel.
Een goede gezondheid ontstaat door een juiste balans van Dosha’s; jouw essentiële natuur, jouw biochemische individualiteit. Je zou het levensenergieën kunnen noemen. Deze Dosha’s zijn een combinatie van de vijf elementen, aarde, water, vuur, lucht en ether. Er zijn drie Dosha’s, te weten: Vata, Pitta en Kapha. Wij hebben allen een combinatie van de Dosha’s in ons, maar er overheerst er één. Welke het meest dominant in jou aanwezig is kun je door middel van het lijstje met kenmerken ontdekken. Ook op internet zijn tests te vinden die je zou kunnen doen.
Door onze manier van leven hebben we allemaal Ama’s in ons lichaam; toxische residuen zoals achtergebleven, slecht verteerde voedseldeeltjes die uiteindelijk in het bloed terecht komen en schade aanrichten. Denk hierbij aan o.a. hormonale verstoringen. Ama hoopt zich eerst op in de dikke en dunne darm en wordt vervolgens via het bloed door de rest van ons lichaam getransporteerd. Een voorloper van ziektes dus. Wanneer wij in een evenwichtige toestand zijn wordt Ama uitgescheiden via blaas, darmen, longen en huid. Vul zelf maar in wat er kan gebeuren als onze conditie uit balans is.
Hot Belly is als naam gekozen omdat veel te maken heeft met ons spijsverteringsvuur. Wanneer dit vuur niet brandend wordt gehouden kun je niet blijvend gewicht verliezen noch een stralende gezondheid bereiken. Goede spijsvertering boven alles! Het dieet is best te doen. Uiteraard vergt het doorzettingsvermogen, maar is dat niet altijd het geval met een DIEET?
Om dit dieet te kunnen volgen moet je eerst wat oude overtuigingen overboord zetten. Er worden geen tussendoortjes gegeten, we eten pas als we honger hebben en de lunch is de belangrijkste maaltijd van de dag. O, ja … koolhydraten zijn een belangrijke voedselbron. Ze voorzien je brein van brandstof, hebben een gunstig effect op je stemming en geheugen en ook (daar komt ie dan) helpen ze je gewicht te reguleren, buikvet kwijt te raken en je hart te beschermen. Hoera! Een pleidooi voor koolhydraten! Het hoe en waarom van deze adviezen wordt duidelijk toegelicht en onderbouwd. Zelfs de macht van de voedselfabrikanten wordt belicht. Het principe van het Hot Belly Dieet is een voedzaam ontbijt, stevige lunch en een lichte avondmaaltijd. Recepten en voorbeeld menu’s worden beschreven, je kunt er zo mee aan de slag gaan. Na de dieetperiode van dertig dagen waarbij je een aantal dingen echt moet laten staan, zoals alcohol, rood vlees, suiker en koffie, probeer je vast te houden aan de 90/10-regel. 90% van de tijd volg je de richtlijnen van Hot Belly en 10% van de tijd laat je deze op z’n beloop. Dus je kunt best af en toe een lekker appeltaartje eten zonder dat het zondigen zou zijn!
Helaas is het boek volledig gericht op de Amerikaanse markt en mist er een lijst met Nederlandse/Belgische therapeuten die zich bezig houden met Ayurveda. Laat je niet afschrikken door de wellicht onbekende termen of ingrediënten, geef het een kans!