Anders dan de titel doet vermoeden begint het verhaal niet met Mozart. Het begint bij de familie Weber: een muzikale familie bestaande uit vader en moeder en vier zussen. Als Wolfgang Amadeus Mozart op een van zijn reizen langs Wenen komt, de woonplaats van de familie Weber, is de derde zus Constanze enorm door hem geintrigeerd en wordt verliefd. Helaas heeft hij geen oog voor haar, maar voor Constanzes zus, Luise. Zij wijst hem echter af. Wanneer vader Weber overlijdt, is Constanze genoodzaakt voor haar moeder, zussen en het huishouden te zorgen en komt er niets meer van haar muzikale ontwikkeling. Uiteindelijk worden ze jaren later alsnog verliefd en trouwen ze. Helaas is hun huwelijk niet alleen maar rozengeur en maneschijn en moet Constanze een hoop consessies doen al staande in de schaduw van een groot musicus.

Het hele verhaal wordt verteld vanuit het perspectief van Constanze en dat maakt het een unieke en bijzondere beleving. Door de gebeurtenissen in het einde van de 18e eeuw te bespreken vanuit het oogpunt van een vrouw, laat Roobol zien dat het misschien een periode was waarin vrouwen een ondergeschikte rol hadden, maar blijkbaar toch ook een erg sterk karakter konden hebben. Het leven van Constanze was niet gemakkelijk, maar naast vrouw en moeder, was Constanze ook een organisatietalent en had ze geen moeite met de handen uit de mouwen steken. Ze gedoogde Mozarts buitensporige uitgavenpatroon, zijn lyrische buien over zangeressen en zijn abnormale werktijden en gewoonten. Achter een succesvolle man, staat een sterke vrouw zeggen ze wel eens en dat klopte in het geval van Constanze en Mozart.
Dat muziek de hoofdrol speelt in het verhaal mag duidelijk zijn. Hoe Roobol dat doet is een ander verhaal. Ze beschrijft de muziekstukken van Mozart en heeft daar duidelijk kennis van en/of haar research goed gedaan. Maar daarnaast heeft ze muziek ook onopvallend in het verhaal verstopt bijvoorbeeld in het ritmische getik van een wandelstok, koetsen die over de keien ratelen, kerkklokken die klinken. In alles zit muziek. En dat geeft een extra dimensie aan het geheel.

De muziek en de geschiedenis van Wolfgang en Constanze heeft Roobol goed uitgezocht en verweven in het boek. Echter, elk detail lijkt belangrijk en door dat ook allemaal te benoemen neemt de vaart uit het verhaal af. Het kabbelt wat en het is de nieuwsgierigheid die het wint. Verwacht bij De erfenis van Mozart geen sterk plot met spannende cliffhangers, maar het is een interessant boek over een boeiend leven dat je best de moeite waard is om te lezen. Drie sterren.