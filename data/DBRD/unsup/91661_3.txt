Recensie ‘Roosje Steenkoud’ van Jacob Dekker (***)

De Amsterdamse auteur en producent Jacob Dekker was eerder schrijver en producent van toneelspelen die bij toneeluitgeverij Vink zijn verschenen. Om een groter publiek te kunnen bereiken begon hij met het schrijven van boeken. Dekker creëerde privédetective Jack Deck en liet deze toch wel ietwat merkwaardige protagonist voor het eerst opdraven in ‘Zuigende zusters’. Onlangs verscheen het vervolg daarop onder de titel ‘Roosje Steenkoud’.

De 18-jarige Roosje is nog zo groen als gras als ze door vier, in Amsterdam passagierende, Amerikaanse mariniers te grazen wordt genomen. Lichamelijk en geestelijk compleet total loss wordt ze door een soldaat van het Leger des Heils gevonden. Ze komt onder doktersbehandeling en herstelt uiteindelijk weer volledig maar ze zweert eeuwige wraak op mannen.
De herstelbehandeling heeft haar een versterkte bekkenbodemspier en sluitspier opgeleverd waardoor ze fysiek in staat is met iedere man ‘af te rekenen’. Als Roosje ‘klaar’ is, besteelt ze haar mannen en verdwijnt.
Deze handelswijze komt zuster van Liefde Agnes la Sainte, die een bordeel beheert, ter ore en ze schakelt privédetective Jack Deck in om de praktijken van Roosje te stoppen. Vanzelfsprekend zal dit niet zonder slag of stoot gebeuren….

De eerste keer een boek van Jacob Dekker lezen is wel af en toe achter de ‘snel rood wordende’ oortjes krabben. Zelf noemt Dekker het ‘de opwinding van de erotiek gepaard gaande aan de spanning van de crimestory’. Toch valt niet te ontkennen dat de crime ondergeschikt is aan de erotische avonturen. In ‘Roosje Steenkoud’ zijn wel acties te bespeuren maar allemaal met een erotische inslag. De auteur lijkt zich waarschijnlijk wel tot doel hebben gesteld het nooit vulgair en ordinair te laten worden want alles is overgoten met een stevig gebonden humoristische saus. Geslachtsdelen en de geslachtsdaad worden met de bij iedereen bekende woorden genoemd dus lezers die dat niet zoeken en tevens niet van expliciet beschreven seks houden, laten de boeken van Jacob Dekker beter links liggen. Voor liefhebbers van humor, gecombineerd met en een stevig erotisch geladen avontuur aangevuld met een vleugje spanning, is ‘Roosje Steenkoud’ best wel een leuke aanrader.

Eindoordeel: 3 sterren

Spanning: 2 sterren
Plot: 3 sterren
Leesplezier: 3 sterren
Schrijfstijl: 3 sterren
Originaliteit: 3 sterren
Psychologie: 2 sterren