Stel je voor: je hebt een oudere zus met een hersenbeschadiging, een moeder die niet bepaald geluk met haar kinderen heeft en een vader die te veel is. En dit… dit is de gezinssituatie van Holly. Holly zelf heeft een hazenlip en maakt er een gewoonte van om in web van leugens verstrikt te raken. Zo wandelt ze een lokaal in waar een cursus Chinees gegeven wordt, maar in plaats van de waarheid te vertellen, zegt ze dat ze Karen is. Een andere keer belandt ze in een bus, omdat ze de buschauffeur niet durft te vertellen dat ze eigenlijk niet mee hoeft. Ze reist met de bus mee tot zo ver de omgeving haar bekend voorkomt en stapt uiteindelijk uit bij een hospice. Met een nieuwe leugen maakt ze kennis met Marcel, een man die op korte termijn zal sterven. Holly weet op dat moment nog niet dat deze ongemakkelijke gebeurtenis tot een onverwachte vriendschap zal leiden.
Als pubermeisje heeft Holly het niet makkelijk. Haar vader leent te pas en onpas geld van haar en haar moeder werkt veel waardoor een groot deel van de zorg voor haar gehandicapte zus Mikala op Holly’s schouders terechtkomt. Bovendien is Holly bang voor wat anderen van haar denken, ze is bijvoorbeeld geen klassieke schoonheid en daar schaamt ze zich voor. Daarnaast leeft ze naar de verwachtingen die anderen van haar hebben en dat leidt tot situaties waar ze helemaal niet in wil zitten. Uitgerekend Marcel weet haar een spiegel voor te houden en laat haar nadenken over wat ze zelf wil in het leven. Hij zet haar op het juiste pad, waar ze moet leren haar eigen keuzes te maken. Mette Eike Neerlin weet in het boek Paard, paard, tijger, tijger een van de meest bekende struggles van het opgroeien bloot te leggen. Hoewel het leven van Holly niet per definitie een feestje is, weet Neerlin het op een luchtige en grappige manier te brengen. Humor bevat dit boek zeker!
In de eerste zeven hoofdstukken van het boek leer je Holly kennen. Holly stelt zichzelf aan je voor, maar niet op de meest standaard manier. Doordat ze over bepaalde episodes uit haar leven vertelt, merk je wie ze is en wat ze belangrijk vindt. Een originele manier om het hoofdpersonage te leren kennen. Holly praat ook echt tegen de lezer. Zo begint ze het ‘echte verhaal’ en hoofdstuk acht met:
Misschien begin je je inmiddels af te vragen waar het verhaal eigenlijk naartoe gaat. Maar dat komt nu.
De afkomst van de schrijfster is in dit boek goed terug te vinden. Mette Eike Neerlin komt uit Denemarken en de Deense culturele gewoontes zijn door vertaalster Bernadette Custers intact gelaten. De typisch Deense lekkernij kaneelrolletjes zie je met grote regelmaat de revue passeren.
De titel van het boek wordt in het verhaal uitgelegd. Paard, paard, tijger, tijger zou een letterlijke vertaling van het Chinese mama huhu zijn, dat ‘gemiddeld’ betekent. Deze coming-of-age-roman doet haar naam dus geen eer aan. Het mooie en grappige verhaal is veel meer waard dan gemiddeld.