Traag, gedetailleerd en o zo intens sleept Macrae Burnet de lezer mee in de duistere krochten van het karakter van Manfred Baumann, wiens hersenspinsels en eigenaardige gedrag in 'De verdwijning van Adèle Bedeau' op de voet gevolgd worden.
Aan inspecteur Georges Gorski de taak te onderzoeken waar serveerster Adèle Bedeau gebleven is. Gorski worstelt ook nog met een moord van twintig jaar geleden. Daar is weliswaar iemand voor veroordeeld, maar was die wel de moordenaar?

Van de cover: "... een literaire misdaadroman met als kern het psychologische portret van een buitenstaander die door zijn eigen verbeelding tot het uiterste wordt gedreven." Coverteksten zijn niet altijd betrouwbaar, maar deze klopt.
Prachtig verhaal, waarover ik verder niets zeg, want de schoonheid ervan moet je zonder voorkennis ondergaan. Geen haastje-repjeboek, neem er alle tijd voor. Een boek dat nasuddert, omdat - ongetwijfeld opzettelijk - niet alles volledig duidelijk is op het eind.
En vergeet niet het nawoord te lezen ...!

Najaar 2018 verschijnt deel 2 in de Georges Gorski-reeks: 'Het ongeluk op de A35'. Ik kijk ernaar uit!

------------------------------------

AANVULLING
De beschouwingen van een Goodreads-reviewer over dit boek zijn zeer interessant: https://www.goodreads.com/review/show/2085579801?book_show_action=true&from_review_page=1