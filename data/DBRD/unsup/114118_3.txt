De Vlucht van de Grote Beer is het debuut van de freelancejournalist René Rector (Bussum, 1971), die sociologie studeerde in Amsterdam. In deze thriller, die tien, twintig jaar geleden nog als SF zou zijn geclassificeerd maar nu een “Spa@ce thriller” heet te zijn, gaat Rector uit van de hem bekende omgeving: de hoofdpersoon is een wetenschapsjournalist, Stanley Lucassen. Elk hoofdstuk wordt voorafgegaan door een stukje uit diens krantenrubriek – over de gekkenkoeienziekte, de maanwedloop, aids-medicijnen, de Brent Spar, het broeikaseffect etc. – en tal van fragmenten spelen zich af op de redactie van de krant. Dat alles versterkt de hoofdlijn van deze thriller, waarin Lucassen betrokken raakt bij duistere motieven achter de eerste bemande ruimtevlucht naar Mars. Net als een wetenschapper of wetenschapsjournalist moet hij, uitgaande van onvolledige informatie, op zoek naar de juiste vragen. Want niet de antwoorden, maar de juiste vragen zijn de weg naar groter inzicht.
De eerste bemande Marsvlucht is mogelijk geworden door de ionmotor, een vinding van een Nederlands familiebedrijf, in handen van de van oorsprong Russische Katars. Wanneer de koers onverwacht wordt verlegd naar Phobos en Lucassen wat later een email krijgt van één van astronauten, die hij uit zijn jeugd kent, wordt duidelijk dat er iets vreemds is met deze vlucht. Lucassen krijgt echter maar een deel van deze mail te lezen. De boosdoeners vrezen echter dat hij meer weet en proberen hem uit de weg te ruimen, waardoor stapsgewijs de waarheid achter de ionmotor wordt onthuld.
Rector probeert zijn hoofdpersoon diepte te geven. In het begin overlijdt diens vader en terwijl de plot zich ontrold, verdiept zich de relatie die Lucassen met een collega-journalist krijgt, een Vlaamse. Het geeft Rector de mogelijkheid de speurtocht van zijn hoofdpersoon af te wisselen met persoonlijke wederwaardigheden. Deze relatie is echter zowel stereotiep als modieus: de vriendin is in haar jeugd seksueel door haar vader misbruikt en heeft daardoor de overtuiging gekregen dat mannen aan SM-achtige seks de voorkeur geven. Het is deze wat gekunstelde, te zeer als bedacht overkomende psychologie die het zwakste punt vormt in dit verder vooral degelijke debuut. “De Vlucht van de Grote Beer” maakt niet laaiend enthousiast, maar Rector weet de spanning er goed in te houden en wanneer hij de waarheid achter de Marsvlucht beetje bij beetje onthuld, blijft het verhaal aannemelijk. Het accent op de wetenschap maakt het tot een thriller met meerwaarde, waardoor ook – of misschien zelfs vooral – de liefhebber van SF er plezier aan kan beleven.