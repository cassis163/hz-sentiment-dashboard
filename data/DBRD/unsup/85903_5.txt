In 1910 wordt Edgar J. Watson vermoord door een groot aantal van zijn buren. Twaalf jaar eerder werd hij een levende legende toen hij in een boek werd genoemd als de moordenaar van Queen Belle Starr, koningin van de outlaws. De historische Watson heeft schrijver Peter Matthiessen decennia lang geobsedeerd, hetgeen resulteerde in drie lijvige boeken van in totaal ruim 1300 bladzijden. Uiteindelijk heeft hij deze drie boeken herschreven en gecomprimeerd tot één boek, Shadow Country, van bijna 900 bladzijden.

Deel 1 leest als een thriller waarin alle getuigen van het uiteindelijke drama hun eigen invulling van de gebeurtenissen die hiervoor de aanleiding waren, geven. In deel 2 probeert een zoon van Watson, een historicus, te achterhalen wat er nu precies is gebeurd. Zijn grote behoefte is de geschiedenis van zijn familie te herschrijven. In deel 3 komt Watson zelf aan het woord. Veel van wat nog onduidelijk was, wordt hier door de hoofdpersoon opgehelderd.

Het boek geeft een heel levendige beschrijving van de ontwikkeling van de Everglades, de zuidwest kust van Florida aan het begin van de vorige eeuw. De taal is, hoewel vaak moeilijk door het gebruik van slang, erg mooi. De beschrijvingen van het landschap zijn indrukwekkend, de beschreven personen komen, in al hun armoede en ontberingen, prachtig tot leven. Een boek om te herlezen.