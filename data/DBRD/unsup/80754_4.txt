'Geluk bij een ongeluk' is Wendy Brokers' eerste roman en ze heeft gelijk een prachtig debuut neergezet.

Ondanks de lichamelijke problemen van Suus is het boek vooral sexy. Er hangt een fijne, spannende sfeer tussen Jacco en Suus en Wendy heeft de erotische momenten heel mooi opgebouwd en in elkaar gezet. Wendy heeft Suus weer op en top vrouw laten zijn en dat zorgde bij voor ontroerende momenten.

Het boek is ook op andere momenten erg ontroerend. Beide hoofdpersonen hebben veel voor de kiezen gehad en hebben soms nog moeite om zich staande te houden tegenover elkaar. Desondanks proberen ze helemaal voor elkaar te gaan, maar natuurlijk niet zonder slag of stoot. Het kan niet anders dan dat je af en toe een traantje wegpinkt.

De schrijfstijl is echt heerlijk en zorgt ervoor dat je het boek niet weg kunt leggen. Als je eenmaal begint wil je niet stoppen en alleen maar ondergedompeld blijven in de heerlijke wereld van Suus en Jacco. Het verhaal leek ook alles behalve fictie, maar voelde eerder aan als een goede vriend die zijn levensverhaal aan je vertelt. Desondanks denk ik dat het boek nog een tikkeltje beter en fijner over zou komen als het boek geschreven zou zijn vanuit de ik-figuur van Suus. Op deze manier zou je nog meer feeling krijgen met haar en natuurlijk nog harder vallen voor Suus (en Jacco ;)).

' Geluk bij een ongeluk' is een prachtig debuut met een zwaar onderwerp, maar wel met heel humor geschreven. Dit zorgt ervoor dat je een luchtig boek aan het lezen bent, met erg fijne personages die je na het dichtslaan niet meer wilt loslaten. Het verhaal is geloofwaardig en doet zeker niet onder voor (internationale) grote namen! Een ware must read!