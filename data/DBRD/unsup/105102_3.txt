Na een avond waarop de alcohol rijkelijk vloeide, vindt Janek Mattias Mitter zijn vrouw in bad. Levenloos. Ze blijkt te zijn verdronken. Janek is, vooral omdat hij zich niets meer van die avond kan herinneren, de enige verdachte en wordt daarom gearresteerd. Zelf blijft hij volhouden dat hij onschuldig is.

Mitter wordt veroordeeld en opgesloten in een psychiatrische gevangenis. Daar wordt hij vermoord. Commissaris Van Veeteren, die toch al twijfelde aan de schuld van Mitter, onderzoekt ook deze zaak en hij raakt er steeds meer van overtuigd dat Mitter onschuldig is.

Het grofmazige net is een niet al te dik en goed en gemakkelijk leesbaar boek. In het boek maken we kennis met Van Veeteren en zijn team. Deze kennismaking is redelijk oppervlakkig, want de personages, en vooral die van Van Veeteren, worden niet echt uitgediept.

In het boek draait het grotendeels om het politiewerk van Van Veeteren en zijn mensen. Daarbij wordt het net rond de dader steeds strakker aangetrokken totdat de laatste geen kan meer op kan en de gerechtigheid alsnog zegeviert. Dit alles in een niet al te hoog tempo, maar dat is zeker geen nadeel. Want het lezen over gedegen politie-onderzoek kan ook interessant zijn.