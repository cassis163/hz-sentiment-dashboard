Tegen de haat van Carolin Emcke

Wat een boek. Geweldig actueel, relevant en immens boeiend.
Een boek dat verplichte kost zou moeten worden, op zijn minst voor iedereen die een functie met (maatschappelijke) macht bekleedt.

Emcke begint met het fileren van de ‘haat’, wat houdt dit begrip in, wat betekent het, waar komt het vandaan, hoe zag het er vroeger uit? Heel gedegen onderzoekt zij het begrip op taalkundig vlak en op het vlak van maatschappelijke impact.
Dat maakt dat de eerste hoofdstukken wat droog en afstandelijk zijn maar zeker niet minder boeiend hoor. Verder in het boek komen er meer praktijkgerichte voorbeelden aan bod.

Langzaam aan wordt het boek persoonlijker. Emcke vertelt ons dat ze lesbisch is en ze gebruikt dat ‘anders zijn’ ook om onderwerpen duidelijker aan te kaarten. Want ‘haat’ wordt hier breed besproken. Niet enkel de onverdraagzaamheid tegen vluchtelingen maar ook hoe IS te werk gaat én hoe wij als maatschappij omgaan met iedereen die anders is. Anders qua geloof, uiterlijk, politieke opvatting of geaardheid.

Hoewel er geen pasklare oplossing is om alle haat in de wereld om te buigen naar liefde zijn dit boek en de ideeën van Emcke een geweldige stap in de goede richting. Ze laat ons inzien hoe wij als ruimdenkende personen ook meewerken aan de verspreiding van haat. Door langs de kant te staan en toe te kijken, door niet genoeg na te denken, niet genoeg te analyseren, doordat we niet genoeg beseffen hoe belangrijk het ‘onzuivere’ is. We moeten niet bang zijn voor diversiteit maar deze net omarmen. Alles en iedereen die afwijken van de norm zijn een positieve bijdrage aan een betere wereld. Ik zou het opwijken willen noemen. Waarheidsspreken in al zijn vormen, dat moeten we meer doen. Niet bang zijn, dissidente successen vieren en delen, en mensen beoordelen naar hun daden in plaats van hun afkomst.

Dit boek gaat van heel theoretisch naar heel gepassioneerd, zonder ooit aan deskundigheid in te boeten. Emcke weet een verhaal te vertellen dat je leven zal veranderen en nog lang blijft nazinderen.