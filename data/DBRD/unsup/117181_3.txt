Na in Sapiens en Homo Deus het verleden en de toekomst te hebben besproken gaat dit derde boek van Yuval Noah Harari over het heden en de nabije toekomst. In 21 thema’s verdeeld over vijf verschillende delen gaat hij in op de uitdagingen en keuzes die momenteel actueel zijn. De titel moet overigens niet al te letterlijk genomen worden, er worden geen oplossingen aangedragen voor de verschillende problemen en uitdagingen. Wel zet hij je meerdere malen aan het denken en daar zit dan ook de kracht van dit boek. De onderbouwing van zijn ideeën en stellingen zijn wat aan de summiere kant, met als dieptepunt het laatste hoofdstuk over meditatie. Waar de eerste 20 lessen nog vrij objectief van verschillende kanten worden belicht lijkt het laatste hoofdstuk ineens een poging om je te bekeren tot meditatie. Hij heeft een zeer prettige en toegankelijke schrijfstijl ondanks dat de onderwerpen best technisch zijn af en toe. Alle lof voor het feit dat hij je op zoveel verschillende vlakken aan het denken weet te zetten, maar de uitvoering had wel iets beter gekund.