Kinderen van de rivier is het bekroonde boek van Lisa Wingate en gebaseerd op waargebeurde feiten. In Memphis werden tussen de jaren dertig en vijftig vele kinderen uit armere of lagere maatschappelijke milieus ontvoerd. Ze werden dan onder gezag van Georgia Tann geplaatst. Deze dame was uit op geld van rijke families met een kinderwens. Rill en haar gezin zijn kinderen die samen met hun ouders op een woonboot leven. Ze zijn niet rijk maar wel gelukkig. Tot op een dag het noodlot toeslaat. Ze worden weggehaald van de boot en geplaatst in een weeshuis. Een plek waar schijn bedriegt. Enkele generaties later groeit Avery Stafford op, de dochter van de Senator. Ze heeft alles wat ze kan wensen. Haar toekomst ligt als een perfect pad uitgestippeld. Maar dan ontmoet Avery een oude dame en wil ze meer te weten komen over haar familie.
Lisa Wingate is naast schrijver ook journaliste, wat wel opvalt tijdens het lezen. Lisa Wingate heeft haar onderwerp grondig bestudeerd en tijdens het lezen merk je hoe goed de waargebeurde elementen zijn uitgewerkt. Met deze roman won ze dan ook de Goodreads choice Award voor beste historische fictie 2017.
Naast een goed uitgewerkt en onderzocht thema is de schrijfstijl ook zeer aangenaam om te lezen. Verder is het verhaal ingedeeld in twee verhaallijnen. Zowel Avery als Rill zijn goed uitgewerkte personages waar je een band mee krijgt en van gaat houden. Ook de vele bijrollen in het boek krijgen meer diepgang door hun eigen achtergrond en verhaal dat hier en daar opduikt.
Verder zit het verhaal ook goed in elkaar en zijn er geen losse eindjes. Lisa Wingate heeft duidelijk en goed nagedacht over haar boek en dat is te lezen ook! Een prachtige roman die me niet onberoerd liet en daarom een welverdiende vijf sterren krijgt.