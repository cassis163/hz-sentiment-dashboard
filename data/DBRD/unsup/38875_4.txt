Ik vond dit een heerlijk boek om te lezen. De schrijfstijl is heel fijn. Het leest makkelijk, maar toch is er genoeg diepgang doordat emoties levensecht beschreven worden. De spannende mix tussen een liefdesverhaal en een verhaallijn vol actie, zorgde dat ik al snel niet meer kon stoppen met lezen.

De personages kwamen op mij heel realistisch over. Hun drijfveren, gedachtes en emoties worden heel goed belicht. Ik vond dit erg fijn om te lezen. Dat Hester haar krachten vaak eerder een last vond dan een zegen vond ik interessant. Een gesprek dat ze tegen het einde van het boek hierover heeft met haar onhandige en op dat moment een tikkeltje jaloerse zusje vond ik erg mooi.

Omdat Hester haar krachten liever niet laat zien en ze steeds meer redenen krijgt om dit inderdaad niet te doen, lees je in dit deel van het verhaal nog niet zoveel over wat ze allemaal kan en waar dit vandaan komt. Dat vond ik wel jammer. Ik heb echter het vermoeden dat ze haar krachten in deel twee wel gaat gebruiken.

Dat een deel van het verhaal zich in Hesters dromen afspeelde vond ik origineel en op de een of andere manier werd het verhaal er ook spannender door. In haar dromen komt ze makkelijker aan bepaalde informatie en die informatie intrigeerde me direct.

Af en toe ging het verhaal voor mijn gevoel net iets over the top. Dit gebeurde bij beide verhaallijnen. Maar ik vond dit eerder leuk dan storend. Helemaal geloofwaardig is het misschien niet, maar ik vond het wel heel leuk om te lezen. Ik liet me er in ieder geval wel door meeslepen.

Het boek eindigt met een cliffhanger die me direct deed verlangen naar meer. Ik ben dus heel benieuwd hoe het verhaal verder gaat.