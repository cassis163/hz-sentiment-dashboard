Dit boek speelt zich af voor de Noorderlicht trilogie van Philip Pullman. Het is niet nodig om deze eerst gelezen te hebben.

The Book of Dust wordt verteld vanuit Malcolms perspectief. Malcolm is een slimme jongen die zijn vader helpt in diens herberg en de nonnen aan de overkant van de rivier. Hij heeft een aantal vrienden, maar het liefst speelt hij alleen in zijn kano. Wat hij nooit had kunnen voorzien was dat zijn kano misschien wel levens zou redden.

Dit boek speelt zich af in de wereld van de Noorderlicht trilogie. Die was daar al goed uitgewerkt, maar hier nog beter. De wereld verschilt eigenlijk niet zo veel van de onze, maar toch krijg je een heel ander gevoel. Bovendien is er op de kleinste details gelet en je krijgt een heel breed beeld van de maatschappij. Malcolm werkt in een herberg dus daar kom je al een grote verscheidenheid aan mensen tegen en dan vaart hij ook nog overal naartoe met zijn kano. Dat zorgt ervoor dat je zowel marktkramers, geleerden, zatlappen als politici ontmoet en op veel verschillende plaatsen terechtkomt. Daardoor heb je, als lezer, totaal geen moeite om jezelf te transporteren naar Malcolms wereld.

Pullman zorgt er ook voor dat al deze ontmoetingen en plekken intrigeren en interesseren. Malcolm is een slimme, nieuwsgierige en leergierige jongen en Pullman weet ervoor te zorgen dat de lezer even geïnteresseerd is in alles wat gebeurt als zijn hoofdpersonage. Dat hoofdpersonage heeft hij overigens uitermate sympathiek gemaakt. Al zijn personages eigenlijk. Er is geen enkel karakter dat tegensteekt of cliché is.

De schrijfstijl doorheen het boek is luchtig. Dat is een kunst want het verhaal zelf is dat heel wat minder. Dat zit vol met actie en spanning. Ik denk dat de schrijver daar deels in slaagt doordat hij altijd vanuit het perspectief van Malcolm kijkt. Het boek leest vlot en verveelt niet.

Doorheen het boek vinden een aantal gebeurtenissen plaats die vragen oproepen, waar je op het einde van het boek wel mee blijft zitten. Hopelijk krijgen deze verduidelijking in boek twee.

Dit is een dik boek, maar het had nog veel dikker mogen zijn. Dat zou nog meer leesplezier betekenen!