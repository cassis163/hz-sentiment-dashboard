Een revolver – waar bloed uitdruppelt – op een planken vloer. Een simpele maar duidelijke cover trekt onmiddellijk je aandacht naar de nieuwste thriller van Sandra J. Paul, Moordspel.
De korte inhoud op de achterkant van het boek belooft een kat-en-muis-spelletje.
Moordspel is in delen opgesplitst om aan ieder personage evenveel aandacht te besteden. De auteur begint met Ben Wagemans, een agent die na de moord op zijn jeugdvriendin Mara besluit dat het vandaag de laatste dag van zijn leven wordt.
Anderzijds wordt Dieter Santens geïntroduceerd die via een datingapp een blind date heeft met Isabel. Met maar één intentie… haar mee te nemen in de dood.
Ben krijgt lucht van de ontvoering en gaat op zijn eentje op onderzoek. Hierbij komt hij heel nauw in contact met Dieter die Ben gebruikt in zijn moordspel.
Dit is nog maar het begin van een psychologisch spelletje tussen een gestoorde geest en een getormenteerde, met alle gevolgen vandien.
Moordspel is een goed georchestreerde thriller met een heel klein tikje paranormaliteit. Langzaam opbouwend zodat je zeker het hele verhaal mee hebt van in het begin, krijgt de auteur je in de ban van de psychotische trekjes van Dieter. Met wat voor spelletje is hij bezig en hoe ver gaat hij gaan? Truth or dare met de inzet van een mensenleven maar waarbij de waarheid veel pijnlijker wordt dan het durven.
Zowel Ben als Dieter hebben af te rekenen met hun demonen maar aangezien Dieter een psychopaat pur sang is, krijgt Ben het heel zwaar te verduren. Kan hij Isabel redden uit de handen van deze gestoorde kerel en hoe ver moet hij in het verleden duiken om aan de grillige vragen van Dieter te voldoen?
Moordspel is voor mij de eerste kennismaking met werk van Sandra J. Paul, maar ik heb van dit boek dan ook gesmuld.
Is dit dan nog maar eens de bevestiging dat vrouwen sadistischer zijn in hun denken dan mannen? Lees en oordeel zelf wat je van Moordspel vindt!

Rating: 4,5/5