De 48-jarige hoofdpersoon, Adam Sharp, is verzot op muziek en speelt een aardig deuntje op de piano, waarbij zijn eerste liefde, de drie jaar jongere Angelina Browne, vaak vocaal aanwezig was. Adam is uiteindelijk getrouwd met Claire, ze hebben een ongelukkig en kinderloos huwelijk en hij kan zijn eerste liefde dan ook maar niet vergeten. Inmiddels woont Adam aan de ene kant van de wereld en Angelina aan de andere kant, maar op een dag krijgt hij plotseling een email van haar.

Ook Angelina blijkt niet gelukkig gehuwd met Charlie, maar heeft wel drie kinderen met hem. Geleidelijk aan ontstaat er een incidenteel mailcontact tussen de twee, waarbij er veel oude herinneringen worden opgehaald. Wanneer een ontmoeting ter sprake komt, neemt de spanning voelbaar toe. Zullen Adam en Angelina elkaar na al die jaren eindelijk weer zien?

Het beste van Adam Sharp is de derde roman van Graeme Simsion. Simsion verwierf bekendheid met de romans Het Rosie Project en Het Rosie Effect. In Het beste van Adam Sharp laat Simsion de lezer in de huid kruipen van een personage met een moeizaam huwelijk. Hij heeft een enorme aanloop nodig om uiteindelijk tot de essentie van het verhaal te komen. Hierbij bouwt hij de spanning zo op, dat je het boek eigenlijk niet weg kunt leggen, maar door wil blijven lezen om te weten hoe het verhaal afloopt. Simsion heeft duidelijk het talent om de lezer in zijn greep te houden.

Hoewel deze spanning goed gedoseerd is, maakt dit het zo nu en dan wat langdradig. Ook wisselen veel gebeurtenissen in het heden en verleden elkaar af, wat vaak een beetje een verwarrende indruk achterlaat. Wat wel bijzonder knap is, is dat Simsion de aandacht van de lezer weet vast te houden tot op de allerlaatste bladzijde. Dit komt omdat het boek neigt een andere indruk achter te laten dan het in werkelijkheid doet. Deze verrassende plotwendingen zorgen voor de nodige spanning. Kortom, houd je van enige spanning, ben je nieuwsgierig en laat je je graag op het verkeerde been zetten, dan is dit boek zeker een aanrader.