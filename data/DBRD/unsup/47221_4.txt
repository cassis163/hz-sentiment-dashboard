Onlangs las ik Het Spel der Spellen, het eerste Nederlandstalige boek in het Wild Cards universum van George R.R. Martin en Melinda M. Snodgrass. De wereld sprak me meteen aan, maar het verhaal mistte een duidelijke focus en wilde te veel tegelijkertijd. Toch besloot ik het vervolg Game Over een kans te geven in de hoop dat de toffe wereld nu beter uit de verf zou komen. Deze hoop werd ingewilligd; Game Over was echt een heerlijk boek!


De Azen van American Hero zijn terug! In naam van het comité proberen ze de wereldvrede te handhaven, maar dat is niet altijd gemakkelijk. De superhelden, bekend geworden door het reality tv programma American Hero, spelen inmiddels een cruciale rol in vele internationale gebeurtenissen. Zo vechten de Azen, onder leiding van de Verenigde Naties, tegen de genocide in de Nigerdelta, bieden ze hulp bij een zombie-uitbraak in het door orkanen geteisterde New Orleans en onderzoeken ze een nucleaire explosie in een stadje in Texas. Verschillende auteurs laten je kennismaken met verschillende personages en hun bijzondere aaskrachten.

Hoewel ik twijfelde over het eerste boek in het Wild Cards universum - Het spel der Spellen - besloot ik het vervolg toch gewoon een kans te geven. De wereld, waarin gewone mensen door infectie van een buitenaards virus een bijzondere superkracht ontwikkelen, had voor mij zoveel potentie. Bovendien maakten de verschillende aaskrachten mij enorm nieuwsgierig; een personage dat in een zwerm wespen kan veranderen of een vrouw die de aarde kan laten bewegen - tot welke grootheden zouden zij nog meer in staat zijn?



Het was een goede beslissing om Game Over te lezen, want dit boek was in vele opzichten beter dan deel één. Mijn grootste probleem met Het Spel der Spellen was dat de focus halverwege het boek verschuift van American Hero naar politieke wereldproblematiek. Zat ik net helemaal in het verhaal over een reality programma, gaat het opeens een heel andere kant op. Bij Game Over wist ik veel meer wat ik kon verwachten en bleef het reality programma American Hero op de achtergrond. Daarnaast kreeg ik eindelijk meer informatie over de wereld waarin het verhaal zich afspeelt, waardoor ik steeds meer voor me zag hoe het Wild Cards universum heeft kunnen ontstaan.

Elk hoofdstuk is eigenlijk een kortverhaal, binnen de grote verhaallijn van het totale boek. Het is heel tof om een verhaal van zoveel kanten te zien en dit maakt het ook heel realistisch: ieder persoon heeft immers een eigen referentiekader en kijkt op een eigen manier naar de wereld. Bovendien kom je erachter dat er enorm veel verschillende aspecten van één verhaal zijn en dat iedereen altijd een eigen agenda heeft .

Game Over blijft soms wel een beetje verwarrend; het verhaal speelt zich op veel verschillende plaatsen af en is ook uit veel verschillende perspectieven geschreven. De schrijfstijl verschilt per auteur (en dus per hoofdstuk). En dan heb je ook nog eens personages die verschillende gedaantes kunnen aannemen of als een medium andere personages kunnen oproepen. Oftewel: je moet enorm goed opletten als je dit boek leest.



De wisseling van het perspectief zorgt er echter ook voor dat je je als lezer kunt identificeren met een groot aantal personages - je leert ze door en door kennen. Hierdoor is het gemakkelijk om een favoriet aan te wijzen. Zo vond ik de verhaallijn over het nieuwe personage Niobe zeer tof, heeft Ellen met haar bijzondere kracht mijn hart gestolen en ook Bubbles blijft favoriet. Andere hoofdstukken / personages spraken me dan weer minder aan, waardoor het soms wel wat moeilijk was om verder te lezen.

Game Over is geen boek dat je gemakkelijk of snel leest - dit boek vergt opperste concentratie door haar diversiteit aan personages, locaties en verhaallijnen. Wanneer je echter de moeite doet, zul je zien dat het verhaal onder redactie van George R.R. Martin ingenieus in elkaar zit. Het Wild Cards universum is fantastisch en de personages hebben niet alleen superkrachten, maar krijgen ook de nodige diepgang. Ik kan niet meer dan hopen dat er nog veel meer boeken over deze bijzondere Azen zullen verschijnen, want ik wil echt weten hoe het de personages in de toekomst zal vergaan.