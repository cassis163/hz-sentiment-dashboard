Viveca Sten (1959) woont met haar man en drie kinderen in Stockholm. Een aantal jaren geleden heeft ze haar baan als jurist opgezegd, om zich volledig te kunnen richten op het schrijven van boeken, columns en andere zaken. Schrijven is haar passie. Na Stille wateren  (2011), Hogere kringen  (2012) en Onschuldig verleden  (2013) is Vannacht ben je dood  (2013) alweer het vierde boek in de Sandhamn-reeks. Thomas Andreasson en Nora Linde zijn terug in deze meeslepende thriller.
Wanneer Maria Nielsen hoort dat haar zoon Marcus zichzelf van het leven heeft beroofd, kan zij het niet geloven. Ze vermoedt dat haar zoon vermoord is en smeekt Thomas Andreasson om een onderzoek in te stellen naar zijn dood. Thomas ontdekt al snel dat Marcus bezig was met een werkstuk over het leger van vroeger. Met name over de kustjagers in de jaren 70. Als kort na Marcus ook voormalig kustjager Jan-Erik Fredell dood wordt aangetroffen, weet Thomas dat hij een zaak heeft. Alle sporen leiden naar de militaire legerplaats Korsö, maar de waarheid boven tafel te krijgen, is allesbehalve gemakkelijk. Wat heeft zich toch afgespeeld op het kleine eiland voor de kust van Sandhamn?
Vannacht ben je dood  kent verschillende verhaallijnen die, doordat ze zeer divers zijn, een enorm krachtig geheel vormen. In hoofdzaak gaat het om Thomas Andreasson, die zich bezighoudt met het onderzoek naar de zelfdoding van psychologiestudent Marcus Nielsen, de merkwaardige dood van voormalig kustjager Jan-Erik Fredell en het mogelijke verband met de militaire legerplaats Korsö. Een aangename afwisseling is het luchtiger verhaal over Thomas' goede vriendin Nora Linde, die onlangs gescheiden is en samen met haar kinderen probeert om hun leven weer wat kleur te geven. De meest heftige verhaallijn is zonder twijfel die van het dagboek. Het begint in oktober 1976 en gaat over een groep kustjagers in opleiding op het eiland Korsö. Een beestachtige training waarbij de grenzen tussen goed en kwaad meer dan eens vervagen. Absoluut een periode van zwaar afzien voor de soldaten in opleiding en regelmatig even slikken voor de lezer. Hoewel het verhaal en de personages verzonnen zijn, zijn de gebeurtenissen, bestraffingen en 'beloningen' die in het dagboek voorkomen wel gebaseerd op ware gebeurtenissen. Ze zijn extreem aangrijpend. Het dagboekverhaal grijpt je stevig bij de strot en laat je niet meer los.
Hoofdpersonages Thomas en Nora zijn interessant, leuk en diep uitgewerkt. Hun karakters en gevoelens zijn zowel in werk- als privésituaties echt en herkenbaar. Je leeft voortdurend met ze mee. Hoewel Thomas en Nora, in de eerste drie boeken van Viveca Sten, al van alles beleefd hebben, is Vannacht ben je dood  heel goed afzonderlijk te lezen. Overigens neemt dit niet weg dat je, na het lezen van deze thriller, waarschijnlijk toch snel op zoek gaat naar eerdere boeken in de reeks. Al is het alleen maar om meer te kunnen lezen over Thomas en Nora.
De plot is redelijk sterk en het verhaal blijft tot het einde toe zeer boeiend, maar echt nagelbijtende spanning ontbreekt. Daarentegen blijft het wie, wat en waarom lang verborgen, wat natuurlijk ook een aangename vorm van spanning oplevert. Helaas is de uiteindelijke ontknoping wat flauw. Tegen het einde komt het verhaal in een soort stroomversnelling terecht en is het eigenlijk snel gebeurd. Met een aantal verrassende wendingen had de ontknoping veel spectaculairder kunnen zijn. Desalniettemin heb ik genoten van Vannacht ben je dood  en van het schrijftalent van Viveca Sten. Haar schrijfstijl is bijzonder prettig en vlot. Door haar zeer gedetailleerde beschrijvingen lijkt het alsof je het eiland Sandhamn zelf al eens hebt bezocht. Ze creeërt met gemak de perfecte sfeer en weet duidelijk waar ze het over heeft. Dat Sandhamn een bijzondere plek in haar hart heeft, merk je aan alles tijdens het lezen van deze, bijna 400 bladzijden tellende, thriller van formaat. Een Scandinavische aanrader!