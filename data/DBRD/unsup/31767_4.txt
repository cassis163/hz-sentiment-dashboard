Op de flap stond vermeld: ''Alles verandert' spiegelt 'In ongenade' de roman waarvoor Nobelprijswinnaar J.M. Coetzee de Booker Prize ontving.' Omdat ik 'In ongenade' niet gelezen heb, is dat voor mij niet relevant geweest.
Deze eerste kennismaking met het werk van Kristien Hemmerechts heeft me zeker niet teleurgesteld.
Een verhaal waarbij ik tijdens het lezen dacht; 'Pats, boem!, dat komt binnen.'
De auteur zit niet om woorden verlegen en heeft fantasie genoeg om enigszins theatraal het verhaal van Iris te schrijven. Dat mocht voor mij wat subtieler, maar dat neemt niet weg dat er een dijk van een verhaal staat over verandering en verschuiven van de macht.

De verandering komt keer op keer aan de orde, zo ook in de woordkeuze; nu weer geschreven met woorden die door personen die in de hippie-tijd zijn blijven hangen gebruikt worden bijvoorbeeld 'dildokinderen', dan weer een woord zoals 'schervengericht' wat niet door deze groep personen gebruikt wordt. Ook dit is een soort van verandering.
Verandering van wie de touwtjes in handen heeft; de reden voor Peter om uit huis te gaan was dat Iris zijn hond Sammy uit huis plaatste omdat zij de baas in huis was. Wanneer Iris de aandacht van Peter nodig heeft omdat een van haar overvallers in huis is, heeft hij de macht om haar zo goed als te negeren. Ook verandering van de eigen situatie: van een gevierd professor naar een werkeloze vrouw die door eigen schuld alle geloofwaardigheid verloren heeft.

Iris heeft heel wat meegemaakt, is ouder geworden en beseft uiteindelijk dat het goed is;
'Boontje komt om zijn loontje, vroeg of laat komt boontje altijd om zijn loontje. Niemand ontsnapt, ook zij is er niet aan ontsnapt, maar nu heeft ze betaald wat betaald diende te worden.
De rekening is vereffend. Tot op de bodem is de kelk met bitter brouwsel leeggedronken.'
Ik heb dit verhaal graag gelezen: 4,5/5*