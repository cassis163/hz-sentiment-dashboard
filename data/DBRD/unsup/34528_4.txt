Fransien Wagtendonk, dochter van een scheepswerfeigenaar, verliest haar vader door een noodlottig ongeval. Met de dood van haar echtgenoot nog vers in het geheugen komt de klap hard aan. Gelukkig vindt ze steun bij Rob Laarman, die zich voordoet als oude kennis van haar vader. Ze spreken regelmatig af en er bloeit een mooie liefde op. Als Fransien en Rob getrouwd zijn, begint Fransien zich af te vragen wat ze eigenlijk weet van haar kersverse man. Wat heeft hij gedaan in het verleden? Waarom mag ze zijn kinderen nooit zien en hoe bestaat het dat hij elke keer geld te kort komt? Als ook haar buurvrouw Tosca haar wantrouwen over Rob uitspreekt, gaat het gruwelijk mis. De twee dames lossen het probleem op, maar voorlopig is Fransiens leven nog niet in een rustiger vaarwater.
Deze literaire thriller van René Appel is eigenlijk een psychologische thriller. De lezer ziet Fransien veranderen van een sterke vrouw in een afhankelijk, verdrietig en naïef persoon. Appel staat bekend om zijn breed uitgemeten karakters die een psychologische ontwikkeling doormaken. Fransien worstelt met haar geweten aan de ene kant en haar geloof in de mensheid aan de andere kant. Pas veel te laat komt ze erachter dat ze in de val is gelopen. De lezer kan zich voorstellen hoe zo´n leven moet zijn en wordt gegrepen door het verhaal. Hoewel de uitwerking van de andere personages ver achterblijft, is Fransien heel realistisch en goed geconstrueerd door Appel.
Van twee kanten heeft een boeiend plot, waarbij de lezer constant op zijn hoede is en bijna wacht tot het misgaat. In deze vloeiend lezende thriller stijgt meerdere keren de spanning ten top. Duidelijk wordt dat de belevenissen van mensen en het ongeluk dat mensen wordt aangedaan, lang niet altijd op een logische manier kan worden opgelost. Als lezer weet je wat de juiste volgende stap zou zijn en toch snap je dat de hoofdpersonen de hele andere kant kiezen. Hoewel het verhaal dus erg realistisch is, wordt het af en toe frustrerend voor de lezer dat Fransien niet het goede pad bewandelt. Hoe goed haar karakter ook wordt neergezet, haar handelingen zijn niet altijd geloofwaardig.
De romance die ontstaat en het leven van Fransien en Rob worden nauwkeurig uit de doeken gedaan. De gebeurtenissen worden gedetailleerd beschreven. Tegen het eind lijkt het verhaal echter te worden afgeraffeld. Fransien handelt haar laatste besluiten af en daarna wordt in een handjevol bladzijden bijna een half jaar van haar verdere leven besproken. Uiteindelijk kan de lezer alleen maar gissen naar de afloop.
Desondanks is het boek erg vermakelijk. In één ruk uitlezen is helemaal niet moeilijk. De goede teksten, mooie zinsconstructies en de diepgaande persoonlijkheid van Fransien maken het lezen van Van twee kanten tot een feestje.