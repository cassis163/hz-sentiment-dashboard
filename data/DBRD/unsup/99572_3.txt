D.B.John schreef een boeiend boek over Noord Korea, wat mij betreft ten onrechte op de cover geafficheerd als "een explosieve en angstaanjagende thriller". Blijkbaar verkopen dat soort thrillers beter dan mooie boeken, ik weet het niet, maar "de Ster van het Noorden" is ontegenzeggelijk een mooi boek!
Het geeft een inkijk in de Noord-Koreaanse samenleving aan het begin van deze eeuw, zowel vanuit westers perspectief via de Ammerikaans-Koreaanse Jenna die op zoek is naar haar vanuit Zuid-Korea ontvoerde tweelingzus Soon-Min, als vanuit Noord Koreanen zelf: mevrouw Moon, marktkoopvrouw, en een "gewone"Koreaanse wier leven getekend is door angst en oplettendheid, maar daarin niettemin sterk overeind blijft, en Cho, een man die eigenlijk zijns ondanks in de macht verzeild raakt, maar daar ook al weer snel uit verdwijnt en verwordt tot een paria. Het is mooi hoe die verschillende verhaallijnen op een gegeven moment samenkomen, maar wat jammer is, is dat het boek dan wat geforceerds krijgt, met een wat ongeloofwaardige ontknoping in een door China rijdende Noord-Koreaanse trein waarin de vader van de huidige machthebber zijn einde vindt.
Dit vormt verder de enige smet, samen met de wat schreeuwende verkoop-slogan op de cover, van een verder zeer onderhoudend en mooi boek. Er wordt al een sequel aangekondigd, maar ik ben bang dat het verassingseffect van deze eersteling niet meer gehaald kan worden.