Bronja Hoffschlag (1981) debuteerde in 2013 met de psychologische thriller ‘De Dode Kamer’, waarmee ze de Hebban Debuutprijs won. Ook het vervolg ‘De Skinner Methode’ (2015) ontving lovende kritieken en behaalde de eerste plaats in de Hebban leesclub Hall of Fame. In 2014 verscheen van haar hand de thrillernovelle ‘Snuff’. Bronja Hoffschlag is tevens tekstschrijver voor de metalband Burning. Met ‘P.I.D.’ heeft ze haar romandebuut geschreven. Hoffschlag woont met haar familie in Rotterdam.

1967. De 18-jarige Thomas Fremont ziet een nieuwe foto van de Beatles. Op dat moment is hij er stellig van overtuigd dat Paul McCartney is vervangen door een bedrieger die zijn naam heeft aangenomen. De echte Paul zou bij een auto-ongeluk om het leven zijn gekomen. Met ieder album dat verschijnt begint hij meer aanwijzingen te vinden op de cover en in de teksten, die erop duiden dat er iemand anders met de naam Paul McCartney is gaan strijken.
1999. Beth denkt vaak aan die nacht terug dat haar zoon Thomas verdween. Dertig jaar lang heeft ze hierin berust, maar wanneer ze papieren in het nachtkastje van haar man ontdekt, die een ander licht op de verblijfplaats van hun zoon werpen, neemt ze een beslissing. Ze moet en zal haar zoon Robert terugzien.

P.I.D. (Paul is dead) is de eerste roman van Bronja Hoffschlag, en wat voor één! Hierin schrijft ze over Paul McCartney, een bandlid van The Beatles, en de complottheorie of hij nu wel of niet de echte Paul is. Sommige mensen, waaronder Thomas Fremont, beweren dat de echte Paul om het leven gekomen is bij een auto-ongeluk op 9 november 1966 en is vervangen door een nep Paul. Andere mensen zeggen dat dit volstrekt onwaar is. Hoffschlag deed voor dit debuut jarenlang research en interviewde verschillende mensen waaronder de echte ‘Tom’ en ‘Beth’.
Het verhaal speelt zich in twee periodes af, namelijk in 1969 en 1999. Gaandeweg wisselen de tijdsperiodes elkaar af. Er wordt vanuit verschillende perspectieven verteld. Het boek heeft een fijne schrijfstijl en leest vlot. Hoffschlag weet hoe ze onze aandacht moet vangen, ook al ben je geen Beatles-fan. P.I.D. gaat over verschillende thema’s waaronder: verdriet, vriendschap, eenzaamheid, vertrouwen en een onvoorwaardelijke liefde. Het is een origineel geschreven verhaal met verschillende verhaallijnen. De personages zijn goed uitgewerkt en levensecht neergezet. P.I.D. is gebaseerd op waargebeurde feiten. Namen, data en locaties zijn waar nodig gefingeerd om de privacy van haar bronnen te waarborgen aldus Hoffschlag.

P.I.D. is een indrukwekkend romandebuut. Voortaan kijken we heel anders tegen Paul McCartney aan. Ben jij na het lezen van dit boek ook een believer of non-believer?