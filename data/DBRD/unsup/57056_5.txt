Een schrijfster die ik nog niet kende en die zich moeiteloos kan scharen in de lijstjes met mijn (alom bekende ;-)) favorieten. Denk aan bijvoorbeeld Karen Rose – Lisa Gardner – Karin Slaughter, sterke schrijfsters die een hoofdpersoon karakter kunnen geven, een eigen smoel qua diepgang. Het opbouwen van spanning waarbij je langzaam maar zeker in een boek wordt gezogen om vervolgens op de gekste plekken en tijden even, al is het maar 1 hoofdstuk, te willen lezen.
Een sterk staaltje schrijfkunst noem ik dat altijd, iemand zo weten te triggeren dat hij/zij koste wat kost dat boek niet meer wil neerleggen op den duur.

Het begint met een terugblik van 11 jaar, een gebeurtenis die aanleiding geeft tot grote gevolgen voor veel mensen.
Het verdwijnen van Iris is dan ook de rode draad in dit verhaal.
Schuldgevoel, spijt en mysterieuze tekeningen. Spanning in een zoektocht naar de dader/ontvoerder(s) en een seriemoordenaar die wel heel kieskeurig te werk lijkt te gaan.

Brenna Spector lijdt aan hyperthymesia, een zeer zeldzame aandoening die ertoe leidt dat ze niets dat ze ooit zag, las of hoorde vergeet. Een krankzinnig iets lijkt me dat maar voor haar als privé-detective kan het ook wel zijn voordelen hebben, mits je natuurlijk niet bij het minste of geringste terugkukelt in gedachten naar dingen die er helemaal niet toe doen in je onderzoek.
Brenna is gescheiden van haar man Jim en samen hebben ze een dochter, Maya. Ook dit gegeven wordt heel mooi uitgewerkt in het boek.
Als ze wordt gebeld door een man die haar wil inhuren om zijn vermiste vrouw Carol te zoeken wordt ze als het ware in een web van gebeurtenissen gezogen die op de een of andere manier verband houden met de vermiste Iris. Daarbij krijgt ze ook weer te maken met Inspecteur Nick Morasco die ten tijde van de verdwijning van Iris nog “maar een agentje” was en Brenna toentertijd niet eens serieus nam toen ze belde met een tip.
Deze twee personages – Brenna en Nick – trekken naarmate het boek vordert steeds dichter naar elkaar toe en ik ben heel erg benieuwd waar dit toe gaat leiden in haar volgende boek!!
Ja, ja, dat is lekker al uit!! Dus ik hoef een keer niet zo heel lang te wachten op een vervolg!

Een nieuwe topper aan het boeken-firmament?
Wat mij betreft is ze een blijvertje waar ik nog heel erg veel van wil lezen!
Een Feel-Good-Thriller!