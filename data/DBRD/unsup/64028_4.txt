Sam is een fotografe die bekend is in oorlogssituaties. Daar fotografeert zij voornamelijk dode mensen. Wanneer een opdracht af is moet zij “afkicken” en dit doet zij door naar een super-de-luxe hotel te gaan. Daar wast zij de ellende en het leed van zich af in bad, slaapt in een schoon bed en drinkt alles weg met single malt whisky. Zo laat zij de doden achter zich. Na haar laatste opdracht checkt zij in bij Hotel Arcadia. Valt in een dronken slaap maar wordt hier ruw wakker geschud door een telefoontje dat er een terroristische gijzeling in het hotel gaande is. Zij wordt gewaarschuwd door de doodsbange Abhi Sikarwal, de manager van het hotel die haar waarschuwt op haar kamer te blijven tot hij meer nieuws heeft. Sam krijgt al snel in de gaten dat de knallen en het geweld dat ze hoort niet thuishoren in haar nachtmerrie maar dat dit de realiteit is. De homofiele Abhi is op zoek naar zijn vriend Dieter en probeert alle nog levende gasten op hun kamer te houden zodat ze niet in handen vallen van de moordzuchtige kidnappers. Abhi heeft zich verstopt in de directiekamer en kan zo communiceren met de overlevenden. Abhi is in gedachten bij zijn broer Samar waarmee hij vroeger altijd oorlogje speelde, de broers zijn uit elkaar gegroeid omdat Samar het leger in ging en Abhi een ander pad insloeg, echter het verleden helpt Abhi wel om sterk te blijven. Adhi en Sam houden telefonisch contact met elkaar en Abhi kan Sam niet weerhouden op onderzoek uit te gaan in het hotel. Sam moet foto’s maken voor de buitenwereld en kan niet stil niets blijven doen. Zonder elkaar ooit gezien te hebben krijgen de twee een band met elkaar en leren op elkaar te vertrouwen. Zij delen hun gevoel en komen tot de intiemste gesprekken over lusten en liefde. Dan vindt Sam, op zoek naar dodenmaskers voor haar fotoreportages, op een kamer de gewonde Billy, een klein jongetje van wie zijn ouders vermoord zijn. Ondanks alle alarmbellen niet te betrokken te raken neemt Sam hem uiteindelijk mee. Ze weet dat zij hier zelf kwetsbaarder van wordt. Ze geeft Billy valium met Baileys tegen de pijn omdat ze niet anders kan. Wanneer zullen ze bevrijdt worden van deze gruwelijke terroristen?
Dit boek is het debuut van de schrijfster Sunny Singh. Ik heb het boek met veel plezier gelezen. Ik waardeer het enorm dat de schrijfster haar gevoel bij mij over kan brengen. Ik voel de spanning, ik voel het eelt op de ziel van de aan adrenaline, whisky en valium verslaafde Sam en dat maakt dat het lekker wegleest en dat ik even helemaal in haar wereldje zat. De wanhoop die doorklinkt in het geweten van Sam en de troost die zij zoekt bij haar vriend David is heel mooi beschreven. Ook de rituelen om de angst te verminderen en het gevoel van veiligheid te vergroten zijn prachtig. Heel knap gedaan, ik kon het boek dan ook met moeite wegleggen en las grote stukken achter elkaar. Ook omdat het boek pakken voor 5 minuten geen zin had omdat ik er gelijk ingetrokken werd. Het maakt dat je wilt weten hoe het afloopt en je hoopt met de personages mee. Daarnaast is het boek ook zo enorm actueel, helemaal na het gijzelingsdrama in Parijs jl. Ik ben van mening dat het gelukt is om een eerbetoon te schrijven voor alle vrouwelijke helden zoals Sunny in haar dankwoord aangeeft. Ik geef het boek 4****.