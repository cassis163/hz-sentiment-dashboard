Wanda Reisel heeft meer dan alleen boeken op haar naam staan. Ze schrijft namelijk ook toneelstukken en scenario's voor film en televisie. Nadat ze het gymnasium had afgerond, begon ze aan een studie geschiedenis. Ze besluit de studie echter vrij snel aan de wilgen te hangen, omdat ze zich aan wilde sluiten bij de regieopleiding van de Theatherschool in Amsterdam. Een succesvolle carrière is het resultaat. Zelfs een Gouden Kalf ontbreekt niet in haar prijzenkast, dat ontving ze in 2003 voor haar film 'Dwaalgast' (beste korte tv-drama).
Nacht over Westwoud is Reisels zevende roman. Het verhaal speelt zich af op het platteland. Huisarts Levi Levi moet in het dorp Westwoud de plaatselijk beroemde en zeer gewaardeerde dokter Simons vervangen, die voor een periode naar het buitenland is voor zijn werk. Direct bij aankomst in het dorp voelt Levi dat hij niet erg welkom is. Het kille huis van Simons, en zijn eigenzinnige kat, dragen daar een steentje aan bij. Daarnaast is de "ons kent ons" sfeer in het dorp eerder vijandig te noemen dan hartelijk. Levi laat zich echter niet kennen en gaat op eigen houtje uitzoeken wat iedereen te verbergen heeft. Hij komt beetje bij beetje meer te weten over de achtergronden van zijn tijdelijke patiënten.
Met het offerfeest in aantocht lijkt het dorp alles behalve veilig te zijn. De dorpelingen zijn woedend op Boer Tinus Lamberts, die ieder jaar tientallen schapen aan moslims uit de wijde omgeving verkoopt. Volgens de dorpelingen brengt het ieder jaar namelijk een hoop ellende met zich mee. Ze willen Westwoud smetvrij, geen bloedbaden meer. Iedereen stemt er dan ook voor dat Boer Lamberts zijn boerderij nog sluit voordat het jaarlijkse offerfeest plaatsvindt. Voor Tinus Lamberts zou dat betekenen dat hij geen inkomsten meer heeft en daarnaast zullen de moslims woest zijn als het plan daadwerkelijk wordt doorgezet. Vanaf het moment dat de inwoners van Westwoud hun wens aangaande de sluiting van de boerderij van Tinus Lamberts hebben uitgesproken, worden de dorpelingen niet alleen verbaal bedreigd, maar ook met laffe streken. Het is dokter Levi onduidelijk wie er achter al die daden zit. Wanneer een onschuldig meisje wordt verkracht, wijst bijna het hele dorp een voor het oog onschuldige moslim aan als dader. Vanaf dat moment staat Westwoud op stelten, en dat brengt desastreuze gevolgen met zich mee.
Nacht over Westwoud is een goed opgebouwd verhaal. Naast de al opgesomde perikelen, spelen ook de persoonlijke problemen van dokter Levi Levi een grote rol in het verhaal. Het maakt de huisarts een tikkeltje mysterieus, waardoor hij een beetje op afstand blijft. Echter, zodra het verhaal vordert, komt de lezer meer en meer over de hoofdpersoon en zijn eigen achtergrond te weten. De sfeer in het verhaal is vreemd, wat betekent dat de auteur de omgeving goed heeft weten te omschrijven. Het vreemde zit hem in de dorpse vijandigheid, de sores rond het offerfeest en de afstandelijkheid bij alle voorkomende personages, wat alles behalve geruststellend is. Je kunt als lezer het platteland bijna ruiken, en de hooisprieten voel je zowaar in je billen prikken, wanneer er zich een scène in de hooischuur voordoet. Zelfs de behaaglijke warmte in het plaatselijke café bezorgt de lezer een aangename rode gloed op de wangen.
Wanda Reisel schrijft prachtige, vlotte, zeer goedlopende zinnen, alleen dat is de moeite van het lezen al meer dan waard. Hoewel de spanning goed gedoseerd is, komt het verhaal wel wat langzaam op gang. Zoals de uitgeverij zelf dan ook al aangeeft, is Nacht over Westwoud een roman, geen thriller. Het boek is separaat gezien zeker vier sterren waard, maar doordat er weinig thrilleraspecten in terug te vinden zijn, zak ik terug naar drie sterren op Crimezone.