Het laatste verbond
Raeven & Impens
Een vleugje mystiek, een scheut geschiedenis, wat religie en een behoorlijke brok SPANNING!
Dit boek vertelt een ongelooflijk spannend verhaal in heldere taal, in korte hoofdstukken. Voordat de hoofdstukken worden genummerd lees je een soort ‘voorwoord’ dat de situatie van het verhaal verheldert met informatie over De Ark des Verbonds. Dan worden de hoofdstukken in Romeinse cijfers genummerd en als het in Arabische cijfers doorgaat, weet je dat er een nieuw tijdperk aanbreekt.
In Rennes-le-Chateau ligt een ‘schat’ begraven volgens Diederik van Swaey, die er jarenlang onderzoek naar heeft gedaan en volgens Jacky Merraud directeur van Zeus Power, die deze schat wil gebruiken voor het opwekken van energie om er zelf schatrijk van te worden! Beide heren zijn familie van elkaar, maar geen vrienden!
In 1320 volgen we Bernard d’Arniort, ridder van de Tempelorde, hoeder van De Ark des Verbonds. Deze Graal wordt door de Tempeliers bewaard en bewaakt in het grottenstelsel onder Rennes-le-Chateau. Ook daar bevindt zich het graf van Jezus en Maria Magdalena. De juiste locatie is het best bewaarde geheim van de Tempeliers, de hoeders van de Graal.
Het verhaal gaat in het ‘nu’ verder. Het is deze Ark waar de directeur van Zeus Power naar op zoek is. De Ark wordt een fabelachtige energie toegeschreven. Jacky Merraud heeft samenwerking met het Vaticaan gezocht om het onderzoek te gaan starten. Al snel blijkt dat elk zijn eigen verborgen agenda heeft. Merraud schakelt ook zijn zwager in door een journaliste naar hem te sturen. Deze Neferi neust in zijn spullen en wil een document stelen. Neferi schakelt Merraud in voor het ontcijferen van een raadselachtig PS onderaan dit document. Zij speelt een mysterieuze rol in dit complot, ingehuurd door Jacky Merraud. Of heeft ook zij een eigen agenda? Vanaf dat moment is niets meer vanzelfsprekend.
Elk hoofdstuk wordt verteld vanuit een bepaald personage. Zo krijg je als lezer informatie vanuit meerdere perspectieven. Tijdens de informatie worden omstandigheden van de zoektocht, de natuur, de achtervolgingen beeldend beschreven. Je kunt de ‘film’ zo mee kijken, meebeleven.
Het verhaal blijft intrigeren , tot op de laatste bladzijden is de afloop niet te voorspellen. Veel hoofdstukken eindigen met een soort cliff-hanger, waardoor je geboeid blijft lezen. Je wilt door naar het hoofdstuk van deze specifieke persoon, maar je weet ondertussen dat de personen die er tussen door komen informatie opleveren voor het vervolg. De puzzelstukjes vallen voor de lezer langzaam in elkaar tijdens de avonturen, intriges en gewelddadige acties die je als lezer mee beleeft. Hoe gaat het aflopen, hoe vergaat het ook die laatste getuigen?
Raeven & Impens hebben lang en gedegen onderzoek verricht naar Rennes-le-Chateau en de Tempeliers. Dat is in het boek zeker terug te vinden Zij hebben een verhaal gebouwd waarvan het plot ijzersterk is en ongelooflijk blijft boeien.
Een vleugje mystiek, een scheut geschiedenis, wat religie en een behoorlijke brok spanning… ziehier de formule van Het Laatste Verbond!