Nadat ik een poos geleden het eerste boek van H.M. Bootsman, de Nachtridder, las, heb ik geen moment getwijfeld over het lezen van het vervolg, Sneeuwpaarden. Sneeuwpaarden is dubbel zo dik als de Nachtridder, dus dubbel plezier. Net als in de Nachtridder weet de auteur de spanning mooi op te bouwen en vast te houden. Het verhaal gaat over een oude legende die zich stapsgewijs openbaart. Hoofdpersonage Danielle heeft het er erg druk mee; zij is speciaal, heeft iets wat anderen niet hebben. Als een magneet trekt de legende haar aan. Regelmatig wordt ze door haar vrienden gewaarschuwd om haar zoektocht te staken. Maar voor haar is het onmogelijk om te stoppen, voordat ze alles gedaan heeft wat iets (of iemand) van haar verlangt. Het gevaar loert op haar als ze op bijzondere wijze twee amuletten weet te bemachtigen. Wat is dat met die amuletten? Raven, ridders te paard, heksen, zombies, schimmen, witte wieven, het is er allemaal. Bootsman verweeft verleden met heden en zet het verhaal nagenoeg tijdloos, maar toch in deze tijd neer. Ze heeft een prettige schrijfstijl en humor. Op een speciale voor het boek gemaakte website: www.riddersgezocht.nl kun je onder andere genieten van mooie tekeningen bij beide boeken.
Ik vind de cover van het boek erg mooi. Hij straalt iets mysterieus uit, wat in het boek absoluut terug te vinden is. Ik vernam dat de auteur de cover zelf getekend heeft, chapeau!
De auteur heeft een eigen ridderwapen dat op de rug en de achterkant van de cover staat. Leuk gevonden. Een aanrader, ook als je niet van paarden houdt.

Sneeuwpaarden/Ridders gezocht 2 – H.M. Bootsman – 390 bladzijden
Categorie: Kinderboek fictie
Leeftijd: vanaf 10 jaar

Covertekst:
Weet je zeker dat je dit wil lezen voor het slapen gaan?
In het bos klinken reutelende geluiden en het stikt er de laatste tijd van de raven. Ondanks waarschuwingen van haar vrienden, Joost en Anouk, gaat Danielle Springer op onderzoek uit. Eindelijk een nieuw avontuur! Al snel ontdekt ze dat ze niet alleen is in het bos. Er dwalen geheimzinnige schimmen bij het ven. Als ze een vermoeden krijgt wat er aan de hand is en wie erachter zit, wil ze geen avontuur meer. Maar dan is er geen weg meer terug...