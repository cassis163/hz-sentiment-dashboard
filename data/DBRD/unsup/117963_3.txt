Sarah Moss woont tegenwoordig in Falmouth, Cornwall. Ze geeft daar les in creatief schrijven en Engelse literatuur aan de University of Exeters Cornwall Campus. Daarnaast is ze samen met Nicola Humble co-editor van de Food Series van de Manchester University Press. Momenteel werkt ze aan een volgend boek, haar memoires van een jaar in IJsland met haar gezin in 2009.
In Doorwaakte Nachten heeft Anna, de echtgenote van Giles Cassingham, net haar carrière als Oxford-academica opgegeven om met haar man en twee kleine kinderen naar het eiland Colsay te trekken. Dit onbewoond eiland in de Binnen-Hebriden heeft Giles gekregen als familie-erfenis. Hij probeert er een goedlopend, milieuvriendelijk vakantieoord van te maken, en vult daarnaast zijn dagen met het bestuderen van papegaaiduikers. Anna worstelt erg met haar nieuwe rol als fulltime moeder. Op een dag vindt ze in haar boomgaard de resten van een baby. Deze vondst laat haar niet los. Ze duikt daarom in het verleden van het eiland Colsay. Colsay werd bewoond door Gaelic-sprekende boeren, die leefden in barre armoede, met als gevolg een hoge kindersterfte. Bovendien zit ze opgescheept met de onmogelijke eerste gasten die hun vakantie spenderen op Colsay. Anna probeert zich staande te houden en het raadsel van de baby op te lossen...
Sarah Moss vertelt in Doorwaakte Nachten verschillende verhalen. Ze bundelt namelijk het persoonlijke verhaal van Anna, het verhaal van de baby, de geschiedenis van Colsay en het verhaal van May Moberley, vroedvrouw op Colsay in 1878. Toch wordt de toon gezet door de belevenissen van Anna. De beschrijvingen van het moederschap vanuit Anna's standpunt zijn ronduit dolkomisch, bij momenten cynisch. Sarah Moss' schrijfstijl is ongetwijfeld het sterkste punt van het boek. Het verhaal wordt regelmatig onderbroken door de brieven van het personage May Moberley. Ze breken het tempo maar voegen wel een extra dimensie toe aan het mysterie van het eiland. Over het algemeen kabbelt het boek verder op hetzelfde ritme. Het komt tot zijn einde op het moment dat Anna zich kan ontworstelen aan haar lot. De stijl van Doorwaakte nachten doet denken aan die van Nicci French.
Sarah Moss is een nieuwe auteur. Wat opvalt is dat ze erg verfrissend schrijft. Voor een thriller mocht het mysterie in het boek meer op de voorgrond komen. Doorwaakte Nachten krijgt daarom van mij 3 sterren.