Het werk van Baldacci begint grote gelijkenissen te vertonen met de films van James Bond! Je neemt elke keer dezelfde formule, past de namen en de actie wat aan, plakt er wat nieuwe locaties bij en klaar is kees.

Men neme ook deze keer een Secret Service agent op zijn retour, manoeuvrere hem in een uitzichtloze situatie waar het hoogste gezag mee gemoeid is, koppele daar een bloedmooie, jonge Secret Service agente aan, en overgiete het geheel met een lichtjes overdreven plot. Meng dit alles en voeg nog wat kleurrijke figuren en actie toe en je hebt alweer een bestseller van de hand van David Baldacci.

En het werkt. De man heeft ook voldoende zelfspot om allusie te maken op de vertolking van Clint Eastwood in de verfilming van Absolute Power, om te beseffen hoe dicht hij met dit boek tegen zijn eerste grote hit aan zit.

Dat alles neemt niet weg dat De samenzwering leest als een trein en Baldacci eindelijk weer op het niveau van weleer zit, zelfs al is het op de keper beschouwd meer van het zelfde. Bijzonder storend waren de massas drukfouten. Blijkbaar wordt er duchtig bespaard op correctors!