De Meid is de eerste historische roman van Marlies Alewijn, gebaseerd op het leven van Neeltje Lokerse, een Zeeuwse dienstbode die opkomt voor de rechten van de vrouw.

Je krijgt in het boek een goed beeld van het leven van dienstbodes in het begin van de 20e eeuw.
Duidelijk wordt hoe kwetsbaar deze meisjes zijn en hoe er op hen wordt neergekeken. De meisjes werden regelmatig misbruikt door hun werkgever, maar werden zodra zij zwanger raakten op straat gezet. Vaak belanden zij om te overleven in de prostitutie.
Neeltje trekt zich het lot van deze vrouwen aan, zoekt ze op en probeert waar mogelijk te helpen. Als Neeltje zelf zwanger wordt en aan de kant gezet, neemt zij een drastisch besluit.

Neeltje komt in de roman naar voren als een sterke vrouw met een groot gevoel voor rechtvaardigheid. Het opkomen voor vrouwen is in het begin van de 20e eeuw absoluut nog niet gebruikelijk en ook zeker dapper te noemen.

Het boek heeft een prettige leesstijl en leest makkelijk weg. Het verhaal wordt afgewisseld met correspondentie wat een extra inzicht geeft.

Marlies Alewijn heeft Neeltje een gezicht gegeven.. Je beseft je na het lezen van het boek dat het nog niet zolang geleden is dat vrouwen niet dezelfde rechten hadden als mannen en dat wij onze huidige vrijheid te danken hebben aan o.a. vrouwen als Neeltje.