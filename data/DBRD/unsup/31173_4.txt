Een Will Robie & Jessica Reel thriller, de vierde al weer.
Baldacci is met dit boek in zijn goede doen. Je valt onmiddellijk in het verhaal met een huurmoordenaars-actie. Maar dan belandt zijn vader in de cel. Twintig jaar heeft hij de man niet gezien of gehoord. Robie is met de mislukte missie echter zo van zijn melk dat hij tegen ieders zin toch naar zijn geboortestadje afreist, Cantrell aan de Golfkust in de staat Mississippi. En hij is het aan zichzelf verplicht om zich in de zaak met betrekking tot zijn vader te smijten. Van dan af zijn er heel wat elementen in deze thriller. Er is zoals het een actiethriller betaamt heel wat actie met bijbehorende spanning. Er moeten dingen onderzocht worden, een misdaadonderzoek, wie, wanneer en waar. Leugens. Waarheid. Af en toe duiken we dan ook nog eens in de rechtbank, ook altijd een plezier. En dan is er nog het menselijke aspect, de vroegere en huidige relationele verhoudingen. Will Robie wordt met dit boek heel wat menselijker, zijn professionele capaciteiten kenden we al. En vanaf het moment dat Jessica Reel opduikt in het stadje, kun je af en toe nog eens je lachspieren oefenen.
Ook met de plot heeft de auteur heel erg goed zijn best gedaan, die zit uitermate knap in elkaar. Regelmatig plotwendingen. En verrassend is het ook al. Hoe het in elkaar zit en zeker het einde, dat zie je echt niet aankomen. Het is zo'n boek dat je moeilijk terzijde kan leggen, er valt voortdurend iets nieuws te beleven.
De schuldigen is een zeer goed geconstrueerde thriller met veel actie maar ook een diep menselijke kant. Verrassend en origineel. Baldacci did it again.