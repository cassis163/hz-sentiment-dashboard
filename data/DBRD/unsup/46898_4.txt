Als het winter wordt door Thomas Müller

Het is koud buiten, er viel al wat sneeuw. Wij, mensen zagen en klagen maar wat doen de dieren? De muis, het lieveheersbeestje, de hermelijn? Vragen van kinderen maar ook van mensen die al lang en breed volwassen zijn. Het antwoord op die vragen, en meer, vindt je in dit prachtige prenten-flapjes-boek. Jaja, dit is niet zomaar een boek met mooie pagina vullende tekeningen: in deze tekeningen zie je hier en daar een flapje en als je dat voorzichtig opentrekt merk je dat daaronder een diertje zich schuilhoudt. Op de pagina zelf staat het diertje, op de binnenkant van het flapje staat nog wat extra uitleg.

Dit alles maakt het echt een boek voor klein én groot. De kleintjes kunnen zich vergapen aan de prenten, de iets grotere kunnen zelf het verhaal proberen lezen en de hele grote kunnen zich laven aan een veelheid aan weetjes over dieren in de winter. Ik wist bijvoorbeeld niet dat mollen regenwormen onthoofden! Super gruwelijk maar ook heel efficiënt.

De tekeningen zijn realistisch en toch schattig, de tekst leest vlot en is boeiend, de weetjes zijn tof en origineel; wederom een prachtboek van De Vier Windstreken.
Snel kopen, er komt nog sneeuw aan. En moest u al die sneeuw en winterse ellende reeds beu zijn; bij het lezen van dit boek zal u zien dat het voor ons, mensen, allemaal best meevalt. Trouwens de laatste pagina is voorbehouden aan de lente. Zet het boek open op deze pagina op je kast (door de stevige kartonnen pagina’s is dit perfect mogelijk) en laaf je aan het groen. Weldra is het weer maart…