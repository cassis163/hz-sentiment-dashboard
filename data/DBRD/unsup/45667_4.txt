De duiker is de eerste roman van Håkan Östlundh die in Nederland verscheen, maar is eigenlijk het tweede deel in de inmiddels driedelige reeks over Fredrik Broman, inspecteur van politie in Visby op het Zweedse eiland Gotland. Voor de lezers die De duiker nog niet hebben gelezen is het aan te bevelen om eerst Stank te lezen. Hiermee komen de ontwikkeling van de hoofdpersonen beter tot zijn recht.

Studente Jenny Lundgren doet aangifte van een moord, die achttien jaar eerder is gepleegd in Colmar, Frankrijk door haar vader. Zij was toen zes jaar. Zij heeft dit pas weer herinnerd en wordt erdoor gekweld. De herinneringen komen ook voortdurend in haar dromen terug. Ze droomt dan, dat haar vader een lifster doodslaat aan de kant van de weg, terwijl zij uit de vrachtwagen toekijkt. Een week later wordt er door twee jongetjes tijdens het snorkelen een duiker gevonden, die is verdronken in een kalksteengroeve vol met water. Is het een ongeluk of toch moord? De duiker wordt geïdentificeerd als Sören Myrman, eigenaar van een duikshop in Stockholm. Bij sectie wordt geconstateerd, dat er gechloreerd water in de longen van de duiker zit. Hij is dus niet verdronken in de kalkgroeve. Deze zaak was al afgesloten als ongeluk. De politie heeft bij beide zaken geen aanknopingspunten. Zij moeten zoeken in oude archieven en contact opnemen met de politie in Frankrijk. In Frankrijk is 18 jaar geleden een meisje verdwenen. Het blijkt, dat de duiker met een valse naam een kaartje voor de veerboot heeft gekocht. Inspecteur Fredrik Broman probeert met intensief recherchewerk beide zaken aan elkaar te koppelen. Er is in het verleden iets gebeurd waar alle personages bij betrokken waren. Beide verhaallijnen worden mooi samengebracht en leiden tot een ontknoping bij de vuurtoren van Närsholmen.

Inspecteur Fredrik Broman en psychologe Sara Oskarsson voeren het onderzoek en de verhoren in eerste instantie uit. Wanneer duidelijk wordt dat de dood van de duiker geen ongeluk is stort Broman zich op dit onderzoek, terwijl Sara Oskarsson zich richt op zaak van de vermoorde Française. Later wordt het team uitgebreid. Het privéleven van Fredrik Broman wordt tussendoor aangehaald. Zijn vrouw houdt het niet uit op Gotland in de winter en gaat een week naar Stockholm terug, omdat zij haar oude vrienden mist. Nu moet Broman ook zijn kinderen van school halen. Dat zit niet echt in zijn systeem.

De duiker is een intrigerend verhaal. Het komt traag op gang, wat vaker het geval is met Scandinavische thrillers. De politie komt steeds een klein stukje verder met het onderzoek. De schrijver besteedt veel aandacht aan de weersomstandigheden op het eiland. Ook het hoofdpersonage Fredrik Broman en zijn gezin wordt uitgebreid belicht. Zij hebben twee jaar geleden een huis gekocht op Gotland en hebben het plan het helemaal te verbouwen. Naarmate het onderzoek vordert, gaan ook de mensen meer leven. Gotland heeft een zeldzame atmosfeer, die goed beschreven wordt door Östlundh.

De boeken van Mari Jungstedt spelen zich ook af op het eiland Gotland. Ik raak steeds meer thuis op dit eiland door alle verhalen. Met een lengte van 125 km en een breedte van 55 km is Gotland het grootste eiland van Zweden. Toerisme is de belangrijkste bron van inkomsten op het eiland. Veel mensen uit Stockholm hebben er een zomerhuisje. s Winters zijn er echter geen toeristen en lijkt het eiland bijna verlaten.

Op zijn eigen website kun je informatie lezen over de auteur: Håkan Östlundh is geboren in 1962 in de universiteitsstad Uppsala, even boven Stockholm. Hij groeide op in Stockholm, waar hij nog steeds woont. Hij studeerde vergelijkende literatuurwetenschappen. Hij debuteerde als schrijver in 1981, maar werkte vooral als journalist en scriptschrijver voor de TV. Hij is getrouwd en heeft drie zonen. Zijn favoriete schrijvers zijn Dennis Lehane en Haruki Murakami. Toen hij vijftien was heeft hij alle tien boeken van Sjöwall & Wahlöö gelezen; hij spijbelde zelfs van school om ze te kunnen lezen. In een interview las ik, dat hij een poging doet om in zijn verhalen actuele gebeurtenissen bespreekbaar te maken.

Na De duiker gelezen te hebben, ben ik wel nieuwsgierig hoe het verder zal gaan met Fredrik Broman en zijn gezin. Een aanrader voor liefhebbers van Scandinavische misdaadverhalen.