‘Dé methode om te stoppen met uitstellen en super-productief te worden’ is de subtitel van ‘Eat that Frog’ van Brian Tracy. Deze auteur heeft al 80 boeken op zij naam staan en doet ook nog eens veel presentaties. Dan moet je wel een productiviteits-expert zijn! En een typecursus hebben gevolgd, zoals hij zelf stelt. Het boek is een lopend buffet (om in ‘eet’-sfeer te blijven) van 21 verschillende stappen of technieken, bekend en minder bekend, waar je uit kunt kiezen wat het best bij jou past. Erg praktisch ingestoken, prettig geschreven en met veel referenties voor als je iets in meer detail zou willen weten.

Wat heeft die kikker nu met productiviteit te maken? Het is een uitspraak van Mark Twain: Eerst een (levende) kikker eten, dan is de rest van de dag een eitje. Het boek is gebaseerd op werk van Peter Drucker, Alec Mckenzie, Alan Lakein, Stephen Covey en anderen. Het bevat geen theoretische onderbouwingen en beperkt onderzoeksresultaten, maar veel praktische tips voor specifieke acties die je meteen kunt uitvoeren.


Het goede nieuws is dat het voltooien van een taak het geluks-stofje endorfine losmaakt in je hersenen, het probleem is het starten met die taak! De kikker eten! Misschien is het te veel? Met nog meer eet-metaforen legt Tracy uit hoe je dit probleem kunt aanpakken: gebruik de salami methode om van één grote taak meerdere kleine taakjes te maken of gebruik de gatenkaas-methode, waarbij je als het ware gaatjes in je taak boort, door er iedere keer een specifieke periode aan te werken. Als je eenmaal begonnen bent wordt het makkelijker: er is een (bewezen) theorie dat een onaffe taak prominent in je hersenen zit en daardoor wil je er persé aan blijven werken. Uitstelgedrag komt ook vaak door taken waarin je niet goed bent en dus geen lol in hebt. Zorg dan dat je jezelf daarin verbetert.

Een aantal van de 21 stappen gaan over doelen en prioriteiten stellen. Bijvoorbeeld het Pareto principe: 20% van je taken zorgen voor 80% van je succes. Dus concentreer je op die 20% procent cruciale taken, en start daarmee je dag. Laat de triviale taken voor later, of doe die gewoon niet! Tracy beveelt aan dat je maximaal 7 resultaatgebieden bepaalt en je alleen daarop focust. Een andere methode, ontleend aan Covey, is: Je doel bepalen, vaststellen wat je wilt bereiken op de lange termijn, deadlines daarvoor zetten, een lijst maken wat je moet doen, deze taken prioriteren en plannen, en dan direct actie ondernemen. Tracy trapt ook wat open deuren in, zoals: je bureau opruimen, alles klaarleggen, en dan aan de gang.

Over het uitvoeren van de taken zegt Tracy onder andere dat planning heel belangrijk is: elke 10 minuten plannen bespaart 100 minuten in de uitvoering. En zoals een tocht door de Sahara van Algerije, met elke 5 km een zwartgeverfd olievat om niet te verdwalen, kan je je taak van mijlpaal naar mijlpaal uitvoeren om focus te houden.

Een aantal tips gaan over technologie, het altijd maar connected zijn wordt een destructieve verslaving: gemiddeld 46 tot 85 keer per dag (afhankelijk van het onderzoek dat je hierover leest) op je smartphone kijken. Elke geluidje geeft je een stootje dopamine, wat verslavend is. Uitzetten die telefoon! Je kunt technologie natuurlijk wel als tool gebruiken, bijvoorbeeld door je doelen te posten op social media als stok achter de deur.

De schrijfstijl van het boek is prettig, met korte hoofdstukken en af en toe een voorbeeld. Er zit wel veel herhaling binnen een hoofdstuk en tussen de hoofdstukken. De onderdelen over technologie lijken wat gedateerd; het boek stamt oorspronkelijk uit 2007, en is in 2017 ge-update, in ieder geval waar het verwijzingen naar onderzoeken betreft. Qua inhoud heeft het wel veel open deuren, en als je zelf, zoals ik, als adviseur werkt en regelmatig managementboeken leest, misschien teveel. Aan de andere kant, je kunt dit boek dan ook zien als een mooi overzicht en een herinnering om deze tips weer toe te passen.

Mooiste zin wat mij betreft: zeur niet over je problemen: 80% van je publiek interesseert het niet, de rest is stiekem blij dat je ze hebt!

Mijn rating 3 1/2*: Inhoud 3* schrijfstijl 4*

Elly Stroo Cloeck is specialist op het gebied van GRC en Internal Audit. Daarnaast schrijft ze samenvattingen en recensies van managementboeken. Voor deze recensie heeft ze “Eat that frog’ van uitgever Maven ontvangen.