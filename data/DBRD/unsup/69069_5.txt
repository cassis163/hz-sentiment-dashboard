‘Machtsstrijd’ is het thrillerdebuut van Wouter Helders, een Nederlander die na een korte carrière in het bankwezen besliste zijn leven een andere wending te geven en militair journalist en auteur werd. Een keuze die thrillerminnend Vlaanderen en Nederland alleen maar kan toejuichen, want ‘Machtsstrijd’ is een debuut om u tegen te zeggen.

Spil van het boek is het Nederlandse bedrijf De Graaff & Hurkman, een bedrijf dat coltan produceert. Coltan blijkt een erts te zijn waaruit metalen gewonnen worden die nodig zijn voor de productie van gsm’s en computers. Big business en dus woedt er een hevige oorlog tussen de erfgenamen van de oprichters van het bedrijf. Chris Hurkman, Cecil en Victoria De Graaff nemen ons mee naar o.a. Nederland, Congo en Namibië. En dan is er ook de Vlaamse journaliste Sofie Lafleur die de moord op haar vader onderzoekt en zo een complot op het spoor komt waarin De Graaff & Hurkman een niet al te frisse rol lijkt te spelen.

Fraude, sabotage en moord, het zijn maar enkele van de thema’s in dit boek dat de lezer van in het begin bij de lurven pakt. Een boek dat hoog scoort qua originaliteit en ongelooflijk goed in elkaar zit, geen losse draadjes of onduidelijkheden. Hooguit een paar spel- en taalfoutjes, maar die kunnen geenszins verbergen dat met Wouter Helders een erg getalenteerd auteur is opgestaan.

‘Machtsstrijd’ staat in het rijtje zogenaamde ‘mannenboeken’ van Karakter Uitgevers B.V. Er is zelfs een website aan gewijd (www.meerboekvoormannen.nl), hemeltergend als je het deze vrouwelijke recensent vraagt … Neemt niet weg dat ‘Machtsstrijd’ een fantastisch boek is dat alle aandacht verdient en terecht de Hebban Thriller Debuutprijs 2016 gewonnen heeft.

Leesplezier 5, Spanning 4 , Originaliteit 5, Schrijfstijl 4, Plot 5