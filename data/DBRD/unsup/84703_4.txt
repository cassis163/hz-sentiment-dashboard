Dit boek gaat werkelijk over ‘alles’, zoals het zonnestelsel, de atomaire structuur, doodtij en springvloed. Daarnaast ook onderwerpen die niets met elkaar te maken hebben, zoals knopen, muzieknotatie, schroeven en spijkers, potloden en penselen, het Griekse alfabet. Ik ben erg benieuwd hoe de schrijvers tot deze samenstelling zijn gekomen. De onderwerpen zijn zo divers, dat er voor iedereen wel wat wils is. Om eerlijk te zijn had ik eerst niet begrepen dat dit boek eigenlijk voor kinderen is bedoeld, want sommige onderwerpen zijn behoorlijk pittig. Ook leuk zijn de kleine ‘weetjes’ die er op elke bladzijde staan, altijd handig voor een spelletje Triviant ;-). Het boek is ontzettend mooi vormgegeven, dat vind ik echt een pluspunt. Het is een groot boek met harde kaft en elk onderwerp heeft een eigen kleur. Je leest één pagina over een bepaald onderwerp en dan staat er een grote afbeelding naast om de tekst te verduidelijken. Wat ik wel jammer vind, is dat bij sommige onderwerpen in de laatste paar regels staat dat er nog bepaalde zaken niet duidelijk zijn of nog niet onderzocht zijn. Maar misschien is dat juist ook de charme van het boek, want nu ga ik zelf op internet kijken wat er nog meer over het onderwerp te vinden is. Tegenwoordig worden papieren encyclopedieën nog maar weinig gebruikt, maar dit boek is het soort ‘encyclopedie’ dat jong en oud regelmatig uit de kast zullen pakken. Het is echt leuk om in dit prachtige boek te bladeren en te lezen. Ik ben benieuwd of er nog een vervolg komt en wat voor onderwerpen er dan aan de orde zullen komen. Een boek om niet in één keer uit te lezen, maar om lekker vaak uit de kast te pakken!