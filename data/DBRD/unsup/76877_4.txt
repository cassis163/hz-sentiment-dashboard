Tara en Diego zijn terug van weggeweest en hoe.
In dit verhaal nemen ze ons mee naar zowel België als Spanje.
In België wordt het begin gelegd van hun nieuwe coverstory van de krant waar zij samen voor werken. Bij toeval stuiten ze op een lugubere zaak die zich heeft afgespeeld in voorgaande jaren. Na enig speurwerk ontdekken ze een link die hun eerdere vondst koppelt aan meerdere zaken uit het verleden en dit brengt ze uiteindelijk naar Spanje. En daar moeten ze alles uit de kast halen om zichzelf maar ook hun ontdekking veilig te stellen.

Casa Familia is een fijn, nieuw, op zichzelf staand verhaal met journalisten Tara en Diego in de hoofdrol. We komen iets meer te weten over hun persoonlijke omstandigheden van zowel vroeger als het nu. Maar voor een vervolg verhaal kan het met hun (gelukkig) nog alle kanten op.
De andere rode draad in dit verhaal is toch wel familie en hun ingewikkelde banden en verbanden. Langzaam maar zeker komt een familieband bloot te liggen die best luguber genoemd mag worden.

Casa Familia is prima leesvermaak voor een druiligere dag of voor een zonovergoten dag waar dan ook ter wereld. Ik las het met plezier en kan het je van harte aanbevelen.