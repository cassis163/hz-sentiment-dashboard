Zigeunerbloed - Belinda Aebi
Genre: Thriller
Paperback - 293 pagina’s
Uitgever: Manteau/WPG Uitgevers België
ISBN: 978 90 223 2983 2
Verschenen - Mei 2014

Over de auteur;

Belinda Aebi werkte 26 jaar als manager van de juwelenafdeling bij de firma Rodania, opgericht door haar vader. In het boek Swiss Made (maart 2008) tekende ze zijn levensverhaal op. Tijdens het werken aan deze biografie sloeg de schrijfmicrobe hard toe en ze zal niet meer stoppen met schrijven. Met de regelmaat van een Zwitsers zakhorloge levert Belinda Aebi elk jaar een zenuwslopende thriller af. Haar hoofdpersonage is Maud Gelderman, de recht-voor-de-raapse inspecteur van de Gentse recherche. In Dubbelspel (2010), Het geluid van de stilte (2011), Het containermeisje (2012) en Darkroom (2013) is Gent de arena van moorden en misdaden. In de zomer van 2014 verschijnt Zigeunerbloed, een thriller tegen de achtergrond van de Gentse Feesten. (Bron Manteau)

Korte inhoud;

Gent, juli 2013. Op de openingsavond van de Gentse Feesten verdwijnt Iulia, een negentienjarig Romameisje. Lukas Bekaert, maatschappelijk werker, is de laatste die haar gezien en gesproken heeft. Iulia heeft hem haar dagboek gegeven, dat ze begon te schrijven toen ze elf jaar geleden met haar ouders uit Slowakije vluchtte. Het rechercheteam van Maud Gelderman wordt belast met het onderzoek naar de verdwijning. Verscheidene mensen die Iulia kennen, ontvangen bizarre, cryptische sms'jes die verstuurd zijn met haar gsm. Ook Lukas Bekaert. Nieuwsgierig als hij is, bemoeit hij zich met het onderzoek en komt terecht in de wereld van de Roma.
Er volgt een zenuwslopende zoektocht in de Gentse binnenstad, die davert onder het feestgedruis. Maar niet iedereen viert mee. Wordt Iulia op tijd gevonden? En aan wiens handen kleeft zigeunerbloed?

Cover;

De cover is overwegend rood met een gezicht van een meisje. Ik vermoed dat dit het Roma-meisje is waar het verhaal over gaat. De titel ‘Zigeunerbloed’ staat in dikke witte letters in het midden van de cover met daaronder de naam van de auteur ‘Belinda Aebi’. Op mijn boek is ook een sticker geplakt met de mededeling dat deze thriller zich tijdens de Gentse Feesten afspeelt. Het leuke aan de cover vind ik de foto van het gezicht die doorloopt naar de achterkant. Op deze manier is het meisjesgezicht is volledig. Op de achterzijde staat geen tekst, de korte inhoud vind men aan de binnenzijde van de cover. Het is een cover die in het oog springt en ook omdat de auteur mij niet onbekend is zou ik het boek zeker vastnemen om het beter te bekijken en te zien waar het verhaal over gaat.
Persoonlijk vind ik het jammer dat de titel van het boek in het midden staat, waardoor de foto niet helemaal tot zijn recht komt, daarom een 7 voor de cover.

Samenvatting;

Het verhaal speelt zich af tijdens de Gentse Feesten. Als nieuwe bemiddelaar tussen de inwoners van Gent en de Roma, komt maatschappelijk werker Lukas Bekaert, door omstandigheden in contact met Iulia, een Roma-meisje. Zij woont samen met haar ouders, haar zoontje en twee andere gezinnen in een woning grenzend aan het Acaciapark. Iulia vertrouwt Lukas haar dagboek toe om ‘beetje bij beetje te begrijpen wat er in staat en zo iets van het Romanes te leren en te begrijpen’. Hij moet haar beloven haar dennik goed te bewaren.

Jij alleen mag in mijn binnenste kijken

Nog diezelfde avond, de openingsavond van de Gentse Feesten, verdwijnt Iulia na een avondje stappen met haar vriendinnen. De volgende dag ontvangt haar beste vriendin een bizar smsje verstuurd met Iulia haar gsm. Maud Mertens en haar onderzoeksteam worden ingeschakeld en men spreekt van een onrustwekkende verdwijning. Er volgen in de loop van die week nog meerdere smsjes naar verschillende mensen die Iulia kent, terug verstuurd vanop haar gsm. Ook Lukas krijgt zo’n sms en hij voelt zich geroepen om op eigen houtje mee te speuren naar het verdwenen Roma-meisje. Zo leert hij niet enkel de wereld van de Roma kennen, maar komt hij ook in contact met Rada, een knappe zigeunervrouw. Zij beweert Iulia te hebben gezien samen met een man, haar ‘ontvoerder’? Lukas spoort haar dan ook aan om haar verhaal bij de politie te vertellen, maar Rada is bang dat ze haar niet zullen geloven. Na op haar te hebben ingepraat, gaat Lukas met Rada mee naar het politiebureau waar ze haar getuigenis zal afleggen, maar dan blijkt dat ook zij meerdere geheimen met zich meedraagt. Terwijl Gent verder fiest/feest, gaat het hele team op zoek naar het Iulia. Zullen ze haar nog vinden en de meest beangstigende vraag, leeft ze nog?

***

Een boek geschreven met vlotte pen en met kennis van zaken. Belinda Aebi weet waarover ze schrijft en zet Gent en zijn Gentse Feesten op een wel erg realistische manier neer.

Met elk hoofdstuk begint een nieuwe dag in het tiendagen durende feestgedruis en elke nieuwe dag begint met een stukje nieuwsbrief, gebaseerd op de nieuwsbrieven van de Gentse Feesten 2013. Heel leuk gevonden!

Bij het eerste hoofdstuk had ik schrik dat het hele verhaal zou vol staan met echt Gents dialect, wat als leek niet makkelijk leest. Gelukkig is dit beperkt gebleven tot één hoofdstuk. Hier en daar komen nog typisch Gentse woorden voor, maar voor mij was dit zeker niet storend, mede omdat ik het Gents dialect ‘ken’. Ik kan me wel voorstellen als onze Noorderburen dit boek lezen, dat ze moeten herlezen en dan waarschijnlijk nog niet echt snappen wat de woorden betekenen. Ik vind het dan ook een echt Vlaams boek, maar misschien is dit een bewuste keuze gemaakt door de auteur zelf?

Het verhaal wordt verteld vanuit verschillende personen. Lukas Bekaert en Iulia Drobny vertellen vanuit hun beleving. Daartussen staan fragmenten uit Iulia haar dagboek die duidelijk aangegeven worden. Het dagboek begint in 2002, de dag dat Iulia samen met haar familie naar België reist. Door die dagboekfragmenten krijg je als lezer een duidelijker beeld op het leven van Iulia en de Roma. Op deze manier maakt Aebi het mogelijk actuele onderwerpen aan te kaarten, zoals het toetreden van Slowakije tot de Europese Unie, werkgelegenheid, schoolplicht, woonomstandigheden......... Kortom, als het ware binnenkijken in de cultuur van de Roma. Erg origineel en verrijkend!

Door het verhaal verteld vanuit Iulia, krijg je als lezer het ene puzzelstukje na het andere aangereikt en weet je al vrij vlug hoe de verdwijning in elkaar zit. Dit staat in contrast met het verhaal vanuit Lukas en de recherche hun beleving. Zij moeten puzzelen in het onderzoek en het is pas in de laatste hoofdstukken, de laatste dagen van de Gentse Feesten dat je te weten komt wie verantwoordelijk is en vooral, waarom!

Omdat je ook vanuit Iulia haar beleving leest, vond ik het geen spannend boek. Ik heb dus niet op het puntje van mijn stoel gezeten. Daarentegen was ik wel heel nieuwsgierig naar het ‘waarom’ en dat was voor mij de drive om verder te lezen en was het moeilijk om het boek opzij te leggen. Het verhaal leest trouwens als een trein met een vleugje humor op zijn tijd. De eigenlijke plot vind ik heel aannemelijk, menselijk en heel triest.

Eens je die plot weet, zwak het boek af. De auteur werkt de laatste hoofdstukken naar een “eind goed, al goed boek” toe, wat ik persoonlijk wel jammer vind.

Ik heb het boek graag gelezen ook al vond ik het niet echt een thriller. Er zat wel een ‘spanning’ in die mij aanzette om verder te lezen.
Het boek is voor mij zeker 3,5 ster waard.

Een leuk weetje;
Heel erg leuk vind ik dat achteraan in het boek foto’s staan.
(ik ga niet verklappen wat daarop staat!)
Maar op die manier krijg je als niet Gentenaar toch een beetje ............???

Karin Teirlynck
http://perfecteburenleesclub.blogspot.nl/2014/12/zigeunerbloed-belinda-aebi.html