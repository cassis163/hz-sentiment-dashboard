Op het Israëlisch consulaat in New York vindt een bomaanslag plaats. Benjamin Baum, luitenant-kolonel bij de Israëlische geheime dienst, vliegt over om de zaak te onderzoeken. Hoewel de aanslag niet wordt opgeëist, wijst alles in de richting van Martina Klump, een Duits terroriste waar Baum eerder mee te maken heeft gehad.

Klump is onschuldig aan deze aanslag, maar ze heeft wel een eigen agenda die het vredesproces in het Midden-Oosten danig kan verstoren. Daarom wordt er toch jacht op haar gemaakt. Baum's steun en toeverlaat Eytan Eckstein regelt daarvoor een aantal door de wol geverfde krachten. Waarna de echte klopjacht kan beginnen.

In De hand van God leest niet ieder hoofdstuk even gemakkelijk. Er wordt nogal eens verwezen naar situaties uit zijn eerste boek, 'De hitte van Ramadan'. Hartov zal daarvoor gekozen hebben om het de lezer die dat boek niet gelezen heeft een beter inzicht te geven. Helaas werkt dit nogal vertragend.

Pas ver in het tweede deel van het boek wordt het écht spannend. Dan neemt de snelheid ook toe. Daarvoor is het vooral een soort kat-en-muis-spel. Dat is jammer, want dat het beter kan, heeft Hartov in zijn eerste boek wel bewezen. Dat dit boek minder is, betekent echter niet dat het slecht is. Dat is zeker niet het geval. Maar er had meer uitgehaald kunnen worden.