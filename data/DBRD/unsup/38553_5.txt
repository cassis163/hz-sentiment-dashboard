Sarah’s leven staat al zeven jaar op pauze. Haar man verdween terwijl hij op zakenreis was en zij bleef achter met hun zoontje Leo. Net nu ze heeft besloten dat het leven door moet gaan – ze heeft een soort relatie, ze knipt haar lange haren af – krijgt ze een schokkend bericht: Philipp is gevonden! Hij leeft nog!
Samen met Leo gaat ze hem afhalen op het vliegveld, waar het wemelt van de journalisten vanwege de terugkeer van deze rijke zakenman. Daar op het vliegveld komt een man uit het vliegtuig; een man die wel lijkt op Philipp, maar hem zeker niet is. Een man die de schijn ophoudt tot er geen mensen meer in de buurt zijn en dan zijn ware gezicht laat zien…

Eenmaal begonnen in dit boek kon ik het met geen mogelijkheid meer wegleggen! Wow, wat een verhaal! Het is ontzettend creepy zo met die berekenende vreemdeling; wat wil hij van Sarah en waarom?? Sarah begint langzaam haar grip op de realiteit te verliezen en daarin word je helemaal meegezogen… Wat een beklemmend en onwijs spannend verhaal!

De waarheid is een hele sterke en zeer verrassende psychologische thriller waarbij ik allerlei ideeën had over de uitkomst, maar waar uiteindelijk niets van bleek te kloppen. Bizar goed!