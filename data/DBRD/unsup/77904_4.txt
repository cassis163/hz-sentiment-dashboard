Kop of munt is het aangrijpend mooi geschreven debuut van Karen Rastelli. Het is een vrij dun boekje met slechts 64 blz.. In eerste instantie vond ik dat wel heel erg weinig, maar al snel kwam ik tot de conclusie dat de auteur precies genoeg heeft geschreven. Wat een impact heeft dit boek!

Het verhaal beschrijft een jong maar krachtig meisje in de rouw. Een van haar twee grote broers is kortgeleden overleden en zij blijft samen met haar tweede broer Sander achter. Haar ouders zijn er ook wel, maar door hun eigen verlies zien ze niet de strijd waar Klaartje mee worstelt. Niet alleen is haar oudste broer – van nog geen achttien jaar oud – dood ook is ze zelf slachtoffer geworden van seksueel misbruik. Hoe ze zich dapper door dit ellendige verwerkingsproces heen probeert te slaan lees je in Kop of munt.

Karen Rastelli heeft een aparte schrijfstijl, kort maar bondig. Mooi door de eenvoud en zo knap dat ze met weinig woorden zoveel duidelijk weet te maken. Ieder gekozen woord werd naar alle waarschijnlijkheid keurig afgewogen eerdat het op papier terecht kwam. Het resultaat is een hartverscheurend verhaal dat op je bot gaat zitten, om daar vervolgens nog heel lang te blijven hangen. Mooi ook is de symboliek die veelvuldig in het boek gebruikt wordt. Daarnaast zijn de bijna filmische scènes waarin Klaartje haar toevlucht zoekt in het bos om naar de treinen te kijken (een passie van haar overleden broer) behoorlijk indrukwekkend.

De situatie waar de hoofdpersoon van dit boek, Klaartje, in zit wordt je als vanzelf bladzijde voor bladzijde steeds duidelijker. Wegleggen van het boek is geen optie, je blijft ongemerkt doorlezen totdat het boek uit is. Tenminste dat was bij mij het geval. Dit pakkende verhaal, na het gelezen te hebben, eenvoudig van je af schudden is onmogelijk. Van deze debutante zou ik graag veel meer verhalen lezen.