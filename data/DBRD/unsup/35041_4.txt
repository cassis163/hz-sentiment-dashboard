Nicky/ Nicole Frank krijgt een ernstig ongeluk met haar mooie nieuwe SUV. Ze stort in een ravijn maar wonder boven wonder overleeft ze de crash en weet uit de auto te komen en naar de weg te kruipen. Daar wordt ze opgevangen door een voorbijganger, die de politie waarschuwt. Ondertussen blijft Nicky maar vragen naar Vero, het kind dat in haar auto zat...
Wyatt Foster start een groot onderzoek om Vero te vinden. Het kind is en blijft echter spoorloos. Maar heeft ze wel in de auto gezeten? Wie is Vero? Waar is Vero? Heel veel vragen die Wyatt op moet zien te lossen.
De echtgenoot van Nicky, Thomas Frank, wordt gewaarschuwd maar dat maakt de situatie alleen maar verwarrender.
Nicky lijkt bang te zijn voor hem. Ook Wyatt zet vraagtekens bij Thomas. Hoe komt het dat Nicky in korte tijd 3x een hersenschudding heeft opgelopen? Wie is verantwoordelijk voor de vreemde omstandigheden waaronder het ongeluk heeft plaatsgevonden..? En nog meer vragen komen naar voren: waarom heeft Nicky een hekel aan november, waarom denkt ze telkens een brandlucht te ruiken, waarom denkt ze al 2x gestorven te zijn?
Wyatt schakelt zijn vriendin Tessa Leoni, in om te helpen het mysterie op te lossen (zelfs DD Warren speelt een bescheiden rol in het geheel).
Het is als lezer heel lastig om uit te vogelen wie je moet geloven en wat de waarheid is maar ook of iedereen wel is wie hij/zij zegt te zijn en of Nicky geestesziek is of niet
Stukje bij beetje krijg je van de schrijfster meer informatie en wordt het mysterie opgehelderd.
Het is uiteindelijk heel verrassend hoe de vork in de steel zit. Het hele verhaal wordt duidelijk en de waarheid omtrent Vero komt tevoorschijn. Een prima plot!

Ik heb een aantal boeken van Lisa Gardner gelezen. Dit boek is minder gewelddadig, meer een heel spannende psychologische thriller. Heel knap hoe Nicky weergegeven wordt door de schrijfster. Als lezer blijf je twijfelen aan haar tot het einde van het boek.
Verder is het leuk dat dit een boek is waar DD Warren en Tessa Leoni samen in voorkomen. Er zitten genoeg aanwijzingen in om een nieuw boek met deze personages, samen met Wyatt, te gaan schrijven lijkt me.