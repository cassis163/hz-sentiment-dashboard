Van Dennis Lehane had ik niet eerder een boek gelezen, maar ik heb wel een aantal films gezien die zijn gebaseerd op romans van hem, namelijk ‘Gone baby Gone’ (regiedebuut van Ben Affleck nota bene), ‘Mystic River’ en last but not least ‘Shutter Island’. De wijze waarop je in deze film op ‘Sixth Sense’-achtige wijze op het verkeerde been wordt gezet, is vrij briljant.
Dit boek blijkt gelukkig ook al snel een echte Lehane te zijn. We lezen over hoe de hoofdpersonen, een beetje cliché een detective-koppel dat ook nog verliefd wordt op elkaar, verzeild raken in een zaak rondom de verloren dochter van miljardair Trevor Stone. Dennis Lehane vertelt zijn verhaal met heel veel schwung, vaart en humor, hetgeen zorgt voor een erg prettige leeservaring. Het plot is ook nog eens ingenieus, want continu blijkt dat je steeds op het verkeerde been wordt gezet. De zielige verdwenen dochter blijkt zelf een enorme bitch, etcetera etcetera. Het leidt allemaal tot een climax die Lehane erg vaardig in elkaar heeft gezet.
Al met al kun je dus spreken over een absolute topklasser in het detective c.q. thriller-genre van een erg goede schrijver waarvan ik zeker meer ga lezen!