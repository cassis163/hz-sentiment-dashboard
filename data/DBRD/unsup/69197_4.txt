Voor de boekenleesclub las ik onlangs mijn tweede boek uit. Het tweede boek dat gekozen werd om te lezen was Amerikanah van Chimamanda Ngozi Adichie. Deze schrijfster van Nigeriaanse origine wordt gezien als een van de belangrijkste Afrikaanse schrijfsters van haar generatie. Ze is bekend van haar romans Amerikanah, Een halve gele zon en Paarse hibiscus. Daarnaast schreef ze ook de verhalenbundel Het ding om je hals en het essay We moeten allemaal feminist zijn. Ze werd ook met literaire prijzen beloond voor haar werk.

Ifemelu en Obinze zijn beiden geboren en getogen in Nigeria en kunnen het goed met elkaar vinden wanneer ze elkaar leren kennen, wat resulteert in het feit dat ze na enige tijd een koppel vormen. Ze gaan samen studeren, maar dan zijn er allerlei stakingen aan de universiteit en verandert het politieke klimaat in Nigeria naar een dictatuur. Hierdoor trekken vele Nigerianen naar het buitenland, waaronder ook Ifemelu. Ze mag bij haar tante gaan wonen in Amerika om het daar te maken, maar dat blijkt moeilijker te zijn dan gedacht. Ze moet helpen in het huishouden en zelf haar eigen geld verdienen. Dit gebeurt echter niet op een legale manier, want Ifemelu heeft zelf geen werkvergunning en gebruikt dan ook die van iemand anders. Na vele omzwervingen en onaangename situaties, waardoor ze het contact met Obinze verbreekt, leert ze uiteindelijk Curt kennen bij wie ze zich aanvaard voelt en dankzij hem kan ze een mooi leven uitbouwen en kan ze op legale wijze aan werk geraken. Hun relatie springt uiteindelijk af en niet veel later ziet ze Blaine terug, die ze ooit eens op de trein ontmoet had. Er ontstaat tussen hen een romance, maar ook dat blijft niet duren.

Obinze blijft eerst nog in Nigeria voor een paar jaar, maar uiteindelijk trekt hij ook weg en komt hij terecht in het Verenigd Koninkrijk en belandt daar in de illegaliteit. Om een verblijfsvergunning te krijgen, is hij verplicht om te trouwen waardoor hij in malafide praktijken terechtkomt. Wanneer hij op het punt staat om zijn jawoord te geven, heeft de politie hem opgespoord en wordt hij het land uitgezet en keert hij terug naar een nu democratisch Nigeria, waar hij dan besluit om een leven uit te bouwen. Ifemelu besluit na een aantal jaren in Amerika te hebben gewoond terug te keren naar Nigeria en contacteert Obinze over haar terugkeer. Obinze is ondertussen getrouwd met een Nigeriaanse vrouw en heeft met haar een kind. De vraag is natuurlijk of hun liefde voor elkaar na al die jaren van omzwervingen stand heeft gehouden en of ze kunnen verdergaan waar ze waren gebleven.

Amerikanah is een boek dat zich in drie continenten afspeelt, namelijk Europa, Amerika en natuurlijk Afrika. Het verhaal gaat over immigranten die wegvluchten uit hun eigen land, omdat de politieke omstandigheden hen ertoe dwingen en zo zie je als lezer hoe de immigranten dan ook in de illegaliteit terechtkomen en ook in situaties waarbij ze hun eigen identiteit verloochenen. Het verhaal van Ifemelu toont de positieve kant van immigratie. Na een moeilijke situatie slaagt zij erin om haar leven in Amerika op te bouwen en wordt ze succesvol dankzij haar blog over rassenverschillen en discriminatie. Obinzes situatie bewijst echter ook het tegendeel. Dus veel geluk is een belangrijk ingrediënt om in het nieuwe land te mogen blijven. Ifemelu schrijft in haar blog hoe Amerikaanse blanken niet-Amerikaanse zwarten percipiëren en hoe de rassenverschillen zich tot elkaar verhouden. De vraag is natuurlijk in welke mate Adichie autobiografische elementen in haar roman verwerkt heeft.

Amerikanah is een verhaal over immigratie, de moeilijkheden die daarbij komen te kijken en het verloochenen van de eigen identiteit, maar daarnaast is het ook een verhaal over de liefde. Een liefde die hopelijk kan blijven standhouden na een periode van omzwervingen en moeilijke situaties. Een echte aanrader dus!