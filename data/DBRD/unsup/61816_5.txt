Kim Moelands is een jonge vrouw die aan de vreselijke ziekte Cystic Fibrosis (taaislijmziekte) lijdt. Het is één van de meest voorkomende erfelijke aandoeningen, waarbij het slijm veel taaier is dan gewoonlijk. Slijm heeft een belangrijke transportfunctie in ons lichaam (verwijderen van vuil en bacteriën uit de longen naar buiten, vervoer van enzymen bij de alvleesklier naar de dunne darm etc.) en wanneer dit trager verloopt dan normaal heeft dit effect op zo'n beetje alle organen. Mensen met CF hebben bijvoorbeeld chronisch geïnfecteerde longen en schade aan organen en darmen. De levensverwachting van mensen met CF is momenteel maximaal 35-40 jaar.

De vriend van Kim, Ron, heeft ook Cystic Fibrosis en aan het begin van het boek is voor hem de lange strijd gestreden. Zijn lichaam is gesloopt door de ziekte en hij sterft op 33-jarige leeftijd. Kim is dan pas 29 en haar wereld stort ineen. In dit boek vertelt ze op openhartige en hartverscheurende wijze haar verhaal: hoe ga je verder na de dood van de enige persoon van wie je hartstochtelijk hebt gehouden. Ze vertelt over de ups en de downs, de steun die ze krijgt van familie en vrienden. Ook over de teleurstellende ervaringen is ze openhartig.

Het boek heeft mij tot tranen ontroerd en heeft mij af en toe ook laten lachen. Ondanks alles staat Kim zo positief en hartgrondig in het leven dat ze – na een lange rouwperiode – een lange neus trekt tegen de dood, waarvan ze weet dat die ook haar over niet al te lange tijd zal komen ophalen. Kim is soms bot, maar altijd recht door zee en ze wil alles uit het leven halen wat er voor haar inzit, maar ze toont ook zonder opsmuk haar angsten. Zo is ook haar schrijfstijl: optimistisch, heel toegankelijk, bij tijden vlijmscherp en dan opeens zie je het kleine meisje achter de grote mond opdoemen; het meisje dat in zoveel opzichten zo afhankelijk is van anderen: haar ouders en haar zusje, haar hond, de vrienden en last but not least de artsen en verpleegkundigen. Maar die ook vecht voor haar onafhankelijkheid zolang dat kan. Waar ik zelf moeite mee had, is het deel waarin zij bij het medium Yvonne Belle aanklopt. Dit kan ik persoonlijk niet goed invoelen. Maar de manier waarop Kim hierover vertelt en wat dit voor haar betekent verdient alle respect.

Het boek is een midprice-uitgave met een prachtige foto van Kim met haar geliefde hond Balou op de cover en is de vierde druk in één jaar tijd. Klasse trouwens dat in het boek een donorregistratieformulier zit! Ik hoop dat de lezers van dit boek de suggestie ter harte zullen nemen en dit formulier zullen invullen.

Februari 2010 verschijnt het tweede boek van Kim, Weerloos, een psychologische thriller.