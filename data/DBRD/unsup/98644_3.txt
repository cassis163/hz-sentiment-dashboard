Begin juli pakte ik The Bar Code Tattoo uit mijn kast, een dun boekje dat daar al veel te lang ongelezen lag. Ik kende de schrijfster, Suzanne Weyn, al van een ander dun boek: Empty, een verhaal over een wereld zonder olie. In The Bar Code Tattoo stelt ze opnieuw actuele thema's aan de kaak: technologie, privacy en surveillance. Wist dit boek me ook mee te slepen?

The Bar Code Tattoo speelt zich af in de nabije toekomst, in het jaar 2025. De Amerikaanse regering verplicht iedereen vanaf 18 jaar een tatoeage in de vorm van een barcode op hun pols te zetten. Ze zeggen dat het je leven makkelijker maakt - maar wat als je geen barcode op je pols wilt? Wat als je geen nummertje wilt zijn, maar gewoon jezelf?
The Bar Code Tattoo is een verrassend fijn boek over een verplichte tatoeage die heel de samenleving overhoop gooit. De toffe thematiek doet denken aan de wat als?-scenario's uit Black Mirror en stelt de kracht van technologie aan de kaak. Tegelijkertijd is er aandacht voor actuele thema's als individualiteit versus conformiteit, privacy versus surveillance en vrijheid. Het boek zet je aan het denken over de informatie die je zelf deelt met de wereld via het wereldwijde web. We kunnen immers niet enkel de regering als boosdoener aanwijzen. Mensen delen ook gewoon heel veel via hun online kanalen.
Hoofdpersonage Kayla is een toffe chick die besluit zich niet langer aan de regels te houden. Ze weigert een tatoeage te nemen en sluit zich aan bij een groepje rebelse jongeren die tegen het systeem vechten. Helaas zijn de rest van de personages wat vlak en weinig uitgewerkt. Ook het plot voelt niet 100% origineel aan, maar desondanks heb ik dit boek toch ontzettend graag gelezen. Door de vlotte schrijfstijl vlieg je over de pagina's - ik heb dit boek letterlijk op één weekenddag gelezen. Ik wilde weten wat er nog meer achter de tatoeages verborgen zat, buiten het feit dat de regering het als een controlemiddel gebruikt. De thematiek was erg interessant en had me direct in haar greep. Het boek had wat mij betreft gerust honderd pagina's langer mogen zijn, zodat zowel het plot, als de personages en de world building met iets meer details uitgewerkt konden worden.
Ik moet bovendien eerlijk zeggen dat ik het einde van het boek wat vaag vond. Opeens krijgt het boek een paranormaal tintje en dat had voor mij persoonlijk niet gehoeven - zeker niet zo last minute. Hierdoor denk ik niet dat ik het vervolg ga lezen: ik ben bang dat dit boek me teleur zal stellen.
The Bar Code Tattoo is een vlot lezend Science Fiction boek voor tussendoor. Hoewel de personages er niet echt uitspringen, trekt de fijne schrijfstijl je algauw over de streep. Dit in combinatie met de zeer interessante thematiek - hoever mag de regering gaan in het controleren van haar burgers? En wat is het gevaar van altijd en overal online te zijn? - maakt het tot een verrassend verhaal. Met een honderdtal pagina's extra was dit boek misschien echt een topper geweest. Wie weet is het vervolg net iets beter uitgewerkt, maar wegens het onbevredigende einde denk ik dat ik oversla. Geen hoogvlieger, maar heerlijk om in het zonnetje aan het zwembad te lezen.

Deze recensie verscheen ook op Oog op de Toekomst.