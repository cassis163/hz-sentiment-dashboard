Achterblijvers is een bundel die uit vijfentwintig fantasy- en sciencefictionverhalen bestaat. De titel van de bundel is het centrale thema dat in ieder verhaal terugkomt, hoewel de verhalen daardoor niet op elkaar zijn gaan lijken. De verhalen spelen zich af in het verleden, heden en de toekomst, op verre planeten, wonderlijke sprookjeswerelden en in ons eigen land. Een gevarieerde bundel dus.

De verhalen zijn kort, ongeveer tien bladzijden. Een fijne lengte om af en toe een verhaal voor het slapengaan te lezen. Ze achter elkaar lezen lukte mij minder goed, met name omdat er toch wat tijd nodig is om te begrijpen in wat voor soort setting het verhaal zich afspeelt. Wanneer ik dan meerdere verhalen achter elkaar las, merkte ik dat ik de verschillende verhaalaspecten niet meer goed uit elkaar kon houden.

Ik vond vijfentwintig verhalen veel, eigenlijk iets te veel. Nu ik erop terugkijk, zijn er eigenlijk maar weinig verhalen die ik nog kan samenvatten. Hoewel alle verhalen een prettige schrijfstijl hadden en ze daardoor makkelijk weg lazen, waren de meeste niet echt vernieuwend of bijster origineel. Mijn persoonlijke favorieten waren De oogst van Niels Colijn, Nokken van Romi de Temmerman, Sivia de meernimf van Garvin Pouw en Aan het einde van de muur van Tim Reus. Dat waren verhalen die me al na de eerste regels beethadden, me verrasten en een mooi slot hadden.

Natuurlijk waren er ook verhalen die ik minder goed vond. Dat kwam vooral doordat mijn interesses daar niet lagen of omdat ze minder tot mijn verbeelding spraken dan de andere verhalen. Er waren geen verhalen met grote plotgaten of een storende schrijfstijl, waardoor ik denk dat er voor ieder wat wils in deze bundel zit zolang je van fantasy of sciencefiction houdt. Sommige verhalen zetten je aan het denken, andere laten je lachen of ontroeren je.

Achterblijvers is een prima verhalenbundel als je af en toe tussendoor even een kortverhaal wilt lezen. Hoewel de verhalen gevarieerd zijn en ze gemakkelijk weglezen, blijven ze je niet heel erg lang bij. Niettemin laat Achterblijvers je heel wat glimpjes opvangen van werelden die je verbeelding prikkelen en waar je lekker even doorheen kunt dwalen.