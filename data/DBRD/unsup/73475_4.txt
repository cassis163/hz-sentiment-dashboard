In Ark wordt alleen maar Lijst gesproken. Lijst bevat 500 toegestane woorden. Er zijn daardoor een heleboel woorden die verboden zijn en er wordt streng op toegezien dat iedereen zich aan deze voorgeschreven woorden houdt. Ook eten en water worden streng verdeeld.
Letta is woordsmid en heeft de taak om te zorgen dat verboden woorden worden verzameld, en dat er bijvoorbeeld op scholen wordt voorzien in de juiste Lijst-woorden. Als er op een dag een gewonde jongen in de winkel van de woordsmid staat en haar docent-woordsmid om het leven is gekomen, wil Letta daar het fijne van weten. Maar dat is niet zonder gevaar…

In het begin is het gesproken Lijst even wennen. Hoewel je alle woorden kent, ontbreken er woorden om correcte Nederlandse zinnen te kunnen maken. Maar de lezer met een beetje creatieve geest heeft zich daar al snel op aangepast. Omdat je voor je gevoel in het begin de clou mist, duurt het even voor je in het verhaal zit, maar dan… het is onmogelijk om niet door het verhaal te worden gegrepen! Het plot zit goed in elkaar en de dreiging en spanning die heersen in Ark, maken het onmogelijk om het boek los te laten voor het uit is. Ook daarna zal het je lange tijd bezig houden.

Dat het boek je grijpt en lange tijd bezig houdt, komt doordat het aanzet tot denken. Zonder al te veel weg te geven, geeft Patricia Forde je enerzijds het gevoel alsof we ons terug in de tijd bevinden, maar aan de andere kant ook het gevoel alsof dit weleens ons toekomstverhaal zou kunnen zijn. Doordat Forde gedetailleerd de situatie in Ark omschrijft met de aanwezigheid van wachters en kerkers, de viezigheid op straat, het gebruik van karren en het ontbreken van mobiele telefoons en andere voorzieningen doet het je aan het verleden denken. Maar de reden van het strenge regiem van John Noa, heerser over Ark, en waarom hij de woorden wil beperken, heeft te maken met een onderwerp dat vandaag de dag erg actueel is.

Ark... Noa... Doet dat een belletje rinkelen? De enigszins oplettende lezer zal elementen uit het verhaal van de ark van Noach herkennen. Sterker nog, op sommige momenten zou het zelfs een hervertelling van het verhaal kunnen zijn. Toch heeft Forde genoeg unieke elementen toegevoegd om De woordsmid tot een hedendaagse klassieker te maken.

Het sterke plot en de fijne schrijfstijl maken De woordsmid tot een pareltje, een echte aanrader voor hen die van spanning en mysterie houden, maar ook waarde hechten aan een mooie boodschap. Het boek bevat wel wat moeilijke woorden en de kern van het verhaal zal jonge lezers nog ontgaan. Daarnaast bevat het boek heftige stukjes, waardoor ik De woordsmid vooral aan tieners vanaf een jaar of 12-14 zou aanraden om te lezen.
Kortom: de boodschap van De woordsmid is prachtig en de overtuiging en geloofwaardigheid waarmee Forde het verhaal heeft verteld, smaakt zeker naar meer. Het kan niet missen dan dat dit boek nog lange tijd onder je huid zal blijven zitten.

“Het waren de woordlozen: mensen die helemaal geen taal meer hadden. Ze hoorde hen tegen elkaar grommen (…) Een oude vrouw had eens tegen Letta gezegd dat ze, toen ze hun woorden verloren, ook een deel van hun menselijkheid kwijtraakten. Nu waren ze even onvoorspelbaar als wilde dieren en even gevaarlijk.”