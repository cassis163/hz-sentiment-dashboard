Thriller is, na Obstructie en Eet, de derde thriller van Suzanne Hazenberg en het eerste boek dat ik van haar las.

Het verhaal wordt verteld vanuit het oogpunt van Ymke, een gehuwde moeder van 4 kinderen. Wanneer ze op een dag bij haar thuis een zak met blonde plukken haar vindt, begint ze zich vragen te stellen. Dan verdwijnt de vriendin van 1 van haar zonen en even later wordt een lichaam gevonden. Voor Ymke is het nu duidelijk: iemand van haar gezin moet de dader zijn !

Thriller is een vlot geschreven boek dat, na een wat trage start, moeilijk aan de kant te leggen is. Het boek staat niet vol van actie, spectaculaire achtervolgingen of pientere onderzoeken: alles speelt zich af binnen het huisgezin en de nabije omgeving, wat je als lezer nauw betrokken maakt.

De onderhuidse spanning en de psychologische uitwerking van de personages (de ervaring van Hazenberg als scenarioschrijfster is hier een duidelijk pluspunt, ze weet perfect de juiste karakters te casten) maken verder lezen de enige optie. Je voelt de emoties, de angsten, de twijfels en vooral dat heel de situatie op een bepaald moment wel moet exploderen.

En dan is er die vraag die de achterflap siert: Hoe ver ga jij om je gezin te beschermen ?

Een aanrader !