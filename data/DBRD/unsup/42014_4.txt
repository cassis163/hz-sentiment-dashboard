Een fantasievol verhaal geschikt voor kinderen vanaf 9 Ã  10 jaar, die houden van avonturen buiten de alledaagse werkelijkheid.
Piraten van de IJszee is een boek om heerlijk weg te dromen en kinderen kunnen zich inleven in de hoofdpersoon Siri.
Wat opvalt in het boek zijn de mooie zinnen en de subtiele persoonsbeschrijvingen van Siri, Duif en Frederik, waarbij kleine bijna onopvallende zinnen betekenis en richting geven aan het verhaal. Frida Nilsson heeft verschillende literaire prijzen gewonnen, waaronder de Astrid Lindgrenprijs. Een heerlijk verhaal voor kinderen, die zich willen inleven in een dappere hoofdpersoon, die ondertussen heel dicht bij hen staat. Immers wie zou niet bang zijn om in je eentje een Piratenkoning te zoeken, die je lieve kleine zusje heeft meegenomen, terwijl je er ondertussen vast van overtuigd bent dat dit het enige juiste is om te doen. Moed laat je zien wanneer je bang bent, is het thema dat in het hele boek terugkomt. De avonturen zijn heel fantasievol en buiten de werkelijkheid, waarbij een beroep wordt gedaan op het creatieve denken van kinderen. Soms zijn de gebeurtenissen wat al te toevallig, zoals het moment dat Siri haar grote vriend Frederik terugvindt op het strand bij een vuurtje, maar kinderen zullen dit niet als storend ervaren.