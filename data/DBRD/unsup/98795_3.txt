Als de New Yorkse politieman Frank Parrish een hem bekende drugsdealer dood in een steegje vindt, gaat hij op onderzoek uit in de flat van deze jongen. Daar vindt hij het lichaam van het zestienjarige zusje van de jongen. Ineens zit Frank met een dubbele moord die hij moet onderzoeken. Gaandeweg komt hij erachter dat deze twee moorden niet op zichzelf staan, maar dat er meer slachtoffers zijn, al is niet duidelijk of de gevallen verband met elkaar houden of dat het toeval is. Frank bijt zich vast in de zaak en doordat hij de dader graag wil pakken, balanceert hij op het randje tussen wat hij wel en niet mag vanuit zijn functie.

Ondertussen moet Frank in verband met een eerdere zaak waarbij zijn vroegere partner omgekomen is dagelijks gesprekken voeren met een psycholoog. Tijdens deze gesprekken komen er dingen naar boven over FrankÂ’s verleden, over zijn vader die vroeger ook politieman was en over zijn gezin.

Dit boek komt wat langzaam op gang, maar wordt gaandeweg steeds moeilijker weg te leggen. Je wilt toch weten hoe het verder gaat, of de dader gepakt wordt en of het inderdaad degene is die Frank verdenkt of dat hij er compleet naast zit. Soms zijn de gesprekken tussen Frank en zijn psycholoog wat saai, maar ze geven wel een completer beeld van wie Frank is en waarom hij doet wat hij doet. Al met al toch zeker een aanrader!