Dit boek is waarschijnlijk niet voor iedereen weggelegd. Het genre is horror en de thematiek is vrij zwaar. De zin(loosheid) van het bestaan, de valkuilen van een consumptiemaatschappij en de universele menselijke behoefte om ergens bij te horen en gewaardeerd te worden om wie je bent (en niet om wat je bent), zijn stuk voor stuk onderwerpen die in dit boek aan bod komen en aan de kaak worden gesteld.

Dit wordt gedaan op een onconventionele manier. Verwacht geen prachtige volzinnen en/of filosofische uiteenzettingen maar juist het tegenovergestelde hiervan. Twee hoofdpersonen, een winkelcentrum, snel - en bij vlagen grof- taalgebruik, en een achtbaan van gebeurtenissen.

Door deze tegenstelling moet de lezer als het ware door het verhaal heen kijken om de diepere lagen te ontdekken, en dat zal lang niet iedereen aanspreken.

De liefhebbers van dit specifieke genre en de bijzondere uitwerking hiervan hebben echter een pareltje in handen met dit boek. Het schrijversduo is er in geslaagd om een boek af te leveren dat daadwerkelijk iets substantieels toe voegt aan het hedendaagse aanbod van boeken. Het valt nog niet mee om dit boek in een afgebakende categorie te plaatsen. Horror lijkt het meest logisch, vanwege het bovennatuurlijke element. Maar met een beetje fantasie dekt thriller of roman ook de lading.

De hoofdpersonen worden erg summier uitgewerkt, maar dat werkt hier juist heel erg goed omdat het eigenlijk niet zozeer over hen gaat als wel over de mens. Een meer gedetailleerde uitwerking van de karakters zou daarom averechts werken vanwege de daarmee samenhangende mogelijkheden en  in dit geval- beperkingen tot identificatie.

Waarschijnlijk is dit een boek waar je of lyrisch over bent, of juist heel weinig mee kunt. Voor mij persoonlijk geldt het eerste.