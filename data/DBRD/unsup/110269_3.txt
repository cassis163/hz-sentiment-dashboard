Astrid Harrewijn heeft met Drie Vrienden, Een Huis (En Een Klusjesman) een lekker luchtig boek geschreven dat zich afspeelt in Amsterdam en de kunstwereld. Met humor vertelt ze het verhaal van Noor die haar wereld ziet veranderen.

Noor gaat werken voor het Van Gogh museum in Amsterdam en besluit vanuit Limburg dan ook tijdelijk te verhuizen naar de stad. Haar man blijft achter in Limburg en zij stort zich op haar nieuwe baan. Al snel vindt ze samen met een studievriend een oud huis dat met hulp van een klusjesman opgeknapt moet worden en daar gaat ze wonen met ook haar zus Kiki.

Noor is erg op zoek naar zichzelf. Ze is niet meer zeker van haar relatie en ze probeert in de stad nieuwe dingen te ontdekken. Haar kamergenoot op haar werk doet onderzoek en komt tijdens dat onderzoek op het spoor van roofkunst. Deze ontdekking heeft grote gevolgen.

Het kunstverhaal geeft een leuk extra spanningstintje aan het boek. Vaak gaan dit soort feel good verhalen vooral over de liefde. Dus een prima toevoeging in het verhaal. Soms worden stappen in het verhaal wel erg snel genomen. Bijvoorbeeld hoe ze haar vriend aan de kant zet. Hierdoor ontbreekt er soms wat diepgang maar het is zeker een verhaal dat zich snel laat lezen.