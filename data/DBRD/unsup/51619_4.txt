Siren Kiera Cass

Hij keek me diep in de ogen. Hoewel hij wist dat ik eigenlijk zou moeten bloeden, was er in zijn blik niets beschuldigends of angstigs te bespeuren, alleen een sprankje nieuwsgierigheid.

Jaren geleden werd Kahlen door de oceaan gered toen ze bijna verdronk. In ruil voor haar leven, is ze sinds die tijd een sirene; ze gebruikt haar stem om ontelbare vreemdelingen de diepte in te lokken. Zelfs één woord is al dodelijk. Toch brengt ze haar tijd het liefst op het vaste land door. Ze leest graag boeken en kijkt naar de mensen om haar heen. Dan ontmoet ze Akinli, hij is knap, zorgzaam en aardig. Ze kan niet met hem praten, maar toch worden ze naar elkaar toe getrokken. Ze word verliefd en breekt de regels van de oceaan. Voor een keer besluit ze haar hart te volgen, ongeacht de regels. Dat heeft gevolgen die ze niet voor mogelijk had gehouden.

De opbouw van het verhaal begint rustig, zo is het voor de lezer goed duidelijk wat het verleden van Kahlen is. Het verhaal heeft een magische en romantische sfeer. Kiera Cass heeft het personage van Kahlen echt prachtig neergezet, haar gedachtegang is zo omschreven dat je je echt in kan leven. Het is bijna alsof de tweestrijd zich in je eigen hoofd afspeelt. Ze leest graag boeken, wat voor de lezers onder ons een herkenningspunt is. Zo zegt ze: voor mij vormden boeken een veilige plek, een andere wereld gescheiden van die van mij. Tot het moment dat ze Akinli ontmoet leeft ze teruggetrokken en bescheiden. Akinli brengt vrolijkheid in haar leven en ze kan hem niet meer uit haar hart bannen. Tegelijkertijd wil ze ook trouw blijven aan de oceaan en haar zusters.

Ik vind de schrijfstijl van Kiera Cass erg prettig. Ze neemt je echt mee op reis door het boek. Ook vind ik dat ze de emoties van Kahlen op een mooie, voelbare manier neerzet. Het gevoel niet bij iemand te kunnen zijn, bewust je hart negeren om je loyaliteit voorop te zetten. Het verhaal had me van begin tot eind in zijn greep, het spleet mijn hart en vulde het met tranen.

Het boek krijgt van mij 4 sterren.