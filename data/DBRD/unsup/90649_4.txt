Jennifer Zeynab Joukhadar is een Syrisch-Amerikaanse schrijfster. Ze heeft een Islamitische vader en een christelijke moeder en is geboren in New York. Ze behaalde haar PHD aan Brown University en werkte als biomedicus voordat ze fulltime schrijfster werd. Haar korte verhalen verschenen o.a. in Kenyon Review en The Saturday Evening Post. Hiervoor werd ze genomineerd voor de Pushcart Prize. ‘De kaart van zout en sterren’ is haar debuut en zal in veertien landen verschijnen.

In ‘De kaart van zout en sterren’ vertelt Jennifer Zeynab Joukhadar het hartverscheurende verhaal van een hedendaags Syrisch meisje en een middeleeuwse avonturierster.
Wanneer de vader van Nour overlijdt besluit haar moeder, met haar drie dochters, terug te keren van New York naar Syrië, Homs. Nours vader vertelde haar altijd over het meisje Rawiya. Zijn verhalen herhaalt ze keer op keer om de herinnering aan haar vader levend te houden. Rawiya was een meisje die leefde in de twaalfde eeuw. Ze vermomde zich als jongen om zo bij een beroemde kaartenmaker in dienst te treden. Syrië blijkt veranderd en al snel is het geweld ook in Homs. Nour en haar familie worden gedwongen te verhuizen. Ze nemen dezelfde gevaarlijke route als die Rawiya honderden jaren eerder nam. Ze komen voor een keuze te staan die het gezin voorgoed uiteen kan laten vallen.

‘De kaart van zout en sterren’ is een betoverend boek in de trant van ‘De zoon van de verhalenverteller’. Het verhaal heeft twee verhaallijnen die elkaar afwisselen. Het eerste is die van de twaalfjarige Nour, een hedendaags Syrisch meisje. Na de dood van haar vader is ze met haar moeder en zussen verhuist van New York naar Syrië. Nour beleeft alles aan de hand van kleuren. De tweede verhaallijn is die van Rawiya, een avonturierster uit de middeleeuwen. Zij vermomde zich als een jongen om zo bij de bekende kaartenmaker Al-Idrisi in dienst te kunnen komen. De auteur verweeft de beide levens van de meisjes op een wonderbaarlijke manier. Ze hanteert een bloemrijke schrijfstijl en laat het geheel overkomen als sprookjesachtig. Beide verhalen zijn sfeervol, vol emotie en met hartverscheurende momenten. Vanaf het begin trekt de schrijfster je in het verhaal, om je niet meer los te laten. Je beleeft samen met Nour en Rawiya de avontuurlijke reis door een Oosterse wereld.

Een bijzonder verhaal van twee meisjes, het één sprookjesachtig mooi, het andere levensecht. Knap hoe de auteur dit verhaal samenbrengt in één roman.

Auteur: Jennifer Zeynab Joukhadar
Titel: De kaart van zout en sterren
Uitgever: Ambo|Anthos
Jaar van uitgifte: 2019
ISBN: 9789026346187