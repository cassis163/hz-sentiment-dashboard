Arturo Dias, die al eerder in een boek van Raymond Rombout verscheen, gaat in het boek Damse Dagen op zoek naar zijn dochter Sara, die hij al vele jaren niet gezien heeft. Sara is journalist voor P-Magazine en voor een goed verhaal is ze undercover bij crimineel Herwig Verduyn. Deze Nederlander wordt verdacht van verschillende criminele praktijken, zoals drugshandel en witwassen van geld. De meeste activiteiten spelen zich af in het Belgische plaatsje Damme.

Sara is via een baantje in een restaurant van Verduyn als communicatiemedewerkster bij Verduyn aangenomen. Dankzij deze functie komt ze veel te weten over het werk van Verduyn en dit blijkt nog veel omvattender te zijn dan vooraf gedacht. Bij een poging informatie van Verduyns computer te kopiëren wordt Sara gepakt.

Arturo Dias komt erachter dat zijn dochter bij Verduyn zit en hij probeert via Trappeniers, de rechterhand van Verduyn ook in de organisatie van Verduyn te komen om zo in contact te komen met zijn dochter. Dankzij samenwerking met de politie en de politietraining die hij ooit in Argentinië gevolgd heeft lukt het Dias om ook bij Verduyn in de organisatie te komen, maar dit betekent niet dat Sara nu snel weer vrij is. Arturo wordt nauwlettend in de gaten gehouden door Trappeniers en Verduyn komt ook nog in conflict met zijn gevaarlijke drugsleveranciers.

Aan het eind van het boek lukt het Arturo Dias toch zijn dochter Sara te redden en hoe het met Verduyn afloopt is een groot mysterie. De hereniging van vader en dochter wordt maar kort beschreven, maar naar het schijnt komt dit in het volgende boek met Arturo Dias uitgebreider aan bod.

Al met al is Damse Dagen een spannend misdaadverhaal met sterke karakters en goede dialogen. De structuur van het boek zorgt voor een extra spannende opbouw van het verhaal. In het boek verplaats je continu door de tijd van het verhaal, hierdoor wordt soms net een tipje van de sluier opgelicht over wat er verderop in het verhaal staat te gebeuren, maar je komt net te weinig zodat je echt al iets weet, waardoor je erg nieuwsgierig wordt naar de rest van het verhaal. Een goede thriller die heerlijk wegleest!