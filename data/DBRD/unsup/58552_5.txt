Dit boek vertelt het verhaal van Klaus, 19 jaar, zoon van Thomas Mann, succesvol schrijver vooral bekend van zijn werken 'De Buddenbrooks'; 'Dood in Venetië' en 'De toverberg'.
Na een heel gelukkige en onbezorgde kind-vader relatie te hebben gehad veranderd deze wanneer Klaus in zijn puberteit komt en zich afgewezen, onzeker en onbegrepen gaat voelen. Hij heeft een heel hechte relatie met zijn 1 jaar oudere zus die al 'toneelspelend' door het leven gaat. Ze zijn onafscheidelijk en de buitenwereld denkt dan ook vaak dat ze een tweeling zijn.
Als zoon van een Joodse moeder en bekende vader zit hij met vele vragen die hij niet durft te stellen.
Geïnspireerd door het boek 'Profundis' van Oscar Wilde wil hij in een brief aan zijn vader over zijn twijfels praten. De brief wordt echter een roman. "Het wordt het verhaal over zichzelf, over de jeugd van nu die zijn weg probeert te vinden in een wereld waarin alles wankelt en de toekomst ongewis is. Het wordt een liefdesverhaal, maar hij wil ook een beeld schetsen van Duitsland". De opkomst van het nationaal-socialisme, Hitler en antisemitisme. Het wordt een openhartige, confronterende roman en geeft ons een beeld van het onrustige München aan het begin van de 20ste eeuw.
Het is ook het verhaal van het zoeken naar de eigen identiteit, ontluikende seksuele verlangens en twijfels.
Rindert Kromhout hanteert een heel eenvoudig taalgebruik dat vele leeftijdsgroepen zal aanspreken. Zowel young adults als volwassenen zullen in dit boek hun gading vinden. Het is een zeer toegankelijk geschreven boek dat menigeen zal bekoren en geeft zeker stof tot nadenken.