Dit boek stond al een tijdje in mijn (digitale) boekenkast. Waarom? Geen idee waarom want van alle andere boeken van Gillian King heb ik enorm genoten. Omdat we in september bij We Love Feelgood alleen boeken uit eigen kast lezen, vond ik dit het goede moment om eindelijk in Alles of niets! te beginnen!

Nikki’s jeugdliefde Koen heeft haar verlaten. Ze kan zich daar niet bij neerleggen en zet alles op alles om hem terug te krijgen. Dat ze elke dag in dezelfde trein zit met een aantrekkelijke man die perfect bij haar past, ziet ze niet. Die man is Thijs. Zijn vriendin Roos heeft onlangs haar affaire met een collega aan hem opgebiecht. Ze hebben besloten samen verder te gaan, maar Thijs heeft het er moeilijk mee. Dus wanneer hij aan de praat raakt met het meisje in de trein, vertelt hij haar dat hij single is. Zo voelt hij het namelijk ook. Roos doet haar best om na haar misstap haar relatie met Thijs te redden. Als ze via via hoort dat hij is gesignaleerd met een andere vrouw, wil en kan ze dat niet geloven. Het zal toch niet waar zijn dat ze háár Thijs verliest aan een ander?

Het verhaal is beschreven vanuit twee perspectieven, Nikki en Roos. De hoofdstukken zijn prettig te lezen en de lengte van de hoofdstukken zijn precies goed! Genoeg om verder te willen lezen, want je bent als lezer steeds benieuwd hoe het nu weer met de ander verder zal gaan. Daarnaast zijn Nikki en Roos allebei personages waar je iets van jezelf in kunt herkennen. Alhoewel dat bij Roos aanvankelijk misschien iets moeilijker is. Ik kom zelden een verhaal tegen waarin de vrouw is vreemdgegaan en dat maakt het moeilijk om respect of begrip voor haar te hebben. Maar naarmate het verhaal vordert, kom je steeds meer te weten over Roos en Thijs en realiseer je je dat niet altijd alles zo zwart-wit is. (Ha de titel van een van mijn favoriete boeken van King).

Alles of niets! zit vol met scherpe, pittige en soms grappige dialogen. Die maken het verhaal nog leuker om te lezen. Net als bij Zwart-wit hoop ik op een vervolg van een van de personages. Het verhaal vraagt om meer en dat is alleen maar postief! Kortom het was weer een heerlijk boek van Gillian King. Intrigerende personages, scherpe dialogen, ik heb er echt van genoten!