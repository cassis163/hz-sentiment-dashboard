Erfenis is het debuut van het schrijversduo Henk Apotheker en Kirsten van Dissel. Daar waar Apotheker al sinds 1990 actief is als auteur, is Erfenis voor Van Dissel haar eerste boek. Beide auteurs hebben ervaring met series en programma’s op het gebied van misdaad en opsporing en gebruikten deze kennis om dit boek te schrijven. De vergelijking met de tv-serie Penoza wordt gemaakt, waarschijnlijk omdat er twee criminele broers in het boek voorkomen. Als er dan toch een vergelijking moet worden gemaakt, dan eerder die met het programma Ontvoerd van John van den Heuvel, waarin hij op zoek gaat naar ontvoerde kinderen in het buitenland. Zo ook de hoofdpersoon in dit boek.

De zoon van de rijke zakenman Mirko Noorman is vier jaar geleden verdwenen. Nu wil hij zijn zoon per sé vinden en hij schakelt daarvoor privédetective Chris Meyer in. Dankzij vriend en collega Max van spyshop Ispy, kan Chris beschikken over alle nodige gadgets om haar tegenstander een stap voor te blijven. Chris raakt al snel verzeild in gevaarlijke situaties, waarbij ze achtervolgd en geript wordt. Waar al vier jaar lang geen vooruitgang meer wordt geboekt in de zoektocht naar Mathias, vindt Chris een minieme aanwijzing die gelijk een heet spoor blijkt te zijn. De zaak staat er opeens niet meer zo hopeloos voor als de afgelopen vier jaar. Het volgen van deze aanwijzing betekent echter wel dat Chris zich in een schimmige en gevaarlijke wereld moet begeven om de waarheid omtrent de verdwijning van Mathias te achterhalen.

De ontwikkelingen in Erfenis beginnen direct, om pas op de laatste bladzijden te stoppen. Erfenis is vlot en beeldend geschreven. Apotheker en Van Dissel hebben een echte actiethriller geschreven, daarbij gebruikmakend van informatie over opsporingsmethoden waar de gemiddelde lezer waarschijnlijk niet veel vanaf weet. Keerzijde hiervan is dat het meer tijd kost om goed in het verhaal te komen. De lezer wordt namelijk om de oren geslagen met irisscanners, jammers, het scannen van auto’s en het hacken van computers. Al deze wetenswaardigheden worden gecombineerd met een verhaallijn waarin verbanden soms wat kort door de bocht worden gelegd. Des te knapper van dit schrijversduo dat er geen losse eindjes overblijven.

Het verhaal staat bol van de actie; wellicht te veel. Het is een aaneenschakeling van naspeuringen en confrontaties met bad guys, waardoor er weinig ruimte is voor bezinning en verdieping. Wie is Chris als ze niet aan het werk is? Het feit dat ze geadopteerd is, wordt erbij gesleept, maar wordt (nog) niet bevredigend uitgewerkt. Als Apotheker en Van Dissel hierin een betere balans aanbrengen, zal deel twee in de serie rond Chris Meyer een fijn boek worden.