Michael Davenport ontmoet Lucy als hij studeert aan Harvard. Als hij is afgestudeerd trouwen ze. Michael heeft de ambitie om schrijver te worden. Na hun bruiloft blijkt dat Lucy miljonair is. Als hij het wil, hoeft hij niet te werken en kan hij zich volledig richten op zijn schrijfambities. Maar dat is zijn eer te na. Hij wil niet afhankelijk zijn van haar. Michael wil laten zien dat hij een succesvolle schrijver kan worden en dat hij met haar kan leven van zijn boeken.

Voorbije liefdes is opgedeeld in 3 delen. Het eerste deel is het verhaal van Michael en Lucy. Hoe ze een gezin stichten en de worsteling van Michael om succes en erkenning te krijgen als schrijver. Lucy vervult de klassieke rol van huisvrouw en wijdt zich aan het huishouden. Zij hebben vrienden die of ook ambities hebben om schrijver of kunstschilder te worden, of al succesvol zijn. Je voelt gewoon dat het huwelijk van Michael en Lucy stuk gaat lopen.

In het tweede deel wordt het verhaal verteld van Lucy. Hoe ze haar leven probeert op te pakken na haar scheiding. Ook zij wil haar artistieke ambities ontwikkelen: toneel, schrijfster en kunstschilder. Het verhaal van Michael wordt verteld in het 3de deel . Ook voor hem gaat het allemaal niet zo makkelijk.

De rode draad is toch wel dat Michael zowel als Lucy erkend willen worden. Waardering krijgen als talentvolle kunstschilder of schrijver. Zoals Lucy dacht op blz. 182 “Waar kende ze tegenwoordig in haar leven zoveel mensen die het écht konden”. Het is boeiend te lezen hoe Michael en Lucy en ook hun dochter Laura manieren proberen te vinden om gelukkig te worden. Het zijn alle drie personen met een complex karakter. Op sommige momenten vind ik ze weleens een beetje sneu.

Toch kon het verhaal mij niet helemaal beroeren. Voorbije liefdes is een mooi verhaal met prachtige zinnen maar het zal mij niet lang bijblijven.