Charlotte ‘Charlie’ Silver wil graag de top bereiken als tennisster. Jarenlang is ze getraind door haar vader en later door Marcy, met wie ze ook bevriend is. Toch weet ze met haar simpele team Wimbledon te bereiken, maar dan raakt ze geblesseerd. Als Charlie na haar revalidatie terug wil keren als tennisster neemt ze de meedogenloze trainer Todd aan, die haar als zijn eerste vrouwelijke tennisser wil trainen. Hij werkt niet alleen aan haar spel, maar ook aan haar imago. Voor Charlie het weet heeft ze een relatie met een knappe mannelijke collega en wordt ze uitgenodigd voor privéfeestjes. Maar terwijl ze als tennisster steeds succesvoller wordt, lijkt ze zichzelf kwijt te raken.

Schrijfster Lauren Weisberger (1977), die onder andere De duivel draagt Prada schreef, kan als geen ander zowel de showkant als de nadelen van succes beschrijven. Ook in Love Game slaagt ze erin om Charlie als een celebrity met de mooiste (tennis)kleding, sieraden en mannen neer te zetten, maar aan de andere kant wordt al snel duidelijk dat succesvol zijn zo ook zijn nadelen heeft. Het is hard werken voor Charlie, de roddelpers zit altijd achter haar aan en zelfs een simpel kopje koffie moet ze laten staan.

"Todd kwam aanlopen met een kartonnen beker koffie. Met zijn vrije hand draaide hij haar rond en bekeek haar van alle kanten alsof hij een stuk vlees keurde. 'Dát bedoelde ik dus,' zei hij. 'Een scherp randje. En toch sexappeal. Een dikke vette middelvinger naar de brave jurkjes waarin je altijd rondloopt.'"

Weisberger heeft met tennis voor een originele invalshoek gekozen, want glamour vind je niet alleen in de showbizz en de modewereld, maar ook sporters hebben een sterrenstatus. Het enige nadeel is dat als je geen verstand van tennis hebt, je toch Google bij de hand moet houden om de tennistermen die je om te oren vliegen even op te zoeken. Naast het hoge glitter-and-glamour-gehalte en de humor is het het vooral het personage Charlie dat dit boek af maakt, want naast haar uiterlijke transformatie draait het vooral om haar innerlijke veranderingen. Charlie wordt door Todd van een lief meisje omgetoverd tot een zogenaamde ‘Warrior Princess’, waardoor Charlie een typisch voorbeeld wordt van wat roem met je kan doen. Ze raakt namelijk niet alleen zichzelf kwijt, maar ook haar vertrouwde omgeving. Wat doe je dan, als het misgaat?

Het succes, de mannen en de mooie kleding, niet alleen Charlie wil er meer van, maar jij als lezer ook, tot duidelijk wordt dat dit niet gelukkig maakt en het wachten begint tot Charlie dit ook inziet. Met Love Game laat Weisberger zien dat het meest uitdagende spel is om je hart te volgen en daarbij je grenzen te kennen.