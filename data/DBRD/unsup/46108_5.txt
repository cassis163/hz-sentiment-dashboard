Gezinnen in alle vormen en maten

Hoe ben jij in jouw gezin terecht gekomen?
Heb jij een papa en een mama? En misschien wel een broer(tje) of een zus(je)?
Wanneer je ouders gescheiden zijn, heb je misschien wel een stiefouder?
Soms gaat het thuis niet goed en woon je tijdelijk bij pleegouders.
Misschien heb jij wel twee papa’s of twee mama’s? Maar hoe komen twee papa’s of mama’s aan een baby?
Of ben je misschien in een ander land geboren en konden je papa en mama daar niet voor je zorgen en ben je geadopteerd?
Het maakt helemaal niet uit hoe jouw gezin er uitziet. Ieder kind heeft een gezin nodig en dat zal altijd zo blijven.
“Het allerbelangrijkste is dat je blij bent met het gezin waarin jij thuishoort.”

In dit boek komen alle soorten samenstellingen van gezinnen aan bod. Dit gebeurt op een eenvoudige maar duidelijke manier. Hierdoor zullen jonge kinderen snel snappen dat het heel normaal is wanneer het gezin van een ander kind er misschien heel anders uitziet dan zijn eigen gezin.

Ook vragen jonge kinderen zich al gauw af hoe ze in de buik van hun mama zijn gekomen.
Dat er voor elke baby twee cellen nodig zijn, een mannelijke cel (zaadje) en een vrouwelijke cel (eitje), wordt met weinig woorden duidelijk uitgelegd. De schematische tekening helpt goed ter verduidelijking. Oudere kinderen zullen zich al gauw afvragen hoe dan twee mama’s of twee papa’s een baby kunnen krijgen. Ook dit (evenals IVF) wordt eenvoudig uitgelegd.

Het leukste hoofdstuk is eigenlijk wel: De grandioze babymaak-machine.
Dit heb ik met grappige geluiden aan mijn dochter voorgelezen. Ze vond dit erg interessant.
Zelfs nu ik dit aan het schrijven ben, “bestelt” ze een lieve baby met roze haar, bruine oogjes en blauwe lippen. En dan : “Bloep, bloep bloep en plof! Zo een mooie baby op het zachte kussen!”
Ze is nu nog wat jong om alles allemaal te begrijpen, ze moet nog 4 worden, maar het geeft wel aan hoe goed de uitleg overkomt.

De tekeningen, gemaakt door Ros Asquith, maken het boek tot een prachtig geheel. In deze illustraties is ook aan zoveel mogelijk variatie gedacht. Zo zien alle papa’s, mama’s en kinderen er heel anders uit. Er is zelfs aan gedacht dat iemand best wel eens in een rolstoel kan zitten of bijvoorbeeld last heeft van x-benen of van een lui oog.

Kortom, een zeer laagdrempelig boek waarin alle verschillende vormen gezinnen aan bod komen. Eigenlijk zou iedere school dit boek in de onderbouw moeten hebben, zodat alle kinderen kunnen zien dat het helemaal niet uitmaakt hoe de samenstelling van een gezin er uitziet, zolang je maar gelukkig bent! Wij waarderen het boek dan ook met 5 sterren.