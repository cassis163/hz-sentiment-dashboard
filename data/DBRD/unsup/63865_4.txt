Voor de leesclub, de John Green experience, van Hebban mocht ik deze keer het boek ‘Will Grayson, Will Grayson’ lezen. Een samenwerking tussen John Green en David Levithan. Beide zijn Young Adult auteurs.

Het verhaal gaat in de kern over twee jongens die geheel toevallig allebei Will Grayson heten. Zij zijn twee totaal verschillende persoonlijkheden en leiden een compleet ander leven. Hebben een andere achtergrond, zitten op verschillende scholen en wonen niet in dezelfde stad. Toch komt het zover dat zij verwikkeld raken in elkaars leven. Wat dit precies betekend en wat dit voor ontwikkelingen teweeg brengt ontdek je als lezer gaandeweg.

Verrassend hoe een samenwerking tot stand komt in één boek vind ik. Doordat ik eerder ander werk gelezen heb van John Green was het voor mij gelijk duidelijk welk deel hij geschreven heeft, inmiddels herken ik zijn schrijfstijl. Green heeft bijvoorbeeld een typische manier van gelaagde humor verwerken in zijn tekst;

“I’m not quite sure how to describe this band’s music, except to say that it sounds like a hundred thousand weasels being dropped into a boiling ocean.”

David heeft een andere schrijfstijl maar het past zeker goed bij John zijn schrijfstijl. David gaat in dit boek enorm goed in op de donkere gedachtegang van zijn Will en diens manier van communiceren uit zich ook in de typografie van de tekst;

“i know that’s a silly question. i’ve proven that i can be mad about pretty much anything.”

Ook al heten beide hoofdpersonages hetzelfde, schept dit tijdens het lezen geen verwarring. Door de aparte opmaak is het duidelijk wanneer welke Will “aan het woord” is en tevens hebben zij elk een heel eigen karakter. De personages en gebeurtenissen zijn allemaal zo beschreven dat ik als lezer mee kon lezen, mee kon voelen. Uiteraard irriteerde ik mij ook zo hier en daar aan de manier waarop de jongens handelden maar dit maakt het wel tot een realistischere leesbeleving.

Ik heb oprecht genoten van dit boek en ben van plan om, naast John Green zijn boeken, ook eens ander werk te gaan lezen van David Levithan.

Ik geef dit boek 4 sterren.

Spanning: 5
Plot: 6
Leesplezier: 8
Schrijfstijl: 8
Originaliteit: 8
Psychologie: 7