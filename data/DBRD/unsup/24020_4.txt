Ik moet toegeven dat ik voor het lezen wat twijfels over List & Leugens had. Val en Verlossing, het derde deel in De Grisha, had ik nog maar pas uit en mijn hoofd zat dus nog helemaal bij het einde van dat verhaal. Bij die personages. Bij Nikolai. Zou ik dat allemaal van me af kunnen zetten? Me zo snel open kunnen stellen voor een nieuw verhaal? Zonder Nikolai?
Mijn leesgeschiedenis, als het om lezen door de ogen van meerdere personages gaat, is ook niet echt denderend. Het is niet een van mijn favoriete leesvormen. Ik lees liever in de ik-vorm of door de ogen van een of hoogstens twee personages. Zijn het meer dan dat en ik haak af. Ik ben gewoon niet zo goed in het uit elkaar houden van verschillende personages of om mijn geduld te bewaren als er plots van personage gewisseld wordt. Ik wil weten hoe het verder gaat met het personage waar ik op dat moment over aan het lezen was! Niet eerst een minder interessant stuk over iemand anders lezen!
Achteraf had ik me wat betreft List & Leugens nergens zorgen over hoeven te maken. Hoewel dit boek zich in dezelfde wereld als De Grisha-trilogie afspeelt is het onmiskenbaar een op zichzelf staand verhaal. Op geen enkel moment deed het me terug verlangen of voelde het verhaal hetzelfde aan als mijn geliefde serie.
Het bevat ook overduidelijk andere personages, ieder vakkundig uitgewerkt en voorzien van een eigen identiteit, een eigen stem. Ieder met een ander verleden, met andere redenen om mee te doen met de hele operatie en het was dan ook super om Kaz, Jesper, Matthias, Nina en Inej stukje bij beetje beter te leren kennen. Het zijn werkelijk toffe en leuke figuren om mee op te trekken en nergens ervoer ik enig probleem met iedereen uit elkaar houden of verloor ik mijn geduld bij het wisselen van perspectief. Leigh Bardugo laat het allemaal heel soepel en duidelijk in elkaar overlopen, heerlijk!
Het verhaal zelf voelde een beetje aan als een Ocean's Eleven dat zich afspeelt in de Grisha wereld. Net zoals in de film wordt er door een schijnbaar samenraapsel van boeven een plan gesmeed to do the impossible: om iets te stelen uit het best bewaakte fort van de hele wereld. Een ondoordringbare vesting vol getrainde soldaten en hun tevens goed getrainde wolven. Gelukkig hebben ze Kaz en zijn brein aan hun kant staan! Hij weet een geniaal en waanzinnig plan te bedenken, een plan waar echter de kleinste misstap hen het leven kan kosten...
Dit zorgde er voor dat ik meer dan 500 pagina's lang mocht smullen. Naar adem mocht happen. Op het puntje van mijn stoel mocht zitten. Zouden ze het redden? Gaat alles goed? Haalt iedereen de eindstreep? Wat ook fijn was, was dat je, in tegenstelling tot Ocean's Eleven, je al lezend wel meer te weten komt over de personages. Over de gekken die het in hun hoofd halen om zoiets als dit te ondernemen en hun zeer diverse redenen waarom ze met Kaz in zee zijn gegaan. Leigh Bardugo zou trouwens Leigh Bardugo niet zijn als ze het ook nog eens niet kan laten om op verschillende manieren met je emoties te spelen. Gah, daar wordt ze met elk boek dat ze schrijft steeds beter in!
Voor de romantici onders ons is er ook meer dan genoeg te vinden in List en Leugens. Met één, misschien zelfs twee koppels om te shippen. Twee totaal verschillende koppels die elk een heel andere weg bewandelen. Elkaar aan en afstoten, heeeel langzaam naar elkaar toe groeien en samen een geweldig stel vormen. Oftewel, goed genoeg voor menig heerlijk zwijmelmomentje!
Wat ik toch wel een beetje jammer vond was dat List & Leugens niet helemaal dezelfde magie bevatte die de Grisha voor me had. Want hoe leuk dit verhaal ook was, hoe geweldig de personages ook waren, hoe interessant de plaatsen waren die je mocht ontdekken, toch was ik niet zo in dit verhaal ondergedompeld als haar eerdere boeken. Ik kon heel gemakkelijk het boek wegleggen om het veel later weer op te pakken. Dit in tegenstelling tot de trilogie, waar wegleggen gewoon niet tot de mogelijkheden behoorde. Ik moest en zou verder lezen!
Het slot daarentegen, daarmee heeft Leigh Bardugo zich bijna weer overtroffen. Zij is echt op haar best tegen het einde van een verhaal. Wat een spanning, wat een actie, wat een onverwachte plotwisselingen, wat een ontknopingen en wat een geweldige belofte voor het volgende deel heeft ze in die paar laatste bladzijdes gecreëerd! De adrenaline suisde nog een hele tijd na het boek gelezen te hebben door mijn lijf. Zo jammer dat het nog even zal duren voordat ik weet hoe het nu verder gaat...

Conclusie
Met List & Leugens heeft Leigh Bardugo een meer dan welkome aanvulling geschreven van het Grisha verse. Met nieuwe personages om in je hart te sluiten, een nieuw avontuur om te beleven en nieuwe gebieden om te ontdekken. Samen met die heerlijk weglezende en beeldende schrijfstijl van haar zorgt dit voor uren leesplezier! Voor mij bevatte het echter net niet dat gevoel van totaal in het verhaal opgaan, maar dat neemt niets af van de geweldigheid van dit verhaal, de personages en vooral het einde, waar heel moeilijk aan te tippen valt! Wees trouwens gewaarschuwd voordat je begint: de spanning is not for the faint of heart!

Deze recensie verscheen als eerste op CarpeLibra.nl