"Ochtendkoorts" las ik volledig onbevooroordeeld. Hoe je dat doet is best eenvoudig. Je krijgt van een uitgeverij een pdf zonder cover of synopsis om in te lezen en vertrekt voor een lange periode naar de andere kant van de wereld, stijfkoppig besluit je niet op het internet te gaan rondneuzen en start met lezen. 't Is mij goed bekomen, erg goed, zelfs grandioos. Dit heeft natuurlijk alles te maken met de liefde. Dat die bestaat weet ik, uit eigen ondervinding en ze kan lang duren. Péter Gárdos beschrijft in ochtendkoorts de liefde van zijn ouders die na een moeizame start ook erg lang duurde. In een prachtige humorvolle stijl, maar wees gewaarschuwd onverwacht komen de haren van je huid rechtop staan, word je meegenomen in een waanzinnig maar teder liefdesverhaal. Het is een verhaal van wederopstanding, geloof in de toekomst na het ondergaan van de ergste vernederingen die een menselijk wezen maar kon ondergaan. Niettegenstaande de luchtigheid waarmee dit uitzonderlijke levensverhaal is neergeschreven ben ik er nog niet goed van. Nergens wordt dit alles zeemzoet of langdradig. De sobere taal maar toch zo mooi geschreven geeft dit boek de nodige kracht om net zoals dit koppel zijn bestaansrecht op te eisen.
http://www.boekensite.gent/node/2247