Velen zullen nog niet eerder van Thomas Olde Heuvelt (1983) gehoord hebben, maar daar komt met HEX waarschijnlijk verandering in. Hij heeft al een aantal internationale prijzen op zijn naam staan, waaronder de "Paul Harland". Na een aantal (young-adult)fantasyverhalen is Thomas Olde Heuvelt met HEX weer teruggekeerd naar zijn roots van de griezelliteratuur.

HEX speelt zich af in het dorpje Beek. Wie eenmaal in het dorp woont komt er niet meer weg. Het dorp is in de ban van de Wylerheks Katharina. 350 jaar geleden is zij vermoord, omdat ze van hekserij beschuldigd werd. Sindsdien doolt zij door de straten en huizen en zorgt er met haar verschijning voor dat de mensen als de dood zijn voor haar. Haar ogen en lippen zijn dichtgenaaid en dat moet vooral zo blijven. Haar aanwezigheid wordt angstvallig geheim gehouden voor de buitenwereld. Een groepje recalcitrante puberjongens tarten de Wylerheks tot het uiterste met alle gevolgen van dien. Beek zal nooit meer hetzelfde zijn.

HEX heeft vanaf het begin tot het eind het "wow-effect". Thomas Olde Heuvelt heeft met HEX een bizar en uniek verhaal neergezet. Beek is in de ban van een heks en deze situatie zorgt ervoor dat de mensen uit Beek in een strak regime van regels en voorschriften zitten. Een aantal jongens uit Beek willen niet klakkeloos aannemen wat ze geleerd hebben over de Whylerheks en willen met eigen ogen zien of de verhalen wel waar zijn, of de vloek te doorbreken valt. Hier gaan zij heel ver in. Ondanks alle technische snufjes en social media van tegenwoordig weet het verleden Beek in een mum van tijd in te halen. De heks laat niet met zich sollen en laat haar krachten zien. Vanaf dat moment is niemand in Beek meer veilig voor haar woede. Het boek blijft consequent spannend en verveelt geen moment.

De vergelijking met Stephen King kan al snel gemaakt worden. Maar waar Stephen King voorheen op eenzame hoogte zat met zijn bizarre fantasie heeft hij daar sinds kort een collega bij. Laat dit nog maar het begin zijn van vele verhalen die Thomas Olde Heuvelt zal schrijven!

Eindoordeel *****

Plot *****
Spanning *****
Leesplezier *****
Schrijfstijl *****
Originaliteit *****
Psychologie *****