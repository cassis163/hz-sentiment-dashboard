Verminkt van Patrick de Bruyn is een heel spannend boek. Het gaat over misdaad, media en de angst waarmee de slachtoffers moeten leren leven. Doordat de gebeurtenissen elkaar snel opvolgen, blijf je doorlezen.
De hoofdpersoon, Peter, is een stevige alcoholist. Hij maakt voortdurend verkeerde keuzes, is niet echt sympathiek, gedraagt zich slecht en is te opportunistisch. Daardoor worden er bij mij tegenstrijdige emoties opgeroepen; zowel medelijden als irritatie. Peter doet er alles aan om de verschrikkelijke situatie waarin hij en zijn gezin verkeren op te lossen, ook al handelt hij soms niet helemaal juist.

Het boek leest in een strak tempo. Het verhaal is eenvoudig te volgen, ook al hanteert de schrijver een meervoudig vertelperspectief. Tot de ontknoping houdt De Bruyn de spanning erin, want hij blijft verzwijgen waarom juist het gezin Bressing het middelpunt werd van geweld. Het thema van Verminkt is vrij actueel en de hoofdpersonen zijn gewone mensen die in extreme situaties belanden. Verminkt is kortom een zeer realistich geschreven boek dat ik iedereen kan aanraden.