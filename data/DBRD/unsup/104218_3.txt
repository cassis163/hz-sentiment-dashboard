We hebben lang moeten wachten op het volgende boek van Camilla Lackberg. Ze was druk met haar kookboek en de Tv-serie rond de boeken. De eerdere delen rond het duo Patrick Hedstrom en Erika Falck heb ik met veel plezier gelezen en ik keek dan ook vol verwachting uit naar deel 9, Leeuwentemmer.

Meerdere meisjes worden in de omgeving van Fjallbacka vermist. Zo op het eerste gezicht lijkt er geen samenhang tussen de vermiste meisjes en is er ook geen enkele aanwijzing betreffende hun lot. Tot Patrick Hedstrom melding krijgt van een verkeersongeval, waarbij een van de vermiste meisjes betrokken blijkt. Helaas overleeft zij het ongeluk niet en kan de politie niet helpen met hun onderzoek. Ondertussen worstelt Erika Falck met haar volgende boek, het verhaal over een familietragedie.

Het boek begint met vele verhaallijnen en personages. Haast teveel naar mijn mening. De samenhang tussen de verschillende personages en verhaallijnen blijft heel lang vaag. Dit is deels de spanning in het verhaal, maar ik vind dat de uiteindelijke samenhang iets te lang op zich laat wachten. De uiteindelijke afloop van het verhaal wordt dan haast een beetje afgeraffeld en dat is zonde.

Wederom heb ik genoten van Erika Falck, ze bijt zich zo vast in haar zoektocht naar de waarheid. Ze mengt zich in zaken welke haar totaal niet aangaan en denkt achteraf pas na over de gevolgen. Dit is echt een zeer goede toevoeging op het daadwerkelijke politiewerk van Patrick.