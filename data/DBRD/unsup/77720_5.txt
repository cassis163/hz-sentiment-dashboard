Peter Andriesse was begin jaren zeventig een ware cultschrijver, dankzij zijn vrolijke boeken 'Zuster Belinda en het geheime leven van Dokter Dushkind' en 'Leven op het land'. Parodieën op de doktersroman respectievelijk de streekroman, vol humor en spannende seks. Zijn volgende boeken waren aanzienlijk minder vrolijk, met thema’s als eenzaamheid en verlangen naar liefde, maar zeker zo goed geschreven. Toch liepen de verkopen terug. Toen in 1994 de erotische thriller 'Het stilettomeisje' slecht werd ontvangen en nauwelijks lezers vond, gaf zijn uitgever er de brui aan. Andriesse moest met zijn nieuwe roman 'De rode kimono' gaan leuren. Maar dat bleef zonder succes.

Twintig jaar lang bleef het stil rond Peter Andriesse. Hij schreef echter door en bleef ook sleutelen aan 'De rode kimono'. Dat de aanhouder wint, bewijst zijn verbluffende terugkeer vorig jaar. We kunnen nu kennisnemen van 'De rode kimono', uitgebracht door uitgeverij In de Knipscheer. Het blijkt een verrassend gave coming of age-roman, die naadloos aansluit op de veelgeprezen verhalen uit 'Koude sambal', een bundeling van de Indische jeugdherinneringen van Andriesse.

In 'De rode kimono' reist de dertienjarige Erik in 1954 vanaf Sumatra in zijn eentje terug naar Nederland, om daar de middelbare school te gaan bezoeken. Tijdens de reis met passagiersschip de ‘Willem Ruys’ houdt, op verzoek van zijn ouders, de nog jonge, half-Indische mevrouw Vonk een oogje in het zeil. Met haar beleeft Erik zijn eerste seksuele avonturen.

In Nederland woont Erik in Gorssel bij een oom en tante, samen met zijn oudere broer die daar al langer is. Hij is niet gelukkig. Hij mist zijn moeder, zijn broer kijkt niet naar hem om en op de HBS in Deventer maakt hij geen vrienden. Als de eenzaamheid hem teveel wordt, verzamelt hij al zijn moed en brengt hij mevrouw Vonk, die met haar man in Deventer is neergestreken, een bezoek. Zal zij nog steeds zo lief voor hem zijn?

Met 'De rode kimono' laat Andriesse zien dat hij nog steeds volop meetelt. Hij is een uitmuntend verteller, met een stijl die uitblinkt door eenvoud en trefzekerheid. Deze roman hoort bij zijn allerbeste werk en verdient een groot publiek.