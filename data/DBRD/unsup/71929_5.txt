De vrij uniek thriller Mij zie je niet van Loes den Hollander is een opvallend en verrassend juweeltje. Een bijzonder boek dat vlot leest als een romannetje en je tegelijkertijd bij je lurven weet te grijpen.

Na veel pesterijen heeft een meisje zichzelf van het leven berooft, leerkrachten wilden niet luisteren. Haar moeder is nu uit op vergelding! Het toeval wil dat er in haar omgeving een nieuw stel is komen wonen; Jerome en Jeantine. Zij blijkt een lerares te zijn en hoewel Jeantine niets met het voorval te maken heeft gehad lijkt dit voor de rouwende moeder een uitgemeten kans om wraak te nemen.

Mij zie je niet is vooral een inhoudelijk knappe psychologische thriller. Het verhaal pakt direct en of je het nu wilt of niet je wordt als lezer direct meegezogen in het verontrustende verhaal. Bijzonder is dat Loes den Hollander je een groot deel van het verhaal over de schouder mee laat kijken van de op wraak beluste moeder. Zo kom je veel over haar verleden te weten en over de beweegredenen van haar afgrijselijke daden. Je wordt daardoor continu heen en weer geslingerd tussen het hebben van medelijden en wezenlijke afschuw voor dit krachtige personage. Extra confronterend is het feit dat ze je als lezer zo nu en dan rechtstreeks aanspreekt en dat gaat er niet zachtaardig aan toe.

Naast de verhaallijn van de rouwende moeder volg je ook het verhaal van Jeantine. Zij is pas met haar man Jerome in het dorp komen wonen, voor een nieuwe start. In de hoop zo hun nare verleden achter zich te kunnen laten. Maar ze hadden daarbij geen rekening gehouden met de driftige Wilbert. Een naargeestige buurman die het vooral op Jeantine voorzien lijkt te hebben. Gelukkig maakt ze ook nieuwe vrienden! Allereerst is daar de timide Lilly (de vrouw van Wilbert) en de ietwat bemoeizuchtige, maar sympathieke overbuurvrouw Yvon.

Stuk voor stuk boeiende personages met alleen hun eigen interessante geschiedenis, eigenaardigheden en emoties. Dit is dan ook direct hetgeen dat het boek Mij zie je niet zo bijzonder fascinerend maakt. Dit is echt geen intens spannende nagelbijtende thriller, maar de goed uitgediepte personages en de tergend langzame spanningsopbouw maken dit tot een originele psychologische thriller. Een waarvan je na de laatste bladzijde alleen maar kan roepen: Ik wil meer!