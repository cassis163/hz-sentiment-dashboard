Met 'Het smelt' heeft Spit (1988) een vuistdik debuut geschreven. De roman speelt zich ruwweg in twee perioden af: in 2002 en op 30 december 2015.
Het boek vangt aan op 30 december 2015 om 9:00 uur als Eva de Wolf zich gereedmaakt naar haar geboortedorp Bovenmeer te vertrekken. Een nieuwe melkstal zal worden ingehuldigd en een gestorven broer zal door de veehouder, Pim, worden herdacht. Nadat de eenzame Eva haar onderbuur in hun Brusselse appartementencomplex nog een snelle blowjob heeft gegeven, helpt hij haar een enorm blok ijs in de auto te laden. Waartoe dat ijs meegevoerd moet worden naar Bovenmeer blijft de lezer lang onduidelijk. Maar reken maar dat zij exact weet wat haar die dag te doen staat.
In 2002 vormt Eva samen met haar klasgenoten/vrienden Laurens en Pim ‘de drie musketiers’. Ze zijn brengen al hun vrije tijd samen door. Eva groeit op in een onstabiel gezin: oudere broer Jolan, aan compulsieve stoornissen leidende jongere zusje Tesje en alcoholistische ouders. Het verdriet van de doodgeboren Tes (Jolans tweelingzusje) tekent het gezin. Laurens en Pim zijn naast vrienden tevens haar vangnet. Als hun seksualiteit ontluikt, neemt Eva in eerste instantie deel aan hun gewaagde spelletjes, tot blijkt dat het vangnet een onthutsende keerzijde in zich bergt.
'Het smelt' is opgedeeld in perioden. Dit maakt dat het verhaal in stukjes en beetjes voor de lezer wordt onthuld, wat uitstekend werkt. Dat het ijs uiteindelijk smelt is onvermijdelijk, en onverbiddelijk. Een uitstekend debuut dat een grote schare lezers verdient!