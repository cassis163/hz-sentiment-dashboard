‘Ik weet niet of het aan mezelf of aan mijn brillenglazen lag, eigenlijk voelde ik me altijd een buitenstaander. Hoe ik ook mijn best deed. Kees was ook een buitenstaander. Ik snapte niet hoe het kon, maar toen hij mij voor het eerst aankeek, wist ik dat wij vrienden zouden worden.’
De ik-persoon in het Kinderboekenweekgeschenk Oorlog en Vriendschap van Dolf Verroen is Joop. Hij is, net als Verroen zelf, elf jaar als de Tweede Wereldoorlog uitbreekt. Kees en Joop bekrachtigen hun vriendschap met het uitwisselen van bloed.

Handelsschool of gymnasium
De ouders van Joop zijn niet blij met Kees als vriend van hun zoon. Kees wil na de lagere school naar de handelsschool en hij wil dat Joop met hem meegaat. Joop wil ook niets liever dan dat, hij wil graag bij Kees in de buurt zijn. Maar Joops ouders willen dat hij naar het gymnasium gaat.
Tegen de achtergrond van de oorlog groeit de vriendschap van de jongens. Kees kan heel goed praten over van alles en nog wat, maar over zichzelf laat hij maar weinig los. Ook Joop kan Kees niet alles vertellen, want er zitten onderduikers bij hem thuis.

Stiekem naar de bios
De oorlog speelt natuurlijk een grote rol in het dagelijks leven van Joop en Kees. In korte hoofdstukjes vertelt Dolf Verroen wat jongens in die angstige tijd deden.
Joop maakt zich zorgen over zijn Joodse klasgenootje, Irma, dat van de ene op de andere dag verdwijnt omdat ze naar een Joodse school moet. Joop en Kees moeten een schuilkelder in als er bommen op de stad worden gegooid, terwijl ze eigenlijk stiekem naar de bioscoop hadden willen gaan. Joop luistert met zijn vader naar radio Oranje. En als de hongerwinter uitbreekt, gaat hij met zijn stoere klasgenootje Wijntje langs boerderijen om eten te halen. Maar de jongens moeten natuurlijk ook gewoon naar school.
Verroen vertelt geen spannend verhaal, het zijn de dagelijkse dingen waar het over gaat. En dat zijn elementen die we natuurlijk uit andere boeken over de oorlog kennen. Maar wat kan Verroen (87) het allemaal nog levendig opschrijven. Deze herinneringen uit de eerste hand maken Oorlog en vriendschap tot een belangrijk boekje.

Lees verder op mijn site