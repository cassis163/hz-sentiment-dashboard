Maartje Willems is een 35-jarige journaliste die met “Vanaf nu wordt alles beter” een debuut aflevert dat volgens de achterflap gericht is op eind-twintigers en dertigers, de zogenaamde millennials. In de inleiding wordt het boek voorgesteld als “geen gids voor het leven en ook geen sarcastisch zelfhulpboek”, wat een correcte omschrijving is. Maartje beschrijft hoofdstuk na hoofdstuk zogenaamde “first world problems”, luxeproblemen waarmee millennials tegenwoordig geconfronteerd worden. Zo heeft ze het bijvoorbeeld over keuzestress, lastige collega’s op kantoor en online daten. De hoofdstukken worden afgewisseld met cleane en modern ogende illustraties van Lona Aalders, die perfect afgestemd zijn op de inhoud en het boek een luchtige toets geven.

Het boek is geschreven in vlotte, eenvoudige taal die soms overgaat in spreektaal en leest zeer gemakkelijk. De verschillende korte hoofdstukken staan bijna volledig los van elkaar en doen aan columns denken. Ze bevatten een heleboel grappige, uit het leven gegrepen anekdotes die vaak zeer herkenbaar zijn. Het was echter steeds opnieuw een andere versie van hetzelfde verhaal – onzekere millennial heeft geen idee wat hij aan het doen is, maar het komt allemaal wel goed – wat tot gevolg heeft dat het nieuwe er al snel af was. Het is daarom aan te raden het boek niet aan één stuk door te lezen, maar af en toe vast te nemen om enkele hoofdstukjes te lezen.

De auteur verwijst veelvuldig naar moderne popcultuur en media en gebruikt daarbij een overvloed aan Engelse termen (bv. in sync, WTF, open-minded as fuck,…). Dit geeft het geheel een oppervlakkige en wat puberale indruk en zal algemeen gezien eerder tieners en zeer jonge twintigers aanspreken, een oudere lezer zal dit al snel als irritant ervaren. Er wordt echter geregeld verwezen naar persoonlijkheden en TV-programma’s die vooral in de jaren ’90 en begin jaren 2000 relevant waren (bv. Missy Elliott, Notorious BIG en Destiny’s Child), en die dus eerder herkenbaar zijn voor oudere twintigers en dertigers. Hierdoor bestaat het risico dat het boek geen van die twee leeftijdscategorieën volledig zal aanspreken.

Het boek geeft de indruk heel graag een zelfhulpboek én een grappige verhalenbundel te willen zijn, en door die combinatie is geen van beiden volledig succesvol gebleken; de tips en het advies waren te mager en de samenhang te afwezig om het een zelfhulpboek te noemen, maar die poging om toch een beetje een adviesboek te zijn zorgde ervoor dat de humor en grappige anekdotes niet prominent genoeg aanwezig waren om het boek entertainend tot het einde te maken. In de inleiding werd aangegeven dat dit effectief de bedoeling was, maar een keuze voor één van die invalshoeken had het boek naar een niveau hoger kunnen tillen.

Kortom, “Vanaf nu wordt alles beter” is een vlot leesbare verhalenbundel die het potentieel van debutant Maartje Willems toont, maar iets te weinig om het lijf heeft om echt memorabel te zijn.