Alex Marwood is het pseudoniem van de Engelse journaliste Serena Mackesy. Ze woont in Londen en is opgegroeid in Oxfordshire en Gloucestershire. Tweespalt is haar thrillerdebuut, maar ze heeft al enkele romans geschreven onder haar eigen naam. Tweespalt is de Nederlandse vertaling van Wicked girls, wat ik een betere titel voor het verhaal vind. Hoe ga je verder met je leven als je veroordeeld bent voor een vergrijp? Ook al heb je een nieuwe identiteit, dan nog kunnen mensen erachter komen wie jij eens was, met alle gevolgen voor de eventuele man en kinderen. Hoever wil je gaan om die te beschermen?
In Tweespalt leren we twee vrouwen kennen, die elkaar bij toeval weer ontmoeten, nadat er achter elkaar een paar moorden zijn gepleegd, nu op een jonge vrouw in het pretpark waar Amber Gordon werkt. Zij heeft haar gevonden. Kirsty Lindsay is journaliste en wordt naar Whitmouth, een stad aan de zuidkust van Engeland gestuurd om er verslag van te doen. Dan komt er een moment dat beide vrouwen oog in oog met elkaar komen te staan, terwijl ze elkaar helemaal nooit meer mochten ontmoeten. Vijfentwintig jaar geleden is er namelijk iets gebeurd, waarbij een meisje van vier omkwam en zij werden veroordeeld voor moord. Ze waren toen elf jaar. Ze waren geen vriendinnen en hadden een verschillende achtergrond. Ze hadden elkaar pas die dag ontmoet. Na hun vrijlating hadden ze allebei een nieuwe identiteit gekregen en konden ze een nieuw leven opbouwen.
Ze zijn er zich allebei terdege van bewust hoe gevaarlijk het is, dat ze in elkaars buurt verkeren. Wat als iemand achter hun identiteit komt? Overal zijn er journalisten in de stad, die zich op een mooi verhaal storten als ze maar iets gehoord hebben. De moordenaar en het politieonderzoek vormen een bedreiging die ze niet kunnen negeren.
Hoe gaan ze hiermee om? Kunnen ze uit de klauwen van het journaille blijven? De pers is vaak onverantwoordelijk en sensatiebelust, zoals Kirsty heel goed weet. Ze zijn niet uit op de waarheid, maar alleen op effectbejag. Kirsty en Amber hebben alles te verliezen: hun nieuwe identiteit, hun gezin, hun leven.
Tussen de hoofdstukken door wordt in cursief gedrukte gedeeltes het verleden langzaam ontrafeld. Je komt langzaamaan te weten wat er precies gebeurd is op die zwarte dag in het verleden.
Alex Marwood probeert een bepaalde spanning in het verhaal te brengen door een gevaar voor de beide vrouwen in het heden te plaatsen. Daar is ze wel in geslaagd. Ze beschrijft onze hedendaagse tijd op een accurate manier. We zijn in een recessie en we leven in een multiculturele gemeenschap, zodat vooroordelen nooit ver weg zijn. Ook journalisten werken mee om nieuws te brengen, dat echter vaak gemanipuleerd is.
Tweespalt is een psychologische thriller met een prima plot. De auteur weet de onderliggende gedachtes en emoties van Amber en Kirsty goed over te brengen. Het verhaal zit technisch knap in elkaar. Het verhaal is interessant, maar leest eerder als een in thrillervorm verpakte aanklacht tegen onze huidige maatschappij, dan als een aangrijpende roman. De maatschappij wordt op een bepaalde manier belicht: de macht van de media, het drinkgelag, sommige relaties, sex en geweld. Er komen tijdens het lezen veel vragen bij je op... Kun je ooit afkomen van een misdaad die je hebt begaan, ook al heb je je straf uitgezeten? Biedt de rechtspraak gerechtigheid? Alex Marwood heeft met dit boek duidelijk willen maken dat gerechtigheid soms de grootste onrechtvaardigheid kan zijn.