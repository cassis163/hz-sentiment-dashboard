Bennosuke is nog maar een jonge jongen aan het einde van de zestiende eeuw. Zijn vader is een belangrijke Samoerai. Hij heet Munisai Shinmen. Bennosuke wil ook een Samoerai worden, maar hij heeft zijn vader al jaren niet meer gezien. Na de dood van zijn moeder, is hij in dienst gegaan bij meester Shinmen. Hij groeit op in een dorpje, waar de mensen hem nogal vreemd aankijken. Maar doen ze dat met afschuw of angst? Zijn oom is een monnik, dus hij trekt veel met hem op. Zijn oom hoopt dat Bennosuke, nooit een Samoerai zal worden. Bennosuke zijn leven staat ineens op zijn kop als hij de zoon van de belangrijke Nakata-clan enorm beledigt. Zijn oude leventje bestaat niet meer en hij moet vluchten en vechten voor zijn leven. Hij komt terecht bij het leger en bij een van de grootste veldslagen in de geschiedenis. Bennosuke moet met zichzelf in het reine komen om te kunnen overleven. Angst is dodelijk. Kan hij dit overleven? Is hij net zo sterk als zijn vader en Samoerai waardig? Je leeft echt ontzettend mee met deze jongen. Hij is nog maar een tiener (13/14 jaar) als zijn verhaal begint.

Japanners schrijven eerst hun achternaam en dan hun voornaam pas op. Dus dat is even wennen in het boek. Maar je raakt er vrij snel aan gewend.

Prachtig mooi en levensecht op papier gezet! Je bent er gewoon zelf bij, je kijkt toe bij een gevecht of staat ineens midden op het slachtveld, waar een oorlog wordt gestreden.

Het is een historische thriller. En ik hou van boeken waar veel zwaardgevechten in voorkomen. De Samoerai hebben het zwaardvechten tot een ware kunst verheven! Je komt heel veel te weten over de Samoerai en hoe ze leven. En ze gaan op een aparte manier om met de dood. Het zijn zeer eervolle mensen. Het is echt zo mooi beschreven, je ziet de wapens en de gevechtskleding voor je. Dat kan niet anders! Er zit genoeg spanning in, maar vooral de beeldende schrijfwijze vind ik erg mooi. En je steekt er nog wat van op ook! Dus ook leerzaam. Maar als je echt interesse hebt in Samoerai , dan is dit boek ook een must!

De schrijver woont in Japan en doet onderzoek naar Musashi Miyamoto ( De Samoerai). En je kunt echt merken dat hij alles tot op de bodem uitzoekt. De rituelen zijn levensecht beschreven en je haren gaan er soms van overeind staan. Het is mooi, maar tegelijkertijd ook gruwelijk triest. Je emoties gaan van de ene naar de andere kant in dit boek.

Ik had dit boek al een tijdje in mijn vizier, deel twee is net uitgekomen. Dit is het allereerste boek van de Musashi serie. De naam van de serie is erg goed gevonden. Je komt er na verloop van tijd achter, waar die naam op slaat. In het begin heb je echt geen idee!

5*****