Met ‘De sekte herrijst’ presenteert Mariette Lindstein het vervolg op ‘De sekte’.

Na twee turbulente jaren is Sofia Baumann ontsnapt uit de sekte van Franz Oswald en komt Oswald, door haar toedoen, in de gevangenis terecht. Sofia tracht haar leven weer op de rit te krijgen. Ze wordt echter geconfronteerd met vooroordelen en achterdocht. Bovendien groeit haar verlangen naar vergelding.

“Simon dacht aan de blog en daarna aan Oswald en huiverde. ‘Eerlijk gezegd denk ik dat hij razend is. Hij wordt in de media te schande gemaakt als een klootzak en bovendien komt hij er op deze manier achter dat hij vader wordt.”

Wanneer Elvira, die zwanger is van Oswald, plotseling weer opduikt in het leven van Sofia, besluiten de twee een blog te schrijven over Via Terra. De blog heeft binnen korte tijd enorm veel volgers en Oswald is op zijn minst not amused. Hij laat, vanuit de gevangenis, Sofia allerlei vervelende zaken overkomen en zet Elvira dusdanig onder druk dat die, met haar –inmiddels geboren tweeling- terugkeert naar Via Terra. Sofia ziet geen andere uitweg dan naar het buitenland te vluchten. De invloed van Oswald trekt zich echter niets aan van landsgrenzen…

“Ze had besloten om te verhuizen op de avond dat ze Dilberts oor hadden verminkt. De muur die ze had opgebouwd, het voortdurend ontkennen dat ze zich ellendig voelde en dat het getreiter invloed op haar had, was die avond ingestort.”

Opnieuw ziet Lindstein kans haar lezers nagelbijtend en ademloos door haar boek heen te sleuren. Haar schrijfstijl en dialogen zijn onveranderd raak en de auteur ziet bovendien kans de diverse personages hun herintrede te laten doen op een wijze die nieuwe lezers nét voldoende informatie geeft maar de lezers die ‘De sekte’ hebben gelezen, niet ‘verveelt’.

Ook via ‘De sekte herrijst’ biedt Lindstein haar lezers weer een kijk achter de schermen van het reilen en zeilen binnen een sekte. Verbijsterend en beklemmend. Ze beschrijft de gebeurtenissen, weliswaar fictief, maar mede gebaseerd op eigen ervaringen, uiterst beeldend. Echt, we weten lang niet alles..

Kortom, opnieuw een fantastisch boek van deze Zweedse auteur. Lindstein, kom maar op met het derde deel!

Over de auteur
Mariette Lindstein (1958) groeide op in Halmstad, aan de westkust van Zweden.
Al van jongs af aan heeft ze een verhalend talent. Ze zet in op een carrière in de journalistiek. Die droom vervliegt echter wanneer ze op 19-jarige leeftijd in de Scientologykerk belandt. Ze klimt razendsnel op naar het hoofdkwartier, waar ze uiteindelijk 27 jaar blijft en op het hoogste niveau werkt, direct onder Scientologyleider David Miscavige.
In 2004 slaagt ze erin te ontsnappen, onder dramatische omstandigheden.

Lindstein woont tegenwoordig in Zweden met haar man Dan Koon, eveneens voormalig Scientologylid én auteur. Naast schrijven geeft Lindstein ook lezingen en voorlichting over de gevaren van sektes.

Uitvoering
Bruna Uitgevers B.V
EAN 9789400508453
Paperback, 336 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/