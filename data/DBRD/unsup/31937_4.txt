Judith Rashleigh is eind twintig en werkzaam op een junior positie voor het prestigieuze veilinghuis British Pictures in Londen. Door haar lage positie op de carrièreladder laat het salaris ook te wensen over. Daarom klust ze ‘s avonds bij in een ‘gentlemen club’ onder de naam Lauren. Een exclusieve club waar over het algemeen zakenmannen langskomen om dure champagne te drinken met één van de dames.  

Als het veilinghuis zich opmaakt voor de verkoop van een topstuk, komt Judith erachter dat er sprake is van fraude. In een poging de waarheid aan het licht te brengen en haar baas voor een cruciale fout te behoeden, gaat ze op onderzoek uit. Haar onderzoek wordt echter betiteld als een misstap en resulteert voor Judith in het verlies van haar baan. Maar als ze ’s avonds in de club in tranen haar verhaal vertelt aan James, de man met wie ze iedere donderdag een vaste afspraak heeft, nodigt hij haar uit voor een weekend aan de Franse Rivièra. Een aanbod dat ze niet kan weigeren. Het is echter het begin van een definitief afscheid van haar oude leven in Londen en de introductie tot een wereld waarin je continu op je tellen moet passen.  

L.S. Hilton, beter bekend als Lisa Hilton, verdiende eerder haar sporen als schrijfster van enkele non-fictie werken met een historisch thema en een drietal historische romans. Haar debuutthriller Maestra zal in 38 landen verschijnen. In 2017 wordt de verfilming van het boek verwacht, waarvan de rechten eerder al voor een bedrag met vele nullen werden verkocht.  

Voor een thrillerdebutant heeft Hilton een gedurfde aanpak gehanteerd: ze gooit de basisregels van het thrillergenre overboord en kleurt haar verhaal op geheel eigen wijze in. Het is ondeugend en gewaagd door de erotische scènes, sfeervol door de scènes in metropolen als Rome en Parijs en onconventioneel door de inventieve moorden die de revue passeren. De fraude in de kunstwereld is niet de enige verhaallijn waarmee Hilton haar lezer op het verkeerde been probeert te zetten.  

Daarnaast creëert Hilton een hoofdpersonage met meerdere gezichten. Judith Rasleigh kan haar gevoelens akelig goed verbergen maar halverwege het boek maakt de lezer kennis met een ijzingwekkend personage. Van onzeker meisje met een hoop onvervulde dromen naar femme fatale, gehuld in de beste designer kleding, die krijgt wat ze wil. Gedurende het boek maakt ze een transformatie door en dit resulteert in de overtreffende trap van good girl gone bad. Om in de woorden van de auteur te blijven: waarom zou een sociopaat slecht gekleed zijn?  

Maestra is een geslaagd eerste deel waardoor Judith Rashleigh al een plekje heeft veroverd naast gedenkwaardige vrouwelijke personages in het thrillerlandschap. Het vooruitzicht naar nog twee delen is een fijne belofte voor de toekomst en voor de ontwikkeling van het personage. Want als je eenmaal kennis hebt gemaakt met Judith, is er geen weg meer terug. Wees dus voorbereid!