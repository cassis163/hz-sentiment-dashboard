Als een echte cantadora verzamelde psychoanalyticus Clarissa Pinkola Estés de eeuwenoude verhalen die door generaties vóór haar in alle uithoeken van de wereld doorverteld werden. 
Taal blijkt een zeer machtig instrument te zijn dat uit ons verleden, over het heden naar de toekomst  zweeft. Je hoeft niet te kunnen lezen of schrijven om verhalen te kunnen vertellen. Alledaagse gebeurtenissen worden naar een hoger niveau getild wanneer ze verweven worden in verhalen. Iedere vrouw moet terug kunnen keren naar haar ontembare ik, het prille begin, het zich-zelf-zijn. Eenvoudige verhalen kunnen ons helpen om in te zien waar het uiteindelijk om draait. Metaforen, beeldspraak doen ons makkelijker begrijpen wat we door de jaren heen vergeten zijn of wat onder het stof raakte. De essentie wordt naar boven gehaald door verhalen die keer op keer, met kleine nuances volgens tijd en plaats, toch dezelfde of een sterk gelijkende betekenis hebben. Verhalen zijn een beschouwelijke manier om iets uit te leggen.
De auteur haalt verscheidene verhalen/vertellingen aan en geeft ook hun betekenis.
Zij ontrafelt zo de psyche van de vrouw en haar plaats in de wereld.
Dit is niet zomaar een boek. Dit is een DOE-boek dat door iedere vrouw zou moeten gekoesterd worden.