Ruth, de moeder van het gezin Lennox, Is op gruwelijke wijze vermoord. Op het oog het perfecte gezin, maar niets blijkt minder waar…

Als van ouds werkt het politieteam van Karlson samen met Frieda om de moord op te lossen. De spanning wordt langzaam opgebouwd en het plot wordt steeds complexer wanneer verschillende verhaallijnen zich door het hoofdverhaal weven en uiteindelijk samenkomen. Door de gedoseerde opgebouwde spanning word je niet gebombardeerd met allerlei gebeurtenissen die elkaar onrealistisch snel opvolgen. Toch is het boek vlot geschreven met voldoende detail. Dit zorgt ervoor dat het boek moeilijk weg te leggen is en is de beste uit de reeks tot nu toe.

Hoewel het karakter van Frieda Klein in de vorige delen wat vaag is, wekt ze in dit deel meer sympathie op. Ze is herstellende van de aanslag op haar leven, maar staat toch klaar voor haar familie, vrienden en de kinderen van het slachtoffer. Ook de andere karakters, zoals Sasha, Reuben en Josef komen weer vertrouwd aan bod. Dean Reeve laat ook weer van zich horen, maar zijn plannen met Frieda blijven mysterieus. Zijn karakter vormt de rode draad in deze reeks. Hoewel er verschillende keren verwezen wordt naar de gebeurtenissen en karakters uit de vorige twee delen, is dit boek prima zelfstandig te lezen. Alle essentiële informatie uit ‘Blauwe maandag’ en ‘Dinsdag is voorbij’ wordt kort uitgelegd in dit boek zonder dat dit storend is voor diegenen die de eerste twee delen wel hebben gelezen.

Kortom, een spannend boek die structureel goed in elkaar zit. Dit smaakt naar meer!