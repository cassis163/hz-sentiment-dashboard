Jeroen van der Spek is reisjournalist en fotograaf en kent Nederland op z’n duim. Hij was jarenlang verantwoordelijk voor de uitgave Er-op-Uit van de spoorwegen. Eerder schreef hij onder andere 1000 dingen doen in Nederland, een inspiratiegids met ideeën voor een dagje uit. De gekste plek van Nederland is er één uit de reeks van: met de gids onder je arm reis je door het ganse land.

Van der Spek bewijst dat Nederland de wereld in het klein bevat. Zo hebben wij onze eigen Matterhorn op de Veluwe, mummies in Friesland, een ware stoepa in Willemstad (NB) en ons eigen Kremlin inclusief een Russische kathedraal in Winkel. Laten we in dit rijtje vooral de Piramide van Austerlitz niet vergeten! Wellicht allemaal al bekend, maar wie wist dat Nederland de beschikking heeft over een heuse landingsbaan voor ufo’s? Werkelijk waar allemaal te vinden in ons kleine kikkerlandje. Daarnaast vinden we excentrieke kunstobjecten, waarachtige openluchtmusea in tuinen van particulieren en eigenaardige overnachtingsplekken. Denk daarbij aan de nacht doorbrengen in een licht gepantserde M12 helikopter. En wat dacht je ervan om, nadat je gesport hebt boven de snelweg van de A10 waar de auto’s onder je door razen, te slapen in kunststof letters op het IJ. Of misschien liever bovenin een hijskraan?  

Iedere bloemlezing begint met een korte inleiding, vervolgens een verhaal over het object of de plaats met leuke anekdotes, kleurrijke foto’s en als afsluiting steevast een grappige, soms dubbelzinnige zin. Sowieso is het een buitengewoon luchtig maar vooral geestig boek om te lezen waarbij de meest afzichtelijke kunstwerken door het verhaal erachter zomaar ineens leuk zijn om te gaan bekijken. Daar hebben we Kabouter Buttplug op het Eendrachtsplein in Rotterdam. Nou ja eerlijkheidshalve moet ik toegeven dat het beeld eigenlijk Santa Claus heet en een kerstboom in zijn hand heeft, maar door menig toeschouwer anders geïnterpreteerd wordt. Nieuwsgierig geworden? Er staan nog meer van dit soort zeer vermakelijke details in het boek.  

Wat uiteindelijk op de eerste plaats van de gekste plek van Nederland staat bepaalt de lezer zelf. 111 bizarre locaties en hun bijzondere verhaal had in de meeste gevallen kunnen heten: 111 bijzondere locaties en hun bizarre verhaal. Je zou er zowat vaderlandslievend van worden!