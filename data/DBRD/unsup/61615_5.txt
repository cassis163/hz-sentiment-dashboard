Sandrone Dazieri is al een aantal jaren bekend als thrillerauteur in Italië, nu hebben wij in Nederland eindelijk ook de eer kennis te maken met zijn dikke pil Dood de vader. En wat een kennismaking! Onvoorstelbaar dat dit één van de eerste boeken van zijn hand in het Nederlands vertaald is. Voorop het boek staat een sticker met de tekst 'Europa thriller selectie beste keuze' deze leus slaat de spijker recht op zijn kop. Een genot voor de echte thrillerfan.
Dante Torre is slachtoffer geweest van de zogenaamde Vader, hij heeft Dante 10 jaar lang gevangen gehouden in een silo ergens ver weg op het platteland van Italie. Nadat hij wist te ontsnappen ging alle aandacht uit naar de eigenaar van de boerderij en de silo's maar Dante heeft altijd volgehouden dat hij niet de Vader was. Volgens Dante loopt de echte dader na al die jaren nog vrij rond. Maar niemand wil hem geloven en voor de politie is de zaak opgelost. Dante Torre is een getekend man voor het leven, dwangneuroses en claustrofobie zijn een aantal aandoeningen die zijn leven beheersen.

Nadat er in Rome een vreselijke moord op een vrouw wordt gepleegd en hoor 6 jarig zoontje verdwijnt, wordt de vader beschuldigd van de moord en verdwijning van zijn zoon. Rovere hoofd van recherche in Rome zet in het geheim de met ziekteverlof Colomba op de zaak. Na een bomaanslag in Parijs is zij al een aantal maanden in ziekteverlof en mag zij officieel niet aan de zaak werken, maar Colomba is voor Rovere de enige agent waarin hij vertrouwen heeft om de zaak op te lossen. Hij brengt haar in contact met Dante die tegenwoordig als adviseur in rechtszaken werkt. In eerste instantie geen goede combinatie maar gaande weg komt er steeds meer aan het licht en lijken ze de ideale koppel te zijn om de zaak op te lossen.

Sandrone heeft de karakters zeer goed uitgewerkt, met een uniek concept beide hoofdpersonen hebben zo hun eigen issue's en Sandrone weet ze zo goed neer te zetten dat je als lezer zijnde echt een beeld krijgt van alle kommer en kwel die ze moeten doorstaan zowel in het heden als verleden. Sandrone weet in de bijna 560 tellende bladzijdes de spanning er heel goed in te houden, geen moment zakt het in. Waardoor de aandacht niet verloren gaat. Het plot is goed uitgedacht en leidt als een rode draad door het verhaal heen, zonder direct alles prijs te geven, zeer goed gedoseerd. Soms met gruwelijke details waar de doorgewinterde thriller lezer met volle teugen van zal genieten.