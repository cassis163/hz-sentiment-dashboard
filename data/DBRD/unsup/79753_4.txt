Het idee van het verhaal had de Amerikaanse auteur Glenn Cooper allang in zijn hoofd zitten. In eerste instantie wilde hij het gebruiken voor een filmscript, maar uiteindelijk besloot hij het toch als boek uit te geven. Een goede keuze, want met Boek der doden levert hij een origineel, goed geconstrueerd en enorm spannend debuutverhaal af, wat smaakt naar meer.

Will Piper is een FBI-agent wiens pensionering binnen handbereik is. Hij hoopt zijn laatste werkdagen rustig door te komen, zonder ambitie en eerzucht, zonder grote moordzaken waar hij in het verleden zoveel successen mee heeft geboekt. Hij heeft het gehad met moordenaars, dood en verderf. Maar rustig aan kan hij het allerminst doen, als een collega van hem ziek wordt en Will zijn zaak moet overnemen. Het is de Doemsdag-zaak, de belangrijkste en meest geruchtmakende zaak van Amerika, waarbij een onbekende seriemoordenaar willekeurige slachtoffers een briefkaart stuurt met daarop een doodskist en de datum van hun overlijden. De ontvangers van de brieven vinden allen ook daadwerkelijk de dood op deze gestelde datum, maar meer verbanden tussen de moorden zijn er niet. Samen met Nancy Lipinski, een jonge, ambitieuze agente, probeert Will een spoor te vinden.
Het spoor heeft echter veel doodlopende einden, maar als Will ontdekt dat de moordenaar wellicht vanuit Las Vegas opereert en dit hem naar het geheimzinnige Area 51 leidt, lijkt hij toch een opening te hebben gevonden..

Tussendoor wordt er flink teruggeschakeld in de tijd. We volgen een groep monniken in de achtste eeuw die in een Engelse abdij een gruwelijke ontdekking doen en dit uiterst geheim willen houden. Een paar eeuwen later, in de tijd rond de Tweede Wereldoorlog, doen een groep archeologen een wonderbaarlijke vondst in de buurt van waar ooit het klooster heeft gestaan

Het verhaal is knap opgebouwd. Feilloos weet Cooper over te schakelen van de ontwikkelingen in het heden naar de gebeurtenissen in het verleden. Dit doet hij met een aangename en prettige schrijfstijl. Hij weet de verschillende verhaallijnen  die zonder moeite los van elkaar te volgen zijn - op een prachtige manier samen te voegen.
Wat heeft het leven in een klooster 800 jaar na Christus te maken met de zaak van een seriemoordenaar in het heden? Deze vraag zal je je als lezer zeker een keer stellen tijdens het lezen van dit boek. Het antwoord vind je naarmate het einde nadert en is briljant.

Daarnaast roept het centrale thema in het verhaal nog meer boeiende vragen op. Zou jij anders gaan leven als je van tevoren weet wanneer je komt te overlijden? Of als je dit van je naaste familieleden weet? De mensheid denkt te weten wat vrijheid is, maar na het lezen van Boek der doden zullen veel mensen angstvallig de speling van het lot in de gaten houden. Een ruime en zeer terechte vier sterren-beoordeling!