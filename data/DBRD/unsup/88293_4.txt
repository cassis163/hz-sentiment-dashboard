Voor liefhebbers van korte verhalen is deze laatste uitgave van de Noord-Hollandse schrijver Nicolaas Matsier (pseudoniem van Tjits Reinsma, 1945) een aanrader. Op boeiende en humoristische, zoals in veel van zijn vorige boeken, maakt hij ons deelgenoot van grote en kleine gebeurtenissen om hem heen en beschrijft, soms met een scherpe pen, datgene wat hem persoonlijk overkomt of waarvan hij als waarnemer langs de zijlijn getuige is. Gewone dagelijkse dingen die ons allemaal regelmatig overkomen maar min of meer ongemerkt voorbij gaan.

Matsier schrijft sterk visueel. Hoewel zijn verhalen soms absurd lijken weet hij dermate overtuigend te schrijven dat bij mij, als lezer, soms enige twijfel opkomt omtrent waarheidsbevinding. Zijn uitstekende sfeerbeelden en sublieme karakterschetsen zijn daar debet aan.

De verhalen in dit boek wisselen sterk in omvang. Soms anderhalf, twee pagina’s lang en dan weer een verhaal dat vele pagina’s vult met boeiende tekst. Want vertellen kan deze schrijver! Zijn sublieme en onderhoudende stijl verveeld eigenlijk geen moment. Het is daarom jammer dat Nicolaas Matsier vrij onbekend is in Nederland. Sinds zijn eerste roman ‘Gesloten huis’, dat een sterk autobiografisch karakter draagt, heeft hij een groot aantal boeken, verhalen en columns geschreven. Bovendien was hij actief als kinderboekenschrijver en vertaler o.a. Alice in wonderland’ Ook is hij winnaar van verschillende literaire prijzen. Het is een schrijver die dan ook beslist meer aandacht verdient, al was het alleen maar om zijn geestige en lichtvoetige stijl.