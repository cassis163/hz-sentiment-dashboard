Twee verschillende verhaallijnen met daartussen nog een rafel van iets uit het eerste boek van deze schrijfster.

Agente Petra vindt tijdens haar jogging een omgevallen kinderwagen en iets verder in de bosjes een baby. Na wat verder zoeken wordt ook de moeder gevonden, dood.
Op een cruiseschip wordt Jennifer dood in de toilletten gevonden. Ze is vermoord.
Dan is er ook nog de kleine Hannah die alleen in huis wakker wordt. Haar moeder is er niet, haar broertje ook niet en haar papa is op zakenreis.

Tussendoor leren we verschillende personages kennen. De familie van Jennifer, sociaal achtergestelde mensen die leven van een uitkering, veel drinken en drugs gebruiken en het niet zo nauw nemen met de zeden.
Er is ook nog de vriend van Jennifer die het thuis niet gemakkelijk heeft.
Ondertussen worstelt inspecteur Conny Sjöberg met een terugkerende nachtmerrie waarin een vrouw voorkomt uit het eerste boek.
Agente Petra heeft dan weer te maken met de naweeën van wat haar in het eerste boek overkomen is.

Alles bij elkaar is het wel spannend en zit er ook wel vaart in, maar het begin was te complex. Teveel verhaallijnen en teveel personnages ineens. Het helpt als je het eerste boek gelezen hebt, maar het is geen must. Ik ben toch wel benieuwd naar het vervolg omdat er nog enkele onafgewerkte rafels zijn.