Bloed en Veren beschrijft een bloederige speurtocht voor de Berlijnse politiecommissaris Nils Trojan. Na tijdens zijn loopbaan bij de politie al heel wat vreselijke dingen te zijn tegengekomen, spant deze moordzaak echt wel de kroon. Op de plaats delict wordt het levenloze lichaam van een ernstig verminkte vrouw aangetroffen. Haar ogen zijn uitgestoken en haar blonde haar is bijna geheel afgeknipt. Als een soort van trofee heeft de dader van deze gruwelijke daad een kaal geplukte goudvink op het slachtoffer achtergelaten. Het buikje van de vogel is opengereten en zijn ingewanden puilen uit het lijfje. Wat is dit voor misselijkmakende daad?

Al snel volgt er een tweede haast identiek moord. Is dit de tweede moord in een lange serie of hebben we te maken met een copycat killer? Maak je in ieder geval maar vast klaar en houd je goed vast, want er staat je een bloederige rit te wachten.

Bloed en veren is een boek met twee gezichten. Aan de ene kant is het een zinderend verhaal. Erg bloederig en de auteur weet de spanningsboog zeer goed te bespelen. Soms tergend langzaam trekt hij de touwtjes strakker, zonder dat je als lezer ook maar enig idee hebt hoe het af zal gaan lopen. Toch schreeuwt het van binnenin om een oplossing.

Helaas zit er ook een keerzijde aan het boek. Het slotstuk is ten opzichte van het hele verhaal erg matig en een beetje (veel) t√© veel van het goeie. Hierdoor maakt het verhaal plotseling een ietwat onwerkelijke indruk en zorgt een beetje voor een anticlimax. Dat is jammer en het verhaal had echt beter verdiend.

Het is lastig te zeggen of dit nou echt een aanrader is. Sommigen zullen er van smullen en sommigen zullen het verwerpen. Maar het is toch het proberen wel waard!

Spanning: 3 sterren
Plot: 3 sterren
Leesplezier: 3 sterren
Schrijfstijl: 3 sterren
Originaliteit: 4 sterren
Psychologie: 4 sterren