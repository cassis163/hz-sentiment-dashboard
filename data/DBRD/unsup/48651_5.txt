Het avontuur van The Waking Land begint bij de prachtige omslag van de hardcover (US - 1e druk). De groene dame met een magische uitstraling, die één is met de natuur met de sierlijke letters zijn ontworpen door Ben Perini, Kathleen Lynch, Diane Hobbing en David Stevenson. Met de tekst “All she is loyal to she must now destroy” past de cover optimaal bij het boek. Een cover mooier dan schrijfster Callie Bates zelf had kunnen bedenken.
Callie Bates is schrijfster, harpist en harp-therapeut. Ze is artiest en groot liefhebber van de natuur. In de afgelopen jaren schreef zij met name non-fiction. Haar werk is onder andere gepubliceerd in The Best Buddhist Wrinting 2012 en All Things Girl. Bates maakt haar debuut op het gebied van fantasy met The Waking Land, het éérste deel van een trilogie. Een verhaal dat de basis vond in haar jeugd, waarin Bates op negenjarige leeftijd werd voorgelezen uit The Lord of the Rings, werd meegenomen naar eeuwenoude bossen en haar liefde voor het schrijven werd gevoed en gestimuleerd.
Elanna is als vijfjarig meisje ontvoerd door de koning. Hij heeft haar opgevoed en laten opgroeien in zijn kasteel, samen met zijn eigen dochter Loyce, wat haar loyaliteit naar de koning heeft vergroot. Elanna heeft een liefde ontwikkeld voor planten. Haar droom om plantkunde te gaan studeren spat uiteen wanneer de koning wordt vergiftigd en sterft. Elanna wordt vals beschuldigd van de moord op de koning. Als haar magie om onder andere planten te laten groeien naar buiten komt, moet ze vluchten uit het koninkrijk en voor de heksenjagers in het land. Hierbij wordt ze gesteund door haar oorspronkelijke familie. Ze doen een beroep op Elanna en haar magie. Ze zijn uit op een revolutie om hun land terug te krijgen en magie openlijk te mogen gebruiken. Aan wie zal Elanna loyaal zal zijn?
Het boek is een groot en toegankelijk avontuur. Magie, loyaliteit, liefde, vriendschap en verraad vormen deel van het verhaal. Je maakt kennis met de personages, hun persoonlijkheid en hun omgeving. Door haar beeldende en gedetailleerde beschrijvingen tovert Bates het verhaal bijna van het papier.
“The stone blooms into a woman – pale as frost, more insubstantial than wind. She moves restlessly, as if she sees me and yet does not. There’s a knife in her hand, a twin to the one I just dropped. I stare at her – at the high lace collar that hugs her neck, at the folds of her clothing sweeping over and around and through the stone. Her gaze lifts above me, uneasy, intent. “Mo cri, mo tire, mo fiel,” she says.”
De proloog, waarin de ontvoering van Elanna wordt beschreven, zorgt voor spanning en wekt de nieuwsgierigheid van de lezer. Spannende gebeurtenissen volgen zich vervolgens in hoog tempo op. Hierdoor weet Bates je te boeien vanaf de eerste tot de laatste bladzijde. Bates biedt met The Waking Land een afgerond verhaal, dat vervolg krijgt in The Memory of Fire. Dit tweede deel verschijnt naar verwachting in juni 2018. Wie niet zo lang kan wachten, kan vast een voorproefje nemen door het lezen van de proloog die zonder twijfel smaakt naar meer. Een link hiernaar is te vinden op de website van Callie Bates.