Dit makkelijk leesbare boek vertelt in een zestal hoofdstukken de geschiedenis en levensweg van onze oude, gebruikte en afgedankte kleding. Het boek is in chronologische volgorde geschreven en heeft een prettig taalgebruik.
Al vroeg in de historie werd kleding doorgegeven van kind op kind. Voor de volwassenen werden kleren juist steeds vermaakt of aangepast aan de tijd. Zodra het onbruikbaar was werd het doorgegeven, verkocht of als poetsdoek gebruikt. In laatste instantie ging het naar de voddenboer.
Je leest over het ontstaan van "de zak van Max", de recyclingbedrijven en de tweedehandswinkels, zoals o.a. die van Laura Dol in Amsterdam nog steeds bestaat. Het boek De voddenkoningin van Olivia Goudsmid wordt hier aangehaald, het is gebaseerd op deze winkel.
De bezoekers van modetentoonstellingen herkennen een aantal kledingstukken die in het boek besproken worden van soms recente tentoonstellingen. Koninklijke kleding en zelfs de kroningsmantel komen voorbij evenals de kledingproblematiek rond de oorlog en de manier waarop men toen toch aan (bruiden)kleding kwam.
De vorig jaar uit het Palmhoutwrak, bij Texel, opgedoken jurk is zelfs met een mooie foto aanwezig.
Het boek is überhaupt met veel foto's geïllustreerd en dat maakt het nog leuker.
Een feestje van herkenning!