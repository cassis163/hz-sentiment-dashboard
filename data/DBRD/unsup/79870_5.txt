Het boek gaat over Jill, een meisje dat samen met een paar andere jongeren in een kraakpand woont. Haar grootste hobby is lezen en om zichzelf te kunnen onderhouden werkt ze in een boekhandel. Haar moeder is verongelukt tijdens een auto-ongeluk, waar Jill ook bij aanwezig was. Ze heeft hier nog vaak nachtmerries over. Haar vader heeft ze nooit gekend.  In de nacht van haar zestiende verjaardag schrikt ze wakker, loopt naar het raam en ziet een schim van een draak. Ze denkt dat het vast komt door alle boeken over draken die ze leest. Ervan overtuigd dat ze droomt gaat ze naar het weiland toe en ontmoet Drägannymare Jordian, een drakenridder uit Drägan Duma. Jill blijkt door haar vaders bloedlijn voorbestemd te zijn om in Drägan Duma opgeleid te worden tot Drägannymare. Ze krijgt slechts een paar dagen de tijd om te beslissen of ze dit werkelijk gaat doen. Zal ze alles wat ze kent achterlaten en de overstap maken naar het onbekende Drägan Duma?

Toen ik me aanmeldde als Celtica VIPster, had ik als reden opgegeven dat ik meer kennis wilde maken met fantasy. Nu moet ik toegeven dat Zij die hoort eigenlijk de enige echte fantasy is die ik uiteindelijk heb uitgekozen. Oeps! Desalniettemin ben ik erg enthousiast over dit boek. Ik zou willen dat ik er veel eerder aan was begonnen want ik vond het fantastisch! Elke keer als ik het boek pakte, werd ik er helemaal ingezogen en kreeg ik niks meer van mijn omgeving mee. Ik leefde volledig mee met Jill en haar avonturen. De manier waarop de gedachten van Jill worden beschreven, sluiten perfect aan bij die van een puber. Het zorgt voor herkenbaarheid. Wat ik wel grappig vond is dat het in Drägan Duma lijkt alsof de tijd er heeft stil gestaan qua ontwikkeling. Ze schrijven nog op perkament met inkt en dingen als een televisie kennen ze daar niet.

Door de grote verschillen met de mensenwereld, waan je je helemaal in de wereld van Drägan Duma, alsof je er zelf bij bent.

Op dit moment zou ik niets liever willen dan mijn eigen draak, hoewel de verzorging ervan mij met mijn cvs waarschijnlijk niet zou lukken haha! Ik ben zo benieuwd hoe het verhaal verder gaat en wil dan ook dolgraag de andere delen in mijn kast hebben staan! Wel zit ik eraan te denken om te wachten op de geïllustreerde hardcover versies van deel twee en drie, zodat het aansluit op mijn eerste exemplaar. Ik heb geen idee wanneer die uit zullen komen, maar ik hoop snel!