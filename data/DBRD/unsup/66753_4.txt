Jack King is een doodnormale jongen. Hij doet dit jaar eindexamen, heeft leuke vrienden en grijpt helaas vaak net naast wat hij wil. Dat geldt ook voor Jillian, zijn beste vriendin en tevens het liefje van zijn beste vriend, Franny. Tijdens een oriëntatieweekend op Whittier College in Californië ontmoet Jack Kate, een studente die zijn eigenaardige trekjes helemaal geweldig vindt. Al snel is Jack helemaal gek op haar en hij vraagt haar zelfs mee naar het eindfeest. Als hij ’s nachts echter gebeld wordt door de moeder van Kate omdat Kate overleden is, rent hij van de trap, maakt een enorme val... en wordt vier maanden geleden wakker, enkele seconden voor het moment waarop hij Kate leerde kennen. Eerst kan hij nauwelijks geloven wat hem is overkomen, maar dan neemt hij een beslissing: hij zal Kate redden.

Het omgekeerde van altijd is een boek dat makkelijk en vlot leest, voor je het weet heb je het uit. De lezer leest dit boek vanuit het standpunt van het hoofdpersonage Jack en zit als het ware in het hoofd van Jack. Je maakt de dingen mee op het moment dat hij ze meemaakt en leest zijn ongefilterde, en vaak grappige, gedachten en reacties.

Het debuut van Justin Reynolds is meteen een schot in de roos van het young adult-genre. Hij slaagt erin om verschillende thema’s te combineren tot een groter geheel. Dit werkt op een zeer realistische manier, want er is niet één thema waar alles om draait, zoals bijvoorbeeld ziekte of een liefdesdriehoek, maar zij spelen allemaal een rol in het leven van Jack. Als tiener is het vast ook herkenbaar om met meerdere dingen tegelijk in je hoofd te zitten. Bovendien heeft Het omgekeerde van altijd een originele insteek die bewijst dat je als persoon niet in een liefdesdriehoek moet blijven hangen, je kunt ook iemand anders ontmoeten.

Daarnaast zorgt het tijdreisthema ook voor iets onrealistisch in een verder geloofwaardig en realistische wereld en dat is heel verfrissend om te lezen. Door het teruggaan in de tijd word je je bewust van hoe kleine keuzes de verdere loop van het verhaal veranderen. Verder speelt het lot, en de vraag of het daadwerkelijk bestaat, ook een grote rol in dit boek. Hierdoor ga je je afvragen wat er in het leven vastligt, of je de dingen kan beïnvloeden en wat we uiteindelijk zelf uitmaken. Het boek is iets nieuws in de young adult-wereld. Het blijft niet bij een mooi liefdesverhaal, maar het doet er nog een schepje bovenop en daagt de lezer uit om na te denken over de invloed die onze keuzes hebben.

Kortom is Het omgekeerde van altijd een echte aanrader voor fans die van het young adult-genre houden en die bovendien op zoek zijn naar iets nieuws. De combinatie van de verschillende thema’s maakt het boek al bijzonder, maar het tijdreizen zorgt voor net dat tikkeltje extra originaliteit. Zonder zou het ook een goed, doorsnee jeugdboek zijn, maar hierdoor krijgt het een extra dimensie.