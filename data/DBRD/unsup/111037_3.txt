Lastig boek om te beoordelen, twee derde van het verhaal is niet te pruimen, de afsluitende rest is heel goed. Zowel bij plot, spanning als leesplezier stevende het boek op een ondermaatse score af, de laatste 100-150 bladzijden waren gelukkig van een ander kaliber en wisten veel goed te maken.

'King Coke' is een verhaal met veel geweld en ook de taal is bij momenten zeer gewelddadig. Het hoort er natuurlijk bij wanneer je over drugskartels schrijft, maar het zorgt er wel voor dat een groot deel van de thrillerlezers bij voorbaat zal afhaken.

De auteur heeft bijzonder veel tijd nodig om alle lijntjes uit te zetten en te vertellen hoe hoofdpersonage Mick van de regen in de drup belandt, hoe een kleine crimineel een gangster eerste klas wordt (weliswaar een met het hart op de juiste plek). Geloofwaardig is zijn parcours allerminst, maar laat ons dat met de mantel der liefde bedekken.

Spanning is aanvankelijk ver te zoeken, heel lang leeft het idee dat je een verslag leest van de levensweg die Mick bewandelt, doorspekt met ontelbare namen van criminelen en drugsbarons in alle regio’s van de wereld. Pas wanneer het verhaal een persoonlijk tintje krijgt – hoe geraakt Mick weg uit dit wereldje – wordt het interessant, spannend en boeiend.

King Coke is absoluut origineel, maar zal menig thrillerliefhebber niet aanspreken. Te veel ups en downs.

Plot 6, Spanning 6, Schrijfstijl 7, Originaliteit 9, Leesplezier 6