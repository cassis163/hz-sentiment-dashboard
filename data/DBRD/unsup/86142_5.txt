De cover vind ik mooi maar niet helemaal aansluiten op de inhoud van de thriller. De omschrijving op de achterzijde maakt je wel nieuwsgierig. Ik geef de cover een 7. De titel past heel erg goed bij de thriller, de koude rillingen lopen over je rug en er zijn ook een aantal scenes met water dat ijskoud is!

Je zit gelijk in het verhaal. Sophie Verster is de vaste oppas van Jesse, een jongetje van 7 uit Amsterdam-Noord. Wanneer ze op een middag samen naar de kinderboerderij gaan, is hij opeens verdwenen. Ze zoekt overal en raakt in paniek omdat ze hem niet kan vinden. Ze belt haar vriendin, Kyra Slagter, die op de brommer langs het huis van Jesse gaat om te checken of hij daar is. De politie wordt ingeschakeld en daar ontmoet Kyra een bekende, rechercheur Maud Mertens, die ze kent van het onderzoek naar haar verdwenen zus, Sarina, nu vier-en-een-half jaar geleden. In enkele uren en dagen worden meer kinderen als vermist opgegeven en wordt er een groot team op de zaak gezet, wat hebben deze kinderen gemeen en waarom worden ze ontvoerd? Tussendoor volg je ook de zoektocht van Kyra naar haar zus, Kyra studeert Forensisch Onderzoek waardoor ze deze zaak niet kan laten rusten. Uiteindelijk komt de recherche erachter wat de kinderen gemeenschappelijk hebben en is het slechts een kwestie van tijd om de bende te overmeesteren.

Het boek leest heel vlot en makkelijk weg. De hoofdstukken en zinnen zijn kort en je gunt jezelf eigenlijk geen tijd om het boek opzij te leggen omdat je alsmaar wilt weten of het goed afloopt met de kinderen, worden ze op tijd en levend gevonden?

Verder is het leuk dat het boek zich afspeelt rond Amsterdam, je herkent de plaatsen die genoemd worden.

Vooral de actualiteit die in het boek verwerkt zijn, de zaak rond Ada S., de Zwarte Pieten discussie, de verdwenen meisjes in Panama en de zoektocht in Rosmalen geven aan dat de thriller net geschreven is.

Ik geef de thriller 5 sterren, de snelle schrijfstijl en de dagelijkse gang van zaken bij de recherche zijn levensecht, je zit echt helemaal in het boek, echt een aanrader!