Omslag

“Het pittoreske dorpje Beek is in de greep van de zeventiende-eeuwse Wylerheks, die met haar dichtgenaaide mond en ogen de bewoners de stuipen op het lijf jaagt. Haar aanwezigheid is een lang bewaard geheim, maar wanneer een groep jongeren viral besluit te gaan, laat de heks de gemeenschap afglijden naar middeleeuwse praktijken…”

Het verhaal

In het begin leer je de heks kennen door de ogen van de Familie de Graaf. Voornamelijk door Stefan, de vader, en Timo, de oudste zoon. In het eerste gedeelte van het boek leer je de personages kennen. Er komen nieuwe bewoners in het dorp en die moeten worden ingelicht over de heks. Dat wordt gedaan door HEX. Je leert kennen wie er allemaal in de organisatie HEX zitten en je komt er achter dat er een hexapp is waarin wordt bijgehouden waar de heks zich bevindt. Al snel kom je er ook achter dat de heks er niet smakelijk uit ziet. Ze is ongeveer 350 jaar geleden overleden en dat zie je. Ook zijn haar ogen en mond dichtgenaaid. Er zijn veel strenge regels rond de heks. Zo mag niemand van buiten Beek weten van haar bestaan. Er zijn speciale bezoekersuren waarbij buitenstaanders het dorp in mogen. Wat vooral echt niet mag gebeuren is het openen van de ogen van de heks. Een groepje jongeren haalt allemaal grappen uit met de heks, filmt dit en bewaart dit om later bekend te maken aan de buitenwereld.

Het einde

Er zijn drie verschillende versie van het boek. Als eerste was er de Nederlandse versie, met horroreinde. Daarna werd het boek vertaald naar het Engels. In de Engelse versie speelt het verhaal zich niet in Nederland af, maar in de Verenigde Staten. Het verhaal is wel hetzelfde gebleven op wat naamsveranderingen na. In de Engelse versie is het einde uitgebreider en gedetailleerder geschreven. Daarna is er een nieuwe Nederlandse versie uitgebracht met het einde van de Engelse versie. De laatste versie heb ik gelezen.

Wat vind ik

HEX is een horrorverhaal en zorgt er voor dat je weer in heksen gaat geloven. Je wordt het dorp ingesleept en leeft mee met de inwoners. Er werd gewaarschuwd voor slapeloze nachten, maar dat heb ik gelukkig niet gehad. Na het eerste hoofdstuk heb ik het boek wel even weggelegd om het te laten zakken. Je leert de heks kennen en daar moest ik even aan wennen. Zoals bij meerdere thrillers is het eerste gedeelte echt een opbouw van het spannende gedeelte. Zeker de tweede helft van het boek is spannend en je wilt weten of de heks nou echt gaat toeslaan of dat het iemand is die doet alsof hij/zij de heks is. Geen slapeloze nachten, maar wel vastgeketend aan het boek.