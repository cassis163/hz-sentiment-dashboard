Was het een droom? De omgeving waar Isa wakker werd zou niets anders kunnen zijn dan een droom. Zo idyllisch, rustig en mooi. De gigantische boom die de plek markeerde waar ze wakker werd, kon niet bestaan in de echte wereld. Maar wat ze ook deed, ze werd niet wakker. Zou de dosis slaappillen die ze genomen had fataal kunnen zijn? Was dit de hemel?  

Maar het was Binnenland, haar innerlijke wereld, waarin ze wakker was geworden. Een wereld gevuld met herinneringen, een wereld die ze zelf had geschapen. En er was iets heel erg fout.  

Samen met een ‘nagedachtenis’ van haar overleden broer Seb reist ze door het Binnenland op zoek naar een oplossing voor het grote probleem genaamd Alysha. Deze obsessieve dame gebruikt al het water van de Levensstroom voor zichzelf. Dat moet stoppen, voordat dit het Binnenland fataal wordt. Voordat de in coma geraakte Isa in het Buitenland overlijdt. Zal het ze lukken Alysha op tijd te stoppen?  

Isa’s Droom is Kunsts derde Young Adult-roman. Na zijn succes met Gewist en Kroonsz is Isa’s droom een prachtige opvolger. De wereld die hij in deze roman creëert heeft veel weg van de ware wereld, maar is aangepast met alle ingrediënten die ons (in dit geval Isa’s) leven beïnvloeden. Zo dwalen er velen verschillende versies van Isa door haar Binnenland. Versies zoals ze zichzelf ooit zag. Kunst laat zien hoe iets als een obsessie ons leven kan beïnvloeden en hoe gevaarlijk het is om ons daaraan vast te klampen. Het kan ons vanbinnen stuk maken en er is veel doorzettingsvermogen voor nodig is om je kijk op bepaalde dingen te veranderen en daarnaar te handelen.  

De duidelijke schrijfstijl en goed gekozen namen en benamingen prikkelen het inbeeldingsvermogen van de lezer. Herhaling en confrontatie siert een stevig plot waarin geen onverwachtse wendingen zitten. Toch is de climax speciaal en zeker niet teleurstellend.   

Isa is een tiener zoals velen en haar gedachten en handelingen zijn herkenbaar. Haar volharding om haar dromen te verwezenlijken en de klap door de afwijzing waardoor ze in de put raakt, is ook herkenbaar voor vele tieners. De moraal van Isa's avontuur is zeer sterk waardoor je na het uitlezen van deze roman nog blijft nadenken. Hoe ziet jouw Binnenland eruit?    

Hoe Kunst de aspecten van psychologie en fantasie heeft weten te combineren tot een dusdanig meeslepend verhaal, is werkelijk een kunst. Zoals Isa haar Binnenland in getrokken wordt, zo word je als lezer letterlijk het verhaal in gesleept. Tot het laatste woord leef je mee met de jonge vrouw die ervoor koos zichzelf met pillen de vergetelheid in te sturen. Kan ze zichzelf op tijd terugvinden?