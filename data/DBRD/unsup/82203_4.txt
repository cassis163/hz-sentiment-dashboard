Na vier boeken in de David Hunter-reeks is STONE BRUISES een stand alone thriller van Simon Beckett.

De Franssprekende Engelsman Sean is op de vlucht in de Pyreneeën als hij bij een afgelegen boerderij in een berenklem stapt. Hij wordt bevrijd en verzorgd door Mathilde, een vrouw die met haar zusje, haar vader en haar zoontje in die boerderij woont. Gaandeweg ontdekt Sean dat dit een heel vreemde familie is met behoorlijk wat geheimen. Maar zelf heeft hij ook het één en ander te verbergen.

De spanning in STONE BRUISES wordt via twee verhaallijnen opgebouwd. Sean hoort via via dat de vader van Mathildes zoontje ooit plotseling verdwenen is. De geruchten gaan dat haar vader daar meer van afweet. De tweede verhaallijn is Seans verleden. Door middel van flashbacks komt de lezer erachter welke situatie Sean in Engeland heeft achtergelaten en wat hem met een kilo cocaïne in Frankrijk deed belanden. Beckett weet op deze manier lang verborgen te houden wie eigenlijk slachtoffer is in het boek en wie de touwtjes in handen heeft. Langzaam stevent STONE BRUISES af op het moment dat geheimen geopenbaard moeten worden. En dan… (Door: Anne Terwisscha)