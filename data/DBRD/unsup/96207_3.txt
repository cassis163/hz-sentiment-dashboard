Unplugged is het eerste deel van de ‘Wired’-trilogie. Naast deze nieuwe Young Adult schrijft Donna Freitas ook non-fictie voor volwassenen en kinderen en schrijft ze regelmatig voor o.a. de Washington Post, Publishers Weekly en The New York Times.   

De vertaling van Unplugged is uitgegeven door Blossom Books. Een uitgeverij die al wat lovend ontvangen Young Adult-boeken heeft uitgegeven zoals het, in zowel binnen- als buitenland prijswinnende Ik geef je de zon van Jandy Nelson, de ‘Grisha’-trilogie en de populaire boeken van Tahereh Mafi (die overigens recent getrouwd is met Ransom Riggs, de auteur van De bijzondere kinderen van mevrouw Peregrine). 

De kaft is prachtig om te zien en een verhaal over een app-wereld past ook helemaal bij deze tijd. Freitas heeft een sterk onderwerp gekozen voor haar verhaal. Een herkenbaar onderwerp, maar daardoor ook een moeilijk onderwerp. Iedereen, vooral jongeren, is bekend met termen als Apps, Virtuality en in/uitpluggen waardoor de lezer al een beeld en eigen mening over dit thema heeft. Dit maakt het inleven makkelijker, maar de termen moeten wel logisch zijn en in het verhaal passen.    

Het verhaal vereist hierdoor ook een uitgebreide beschrijving van en goede balans tussen de 'echte' wereld en de 'app' wereld. Dit doet Freitas dan ook zorgvuldig. De omgeving wordt tot in de details beschreven, maar door de vele details zie je door de bomen het bos niet meer. Er blijft hierdoor ook weinig ruimte voor eigen fantasie en het wordt lastig om het beeld voor je te krijgen.  

Er gebeurt ook het een en ander, zoals een onderduiking, een achtervolging, gevechten waarbij mensen het niet overleven en er worden politieke spelletjes gespeeld, maar het lijkt niet van de grond te komen. Doordat het verhaal grotendeels gewijd wordt aan omschrijvingen, wordt er weinig spanning opgebouwd, iets waar het verhaal zich wel toe leent.   

Skye komt over als een naïef, introvert en bedenkelijk meisje, die de werelden een stuk serieuzer neemt dan de meeste mensen om haar heen. Ze voelt zich niet thuis in de app-wereld en verlangt terug naar haar moeder en zus, die zich nog in de echte wereld bevinden. Ze zet dan ook alles op alles om illegaal uit te pluggen. Omdat het illegaal is, moet ze het uitpluggen geheimhouden. Ook voor haar beste vriendin en dit zorgt voor heel wat drama en dit drama lijkt steeds weer terug te komen, ongeacht welke aanvaring of gebeurtenis er plaatsvindt.  

De karakters, waaronder die van Skye, komen ook niet even goed uit de verf. Ze worden beschreven, maar de inlevingsfactor is niet makkelijk te vinden. De relaties die ontstaan komen ook geforceerd over. Elke nieuwe persoon, nieuwe omgeving of gebeurtenis die zich voordoet roept een lange herinnering of mening bij Skye op, die soms niet eens relevant is. Door elke uitgewerkte gedachte van Skye wordt het verhaal, samen met de details van de omgeving, langdradig, voorspelbaar en rommelig.  

Op driekwart van het boek komt er wat vaart in. Dit zwakt hier en daar wat af, maar toch weet Freitas je vanaf hier vast te houden. Je blijft nieuwsgierig tot het eind. Frappant is wel dat je pas bij de laatste hoofdstukken het gevoel hebt dat het verhaal pas begint.  

Het verhaal heeft potentie, alleen kwam dit eerste deel niet zo goed uit de verf. Hopelijk wordt de rest van de trilogie iets minder ingegaan op details en wat meer ingezoomd op de karakters en de spanning en wordt er wat meer vaart gebracht in de verhaallijn.