Wat zou er kunnen gebeuren wanneer cyberterroristen het op het elektriciteitsnetwerk in Europa hebben voorzien. Dat is in een zin samengevat het verhaal van Marc Elsberg. Hij heeft dit verhaal samengesteld aan de hand van gesprekken met mensen van de veiligheidsdienst en computerveiligheidsdeskundigen. Hij schetst dat het helemaal niet lang duurt voordat onze westerse wereld in chaos uitbreekt. Bijna alles is tegenwoordig afhankelijk van elektriciteit, tot aan onze watervoorziening aan toe en water is een van de basisbehoeften. De financiÃ«le markten zijn met elkaar verweven zodat ook buiten Europa de gevolgen groot zullen zijn, mocht zoiets ooit gebeuren. Het is een plausibel verhaal dat nauwkeurig wordt uitgewerkt met veel uitleg over hoe een en ander in elkaar zit maar jammergenoeg blijven de personages vrij vlak waardoor het verhaal naar mijn mening toch te afstandelijk blijft. Je kunt je niet echt met een personage vereenzelvigen. Als thriller is het redelijk geslaagd maar een Michael Crichton is hij niet. Crichton zat met zijn boeken ook altijd dicht op de actualiteit en onderzocht zijn boeken goed maar hield er veel meer de vaart in. Waar het bij Crichton retespannend is, laat Elsberg af en toe de boel wat verzanden in uitleg. Toch is het best een aardig boek geworden dat je aan het denken zet over de kwetsbaarheid van onze moderne samenleving.