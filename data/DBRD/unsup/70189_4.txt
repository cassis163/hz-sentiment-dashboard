Een boek over twee zusjes in de jaren 40 van de vorige eeuw in de USA.
Eva en Iris hebben wel dezelfde vader, maar niet dezelfde moeder. Eva is het product van een geheime liefde van haar vader, Iris de dochter uit zijn reguliere huwelijk.
Als de moeder van Iris dood is gegaan zegt de moeder van Eva dat ze maar eens moesten gaan kijken of er bij haar vader thuis nog wat te halen valt.

Moeder verdwijnt daar zonder iets te zeggen en laat Eva achter bij haar vader en haar halfzusje.
Iris is mooi en wil een filmcarrière, Eva is een jaar of vier jonger en cijfert zichzelf weg voor haar zus. Alles draait om Iris, een lesbische meid in de jaren 40 in de homofobe preutse VS.

Ze belanden samen in Hollywood, beleven ups & downs. Na de downfall in Hollywood is het overleven geblazen. Liefde, verraad en schandalen volgen elkaar in rap tempo op. Iris heeft een noodlottige liefde waarvoor ze over de grenzen van de betamelijkheid gaat en verraad pleegt met heftige consequenties. Maar zoals veel in dit boek eindigt ook de liefdesrelatie in een tragedie. Geluk is vaak ver te zoeken. Het noodlot hangt aan een zijden draadje en dat zijden draadje knapt regelmatig.

Eva is de verteller, maar soms verandert het perspectief naar andere hoofdpersonen. Er worden dingen duidelijk uit brieven waarin de man die verraden werd over zijn wederwaardigheden schrijft. En waarin Iris schrijft hoe het haar vergaat nadat ze na een tragedie Eva in de USA achter heeft gelaten. Iris zadelt haar op met een op wonderlijke wijze aan het “gezin” toegevoegd zoontje (van Iris) en met hun stervende vader terwijl Iris naar Engeland is om alsnog carrière te maken.

Ik vond het een mooi op vlot verteld verhaal. Avontuur, humor, bizarre voorvallen, dood, oorlog, liefde, teleurstelling en tragedie. Kortom, het echte leven.
Waarin de tweede wereldoorlog ook nog een buitengewoon donkere schaduw werpt. En voor één persoon, dankzij de Amerikaanse achterdocht ten opzichte van Duitse migranten, in het bijzonder misschien wel de grootste bak tegenslag oplevert.