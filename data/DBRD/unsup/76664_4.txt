Evie Boyd bevind zich in een huisje van een vriend, als ze bezoek krijgt van Julian, (de zoon van de eigenaar Dan) en zijn jonge vriendin Sarah.
Het is voor Evie aanleiding om een reeks herinneringen op te halen aan de gebeurtenissen van 1969.
Evie was een pubermeisje, vol onzekerheden en ontluikende seksualiteit. Haar ouders gingen scheiden. Vader ging weg met zijn secretaresse en moeders verliest zichzelf in zweverige toestanden en heeft diverse nieuwe mannen. Beide hebben geen oog voor de behoeften van Evie en willen haar plaatsen op een internaat. Dan krijgt ze ook nog ruzie met haar enige en beste vriendin en is de eenzaamheid compleet.

Als ze op een dag in het park een paar slordige meisjes rond ziet lopen is ze meteen gefascineerd. Wanneer de 19 jarige Suzanna dan ook nog aandacht aan haar besteed, raakt Evie in de ban van dit meisje. Ze nemen haar mee naar “de Ranch”, waar ze in vrijheid leven maar ook in armoede. Ze wordt voorgesteld aan de leider Russel, waar ze ook van in de ban raakt, maar niet zoveel als van Suzanna. De meisjes nemen haar mee bij een inbraak en Evie wordt betrapt. Ze wordt naar haar vader gestuurd, maar loopt weg weer naar de ranch. In de 2 weken dat ze weg was is daar een hoop veranderd. De sfeer is beklemmend, de mensen die er nog zijn, zijn erg onder invloed van drugs, het is een nog grotere troep dan voorheen, en een platendeal is afgeketst, dat roept om wraak.

Mooie zinnen, goed uitgewerkt hoofdpersoon, intrigerend verhaal, hoewel het pas na het tweede deel begint te lopen. Knap dat zo’n jonge debutante zo’n boek heeft geschreven over een periode die ze zelf niet heeft meegemaakt.
Het draait voornamelijk om de onzekerheid en de gevoelens van Evie, iets wat elke puber doormaakt en wat goed uit kan pakken of net verkeerd. Dan maakt het niet uit in welke periode het zich afspeelt. Maar Emma Cline heeft het mooi gekozen en weten te combineren met de losbandigheid van die tijd. De verwijzing naar de Manson-gebeurtenissen is verweven in het verhaal Russell en geeft het net een bepaalde spanning zonder dat die de boventoon voert.