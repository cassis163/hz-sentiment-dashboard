De zwarte kant van middernacht is het thrillerdebuut van misdaadjournalist Jonathon King, en een heel geslaagde. De prachtig vormgegeven cover geeft pakkend de sfeer van het boek weer: de donkere, mysterieuze moerassen van de Everglades in Florida. De hoofdpersoon, Max Freeman, heeft na een noodlottige schietpartij, waarbij hij een tiener doodschoot en zelf zwaargewond raakte, zijn politiecarriere vaarwel gezegd. In de Everglades leeft hij als kluizenaar totdat hij tijdens een van zijn nachtelijke vaartochten een kinderlijkje ontdekt. Freeman wordt direct gezien als verdachte en samen met zijn advocaat en beste vriend gaat hij op zoek naar de waarheid om zijn onschuld te bewijzen. En dan gebeuren er meer moorden...

King heeft een geheel eigen manier van schrijven waarbij hij de lezer middels vele flashbacks meeneemt in het verleden van Freeman. Deze flashbacks zijn bijna opzichzelfstaande verhalen en geven een steeds duidelijker beeld van de hoofdpersoon. Maar misschien is King er nog wel het best in geslaagd om de mysterieuze, mistige sfeer van de Everglades over je uit te spreiden... het is bijna of jij zelf in dat gebied rond doolt.

Het verhaal zelf heeft nogal 'last' van toevalligheden, maar door de sterke beeldende omschrijvingen van het natuurgebied en de karakteristieke personages is het niet echt storend. De zwarte kant van middernacht is op zijn minst een spannende en intrigerende thriller te noemen. Een veelbelovend thrillerdebuut.