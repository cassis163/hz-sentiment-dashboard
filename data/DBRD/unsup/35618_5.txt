Tango met een knal door Yara March.

Tango dansen is de grote passie van Carry-Ann. Ze gaat niet voor niets graag naar haar zus Merle die in Argentinië woont. Als Merle een ongelukje krijgt, biedt ze spontaan aan haar te gaan helpen.

Ze komt voor moeilijke keuzes te staan als ze er achter komt dat op de haciënda van de buren twee knappe broers wonen, die ook nog eens goddelijk de tango dansen. Het gevaar blijkt echter niet alleen in de liefde te schuilen.

Brandstichting, sabotage, moord, liefde en bedrog vormen de ingrediënten voor de uiterst explosieve situatie, waar ze in terecht komt. Ineens blijkt haar leven op het spel te staan.

Tijdens het backpacken leert de Nederlandse Merle de Argentijnse Carlos kennen. Het is van beide kanten liefde op het eerste gezicht. Uiteindelijk trouwt Merle met haar Argentijnse lover en samen zetten zij het familiebedrijf van Carlos voort. Merle ziet kans om het familiebedrijf nieuw leven in te blazen door er een vakantieresort van te maken. De zaken gaan meer dan goed, maar dan krijgt Merle een ongeluk…

Nu Merle tijdelijk uitgeschakeld is vraagt Carlos zijn schoonzus Carry-Ann om naar Argentinië te komen om de taken van haar zus over te nemen. Erg lang hoeft zij over zijn voorstel niet na te denken. Wanneer in Nederland alles is geregeld vertrekt zij naar het zonnige Argentinië, het land van de tango, haar grote passie.

Naast de haciënda van de familie Castillo ligt de wijngaard van de broers Luc en Enrique Rodriguez. Hier gaat het er wat moeizamer aan toe. Na wat tegenslag kunnen ze nog maar net het hoofd boven water houden. Beide broers zijn nog vrijgezel, vooral de jonge Enrique ligt goed bij de vrouwen. Zijn reputatie is dan ook niet vlekkeloos.

Op weg naar Argentinië treft Carry-Ann per toeval Enrique in het vliegtuig. Ze hebben een zelfde smaak wat boeken betreft en komen hierdoor met elkaar in contact. Beide zijn ze gecharmeerd van elkaar, als dan ook nog blijkt dat ze dezelfde overstap hebben en Enrique erachter komt dat Carry-Ann bij zijn buurman Carlos verblijft, nodigt hij haar spontaan uit om naar het feest van zijn tante Maria te gaan.
Na een innige hereniging met haar zus en een vermoeiende eerste week wordt ze op zaterdagavond door de gebroeders Rodriguez opgehaald om naar het feest te gaan. De eerste kennismaking tussen Luc en haar is voor beide een schok. Zonder het te weten vinden ze de liefde van hun leven.

Tijdens het feest breekt er in de schuur op de haciënda van de Rodriquez brand uit. Met man en macht wordt er vanaf het naastgelegen landgoed mens en materieel ingezet om de brand te blussen. Carry-Ann danst op dat moment de tango van haar leven, haar partner Luc lijkt voor haar gemaakt te zijn. De brand maakt een abrupt einde aan het geweldige feest. Helaas is er ook een lichaam gevonden.
Op beide wijngaarden gebeuren vanaf dat moment allerlei opvallende dingen, het lijkt alsof er opzet in het spel is. Een groot concern heeft belangstelling getoond en een bod gedaan op de wijngaarden. Maar zowel Carlos als Luc en Enrique hebben het bod afgeslagen. Is wat er gebeurt toeval, of is er meer aan de hand.
Door de handen ineen te slaan houden de bedrijven het hoofd net boven water, maar voor hoelang nog en tegen welke prijs….

De cover vind ik erg mooi gevonden. De letters knallen van het boek en de zin “in haar boeken is niet alleen de liefde gevaarlijk” zit een boodschap die gaandeweg het verhaal helemaal wordt waargemaakt. Het dansende paar in het glas rode wijn is erg mooi gekozen. De cover krijgt van mij een 10!

Tango met een knal is het tweede boek van Yara March. Met haar vlotte schrijfstijl neemt ze de lezer mee naar het zonnige Argentinië. Dat Yara van een lekker glas wijn, de tango en de liefde houdt weet ze goed weer te verwoorden in haar boek. Na een spannend proloog zat ik al vrij snel volledig in het boek. Veel van de hoofdstukken eindigen met een klein bommetje dat ervoor zorgde dat ik door moest lezen. De spanning werd al gelijk vanaf het eerste hoofdstuk opgebouwd. Allerlei draadjes door het verhaal heen vloeide naar het einde toe mooi samen. Ook al was de richting van het verhaal al snel duidelijk, het plot was erg goed uitgewerkt. Ik ben meerdere keren tot tranen toe geroerd, zo intens heb ik met alle personages meegeleefd. Toch is er aan het eind van het boek naar mijn idee een kleine opening gehouden op een vervolg, dus wie weet worden we over een tijdje nog een keer meegenomen naar het zonovergoten Argentinië, het land van de tango, wijn en de liefde!

Tijdens een boekpresentatie waarbij ik aanwezig mocht zijn gaf Yara aan een veelzijdige lezer te zijn. Een schrijfster zoals Jill Mansel kan haar zeker bekoren. Ik durf te zeggen dat “Tango met een knal” niet zou misstaan in een rijtje met Jill Mansel. Wie van een lekkere spannende roman houdt kan ik dit boek dan ook van harte aanbevelen!
Wanneer een schrijver mij op deze manier weet te boeien en vast te houden kan ik niet anders dan het boek belonen met 5 *****
Bianca.