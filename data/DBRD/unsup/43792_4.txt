Met Tot in de dood is auteur van eigen bodem Debora Elisabeth terug in het paranormal YA-genre. Met haar vlotte, prettige en goed doorgedachte schrijfstijl zet ze opnieuw een sterk verhaal neer dat menig YA-fan zal omarmen!

Wanneer Daan aan Roza laat blijken dat hij veel meer voor haar voelt dan alleen maar vriendschap, kan haar dag niet meer stuk: ze heeft zelf ook jaren in de friendzone gedwaald, op zoek naar enige bevestiging van zijn kant maar ze durfde haar gevoelens nooit uit te spreken... en nu voelt hij precies hetzelfde voor haar als zij voor hem! Wanneer zij samen met Mara, een vriendin van haar en stiekem ook verliefd op Daan, in een heftige crash terechtkomen, komen hun levens volledig op z’n kop te staan en begint het gevecht van hun leven.

Roza en Daan vechten niet alleen voor hun levens, maar ook voor hun liefde. Mara is niet van plan zich gewonnen te geven, ook niet nu ze er fysiek niet meer voor kan knokken. En reken maar dat ze niet zomaar te stoppen is: ze zal Daan krijgen, Daan is van haar! Wat haar betreft is de vriendschap tussen haar en Roza dan ook geheel voorbij en moet Roza maar accepteren dat Daan van haar is. En anders is het heel simpel: wie niet horen wil, moet maar voelen…

De liefde tussen Roza en Daan spat van het papier af, met flink uitslaande vonken wanneer de spanning tussen beiden steeds hoger oploopt. Doordat je het verhaal vanuit zowel Daan als Roza leest, begin je steeds meer en beter te begrijpen waarom ze soms op een bepaalde manier reageren en nemen ze je mee voor een kijkje in hun hoofd. Maar dat ze echt voor elkaar gemaakt zijn, dat is een ding dat zeker is. Wanneer Roza achter het geheim van Daan komt, wordt de band tussen hen alleen nog maar hechter en weten ze zeker dat ze voor altijd bij elkaar willen blijven en Mara uit hun leven willen bannen.

Hoewel ze samen het sterkst staan, hebben ze ook hun familie en vrienden nodig om er bovenop te komen. Ik heb geregeld moeten lachen om de acties van de broers van Roza, en haar vriendinnentweeling van school is zo beeldend beschreven dat je ze haast echt door de gangen heen ziet huppelen. De opa van Daan is een rots in de branding waar zij veel steun van krijgen, hoe diep ze ook in de problemen zitten. Deze bijpersonages zorgen ervoor dat het verhaal niet al te zwaar of te klef wordt maar geven het een realistisch tintje, en laten zien dat je naast je grote liefde ook andere mensen om je heen nodig hebt om je leven te kunnen leiden.

Tot in de dood is een liefdesverhaal met een ijzingwekkende plottwist. Mara is echt tot alles in staat, en de rillingen liepen dan ook geregeld over m’n rug tijdens het lezen. Toch bleef ik ook genieten en meeleven met Daan en Roza, een koppel dat wat mij betreft zeker tussen de al bekendere YA-liefdeskoppels van bijvoorbeeld Twilight (Stephenie Meyer) en Fallen (Lauren Kate) thuishoort!