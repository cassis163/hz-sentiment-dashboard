Letters in het zand is het verhaal van Andrea, verteld in de derde persoon. Andrea is een vrouw die altijd volledig achter haar man heeft gestaan en het volle vertrouwen in hem had. Ze bemoeide zich niet met de financiën, ze dacht dat dat wel goed zat, eigenlijk wel een beetje gemakzucht van haar. Maar dan overlijdt haar man en blijkt ze achter te blijven met grote schulden. Het huis moet verkocht worden en ze verhuist naar een eenvoudig flatje. Haar leven staat, nogal logisch, volkomen op zijn kop en ze probeert zich zo goed mogelijk te redden. Andrea is een sterke vrouw maar ook haar wordt het af en toe te veel, iets dat heel goed voor te stellen is. Ze maakt kennis met haar buurvrouw Bregje, een pittige 85-jarige dame, maar als Andrea eindelijk weer het gevoel heeft haar leven een beetje op orde te hebben, wordt de buurvrouw ernstig ziek.


‘Ze had het gevoel dat hij haar had bedrogen, niet met een andere vrouw, maar met zijn zwijgen over de financiële problemen.’

Letters in het zand is mijn eerste kennismaking met de auteur. Een verhaal dat ik met veel plezier heb gelezen . Over het algemeen gaat mijn voorkeur naar thrillers, maar ik vind het af en toe ook heerlijk om een mooie roman te lezen. Maar dan wel een roman waar pit in zit. De auteur heeft mij met dit verhaal absoluut niet teleurgesteld. Greetje van den Berg heeft een soepele schrijfstijl en een aantal situaties die geschetst worden zullen voor velen herkenbaar zijn. De karakters van de personages zijn levensecht neergezet, mensen zoals jij en ik. Andrea is een sympathieke vrouw met veel naastenliefde want ondanks haar eigen zorgen staat ze altijd klaar voor anderen.

‘We kunnen goed met elkaar overweg, dus voor mij is het niet meer dan vanzelfsprekend dat ik dit voor haar doe.’

Voor haar is het zelf een flinke domper als haar vrienden uit het verleden haar lijken te zijn vergeten en dat maakt dat ze zich soms best alleen en eenzaam voelt. Maar toch blijft ze constant moed houden. Wat Andrea is overkomen kan iedereen overkomen, maar zoals Andrea omgaat met haar problemen, daar kan menigeen een voorbeeld aan nemen. Letters in het zand is niet zomaar een boek, het is een roman die de lezer aan het denken kan zetten, een krachtig geschreven verhaal met veel diepgang.