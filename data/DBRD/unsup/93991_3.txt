Robert Bosnak groeide weliswaar op in Nederland, maar schrijft in het Engels, hij woont immers al vele jaren in Californië. Nadat hij eerst een aantal non-fictieboeken op de wereld losliet, is hij met ‘Rode sulfur’ aan zijn romandebuut toe. Het is het eerste deel in een serie en heeft als hoofdthema de alchemie in de 17e eeuw.

Een groot deel van de bevolking is overleden aan de pest, er woedt een oorlog en de moderne wetenschap doet voorzichtig zijn intrede. Tegen die achtergrond maken we kennis met de drie hoofdpersonages van dit boek, Mundanus, Marianne en Clara. Mundanus is in het bezit van de Steen der Wijzen en met de zogenoemde Rode Sulfur weet hij een geneesmiddel te maken dat alle ziektes aankan en is hij ook in staat om eender welk metaal in goud te veranderen. De twee vrouwen in zijn leven zijn Marianne en haar nichtje Clara. Al gauw verzeilt Mundanus in een soort van driehoeksrelatie en zal hij moeten beslissen, volgt hij zijn hart of zijn verstand ?

‘Rode sulfur’ is opgebouwd uit vier delen, waarin achtereenvolgens Mundanus, Marianne, Clara en nog een keer Mundanus hun relaas doen. Bijzonder geslaagd om op deze manier de lezer met het verhaal te laten kennismaken. Wat voor sommigen als minder geslaagd zal overkomen, is de manier waarop de alchemie uit de doeken gedaan wordt. Veel mystiek en spiritualiteit, weinig wetenschap.

Al bij al is ‘Rode sulfur’ niet het boek geworden wat de lezer op basis van de achterflap zou verwachten. De adembenemend romantische saga en het sensuele liefdesverhaal zullen we elders moeten gaan zoeken. Genoeg goede ideeën, maar de uitwerking laat bij momenten te wensen over. De personages komen niet genoeg tot leven en de historische achtergrond wordt stiefmoederlijk behandeld. Grote namen uit de 17e eeuw worden weliswaar genoemd, maar hadden het verhaal veel meer kunnen kleuren. Al bij al scoort ‘Rode sulfur’ nog net drie sterren.