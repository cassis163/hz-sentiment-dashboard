Mijn beeld van jou is het debuut van Susan van Eyck. De achtendertige-jarige schrijfster woont met haar man en zoon en dochter in Leiden. Naast schrijven houdt zij zich bezig met fotograferen.

De cover van haar debuutroman is versierd met een sticker die de lezer belooft dat Mijn beeld van jou vergelijkbaar is met het werk van Jojo Moyes. Deze uitspraak in combinatie met het fragment op de achterkant is een enorme spoiler. Voor de eerste bladzijde is gelezen is al duidelijk welke richting het verhaal op zal gaan. Dit maakt de spontane kennismaking tussen Emma en Boris beladen.

Jammer, want de sfeer van de opening van het verhaal is een fijne; terrasje, leuke omgeving en dan de ontmoeting waar de liefde-op-het-eerste-gezicht vanaf spat, een verboden liefde, want Emma zit nog in een, weliswaar gezapige, relatie. Vanaf het moment van de ontmoeting introduceert Susan van Eyck de personages rondom Emma en Boris. De achtergrond van Emma wordt duidelijk en daarmee de keuzes die zij maakt. Voor Boris is vooral zijn vriend Wout belangrijk. Hij speelt een grote rol in het leven van Boris en daarmee in het verhaal.

Duidelijk is dat de auteur de stad die als basis dient voor het verhaal goed kent. De plekken worden sfeervol neergezet. Ook de uitstapjes naar het buitenland geven het verhaal kleur. Toch blijft een aantal karakters onderbelicht.
Dit laatste heeft geen negatieve invloed op de afloop van het verhaal. Die stond vanaf het begin al vast. Ondanks deze kennis weet Susan van Eyck de lezer te raken. Door het perspectief van Emma wordt de lezer in 16 hoofdstukken meegenomen naar een emotioneel einde. Een einde van dit boek, want voor een aantal van de personages is er met het omslaan van de laatste bladzijde nog geen einde. Een vervolg ligt in de planning, volgens de auteur.