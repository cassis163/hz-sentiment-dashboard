Ik volg het blog van Annemerel de Jongh al echt jaren, ik leef met haar met tijdens de vele wedstrijden die ze loopt en dat allemaal terwijl ik geen hardloper ben. Ik heb een paar jaar geleden ruim een jaar hardgelopen, maar door omstandigheden ben ik ermee gestopt. En toen kwam het boek van Annemerel uit. Ik wilde dit heel graag lezen, want ik was benieuwd naar de inhoud en of het boek net zo lekker weg las als haar blog.

‘Live, love, run’ stelde me niet teleur. Ik begon er op vrijdagochtend in en vrijdagmiddag had ik het uit. De hoofdstukken zijn goed opgebouwd en makkelijk te lezen. Annemerel behandelt alles van hardloopkleding tot de juiste schoenen, oefeningen om je lichaam sterker te maken en heerlijke recepten. Dit alles is aangevuld met persoonlijke verhalen over o.a. de marathon van New York (ik kan me nog goed herinneren dat ik haar blog las na die marathon) en die van Berlijn. Ik moest af en toe wel even een traantje wegpinken omdat ik zo met haar meeleefde.

En dan die inspiratie. Ja, die spettert van het boek af. Ook als je een hardloop newbie bent is dit boek onwijs leuk om te lezen en het mooiste vind ik nog dat dat niets uit maakt. Achterin heeft Annemerel een aantal schema’s uitgewerkt waarmee je kunt trainen voor diverse afstanden, dus ook die 5k die je misschien wel zou willen lopen. Ik ben al begonnen met wandelen en volgende week gaat die eerste training dan ook echt gebeuren.

Als je wat langer hardloopt kan ik me voorstellen dat je de meeste tips die Annemerel geeft al kent, maar dat houdt niet in dat dit boek saai zal zijn. Het is gevuld met leuke verhalen, tips om selfies te maken tijdens het hardlopen, maar vooral persoonlijke tips van Annemerel. Dat persoonlijke spat van de pagina’s af, aangevuld met de vele selfies en andere foto’s die in het boek staan.

Wat ik overigens ook tof vind is dat de vormgeving van het boek compleet aansluit bij het blog van Annemerel. ‘Live, love, run’ is een echte aanvulling op haar blog, dat vind ik mooi om te zien.

Annemerel de Jongh heeft het talent om iedereen, zelfs een sporthater, enthousiast te krijgen voor hardlopen. Als je misschien wat langer hardloopt, dan ken je de ins en outs al, maar dan nog is dit boek leuk om te lezen. Als newbie heb ik er veel van geleerd, maar vooral veel inspiratie van gekregen.