Ellen Gerretzen debuteerde in 2011 met de thriller Bloedbruiloft. Manzanilla is inmiddels haar vierde met de ex-hoofdcommissaris van de Berlijnse moordbrigade Wolfgang als hoofdpersoon. De boeken van Ellen Gerretzen onderscheiden zich van die van andere Nederlandse thrillerauteurs door het internationale karakter. Ze reist veel en woont afwisselend in Amsterdam, Berlijn en Spanje, wat zijn plek vindt in al haar boeken.

Manzanilla is een bleke sherry met een ziltige smaak. De smaak zou komen van de plek waar de sherry rijpt en bewaard wordt: aan de Atlantische Oceaan in Sanlúcar de Barrameda, een stadje in de provincie Cádiz in Spanje. Sanlúcar is wereldberoemd om deze manzanilla van uitstekende kwaliteit. In deze stad ligt ook de urbanisatie El Paraíso, een exclusieve woonplek voor de rijken waar privacy extreem belangrijk is. Javier, het hoofd van de Guardia Civil, heeft het vermoeden dat een drugsnetwerk vanuit de urbanisatie actief is. Hij vraagt zijn vriend Wolfgang om undercover als toerist een handje te komen helpen. Javier denkt dat het hoofd van de Policiá Nacional, Felipe Cordillo, op eniger wijs hierbij betrokken zou kunnen zijn. Wolfgang belandt in Sanlúcar midden in de verzengende hitte en de Feria de la Manzanilla, de traditionele jaarlijkse sherryfeesten. Zijn opdracht wordt gecompliceerder wanneer er kort na zijn aankomst een kleuter verdwijnt, afkomstig uit het oude geslacht Velázquez, eigenaar van een beroemde sherrybodega in Sanlúcar. Wanneer Cordillo ook nauwe banden lijkt te hebben met de familie Velázquez raakt Wolfgang ervan overtuigd dat alle betrokkenen iets of iemand proberen te beschermen. Gehinderd door persoonlijke tegenslag maar geholpen door zijn vriendin Julia probeert hij zijn opdracht tot een succesvol einde te brengen.

Wolfgang noemt zichzelf een internationaal detective en een nomade. Hij woont afwisselend in Berlijn en Spanje, of bij Julia in Portugal. Dit zorgt ervoor dat Manzanilla de lezer niet alleen in Spanje laat ronddwalen, maar ook in Amsterdam, Antwerpen en Berlijn. Wolfgang is een heel menselijk personage, met zijn speurdersvaardigheden, zijn onzekerheden en zijn soms sociale onhandigheid. En hoewel hij oprecht van Julia lijkt te houden, wordt meer duidelijk wat hem ervan weerhoudt zich echt aan haar te binden. Het is heerlijk om te lezen over zijn belevenissen, hij voelt levensecht en heel geloofwaardig.

Manzanilla bestaat uit een aantal verhaallijnen die allemaal bepaalde raakvlakken hebben, maar tegelijkertijd ook los van elkaar lijken te staan. De lijnen komen uiteindelijk bij elkaar en alle draadjes worden netjes aan elkaar geknoopt. En daarmee zit de plot heel stevig in elkaar; misschien niet al te verrassend, maar zeker spannend en geloofwaardig.

Ellen Gerretzen heeft met haar bijna filmische schrijfstijl een boeiende politiethriller geschreven. De beschrijvingen van de verschillende locaties zijn kleurrijk, herkenbaar en informatief zonder dat ze het verhaal ook maar een moment vertragen. Aan het einde breekt er een moeilijke en verwarrende periode aan voor Wolfgang en Julia en dat maakt het verlangen naar een volgend boek alleen maar groter. Manzanilla is een goed opgebouwde thriller geworden, bevolkt door interessante en geloofwaardige personages en zindert alom, net als de hitte in Sanlúcar.