Een vertederend prentenboek met prachtige natuurgetrouwe illustraties, echt een plaatje om te zien. Op de achterkant staat de volgende tekst:

Raju en zijn moeder gaan heel vroeg in de ochtend op weg. Het is koud en donker. Raju is moe. ‘Wanneer gaan we naar huis?’ vraagt hij. ‘Straks…’ zegt zijn moeder. Maar Raju ontdekt dat de reis de moeite waard is… een avontuur om nooit te vergeten.

Jonge dieren moeten net als jonge kinderen nog veel leren, het leven is voor hun een groot avontuur. Raju gaat met zijn moeder mee op avontuur en leert onderweg veel van zijn moeder. Hij leert hoe hij stil moet zijn en hoe hij de krokodillen, slangen en tijgers moet verjagen. Het is een lange tocht en Raju wordt moe en vraagt steeds: ‘Wanneer gaan we naar huis?’ En moeder antwoordt elke keer: ‘Straks’. Maar wanneer ze boven op de berg zijn aangekomen is het uitzicht prachtig en zijn ze er stil van. Daarna lopen ze helemaal weer terug naar huis en wanneer ze weer thuis zijn vraagt Raju: ‘Wanneer gaan we weer op avontuur?’ en moeder zegt…….

Een geweldig leuk en lief boek om voor te lezen. De illustraties zijn paginabreed en echt schitterend om te zien. Er worden zachte natuurtinten gebruikt en de dieren zien er realistisch uit. Het kleine olifantje Raju sluit je dan ook gelijk in je hart, hij ziet er zo schattig uit en doet goed zijn best om zijn moeder te helpen door haar na te apen, zo leuk om te zien. Het verhaal wordt goed weergegeven in de bijpassende tekeningen en is daardoor goed te volgen. Ook is het verhaal is niet te lang en heel prettig om voor te lezen.

Een boek niet alleen om voor te lezen maar ook om de kinderen actief mee te laten doen. Bijvoorbeeld: samen stampen om de krokodillen te verjagen of hard trompetteren om de slangen terug te laten kronkelen. Je kunt ook de dieren nadoen uit het verhaal. kronkelen als een slang of sluipen als een tijger etc.

Geschikt voor de oudere peuter / kleuter.