Voor de elfde keer betreedt Rani Diaz het podium in een boek van Sterre Carron. Dit elfde deel kreeg de titel ‘Pitta’ mee. Rani krijgt in ‘Pitta’ een heftige zaak toebedeeld. Er verdwijnt een meisje uit het ziekenhuis en er wordt direct met man en macht naar het kind gezocht. Kort daarna meldt een vrouw dat haar verloofde vermist wordt. Twee cases, één dader? Daar blijft het echter niet bij en de zaak, die steeds meer lijkt te wijzen naar een en dezelfde dader, wordt allengs complexer. Wat drijft deze obsessieveling? Lukt het Rani en haar team om de zaak op te lossen?

Haar fans kijken telkens rijkhalzend uit naar een volgend deel in de serie met rechercheur Rani Diaz in de hoofdrol. Er zijn weinig auteurs die met een (langlopende!) reeks weten te bewerkstelligen wat Carron weet te bereiken. Nog altijd ‘vervelen’ de belevenissen en gruwelijke zaken die Rani op haar bordje krijgt om op te lossen, de lezers niet. En het moet gezegd, Carron weet zichzelf nog altijd te overtreffen. Hoe doet ze dat?

“Trillend hield ze de aansteker voor haar gezicht en draaide aan het wieltje. Wat ze zag ging haar door merg en been. Voor haar zat een klein, in elkaar gedoken meisje. Haar blonde haartjes aaneengeklit, haar gezichtje verstopt achter haar handjes.”

‘Pitta’ is –zo mogelijk- nog ijzingwekkender dan de vorige delen uit de reeks. Daarnaast is de constructie van dit verhaal zo ingenieus in elkaar gezet dat je als lezer werkelijk niet weet waar het heen gaat. Gedetailleerd zonder te overdrijven en een spanningsboog die vrijwel continu uiterst strak staat. Wegleggen? Vergeet het maar.

“Toen ze de koude loop van het pistool in haar nek voelde bleef ze als versteend staan. Met een nijdige ruk werd haar arm omhooggetrokken en achter haar rug geklemd. Ze boog zich kermend voorover en smeekte om haar los te laten, maar de man trok nog harder aan haar arm.”

Bovendien krijgt het privéleven van Rani een onverwachte wending. Haar relatie met Frederik verkeert in zwaar weer en wordt er niet beter op wanneer Rani in het ziekenhuis Bas ontmoet.

“Hij pakte haar bij de schouders en keek haar diep in de ogen. Ineens bracht ze haar lippen op de zijne en kuste hem. Hij kuste haar terug. Ze had het gevoel dat ze zweefde.”

Naast het feit dat Carron kans ziet om haar personages telkens weer te laten verrassen en met elk deel in de reeks lijkt te groeien qua verhaalconstructie en plotwendingen, wordt ook haar schrijfstijl nóg steeds beter. Waar eindigt dit? Een internationale doorbraak zal wellicht niet lang meer op zich laten wachten.

Kortom, het is Carron wéér gelukt. Opnieuw lijkt dit laatste deel de beste (tot nu toe) uit de reeks!

Over de auteur
Sterre Carron is woonachtig in België waar zij tropische geneeskunde aan het Instituut voor Tropische Geneeskunde te Antwerpen studeerde. Zij werkte gedurende enkele jaren in Rwanda en Zaïre voor Artsen zonder Grenzen. De auteur heeft belangstelling voor forensische geneeskunde en is gespecialiseerd in oosterse spiritualiteit.

In de Rani Diaz reeks van Sterre Carron verschenen eerder de veelgelezen thrillers Mara, Tirtha, Matsya, Trifla, Indigo, Indra, Gotcha!, Carta, Puta en Preta. Van deze boeken werden vele duizenden exemplaren verkocht.

Uitvoering
Uitgeverij Witsand
ISBN: 9789492934178
Paperback, 319 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/