‘Het ga je goed, Jace.’ Met die woorden in mijn hoofd sloeg ik Split dicht. Wat een geweldige roman in het Young Adult-genre! Een feest om te lezen.

De 16-jarige Jace Witherspoon wordt door zijn tirannieke vader het huis uitgezet, of liever gezegd: geslagen. In een aftandse auto, met nog geen vier dollar op zak, rijdt Jace in 19 uur dwars door Amerika naar zijn broer Christian. Christian is zes jaar eerder het huis ontvlucht en heeft alle contact met zijn familie verbroken. Hij heeft een andere achternaam aangenomen, is afgestudeerd en heeft een nieuw leven opgebouwd. Hoewel Christian nog steeds bang is dat zijn vader hem vindt, laat hij Jace toch blijven.

De broers moeten weer helemaal aan elkaar wennen, en Jace moet nu ook een nieuw leven gaan opbouwen. Hij gaat naar school, vindt een baantje in een boekhandel, gaat sporten en maakt vrienden. Ondertussen houdt hij heel voorzichtig contact met zijn moeder en probeert haar zo ver te krijgen dat ze haar man verlaat.
Terwijl Christian en Jace hard werken aan hun relatie, blijkt dat de laatste een vervelende eigenschap van zijn vader heeft geërfd; een behoorlijk agressieve natuur: ‘Waarom doen mensen dat toch steeds? Zich verontschuldigen als ik ontplof.
“Mijn tafel kan wel tegen een stootje.” Hij aarzelt. “Dat moet je niet meer doen, hoor. Dat was zo bizar. Je zag er precies zo uit als pap.”’ Daar zal Jace mee moeten leren omgaan.
Daarnaast kampen de broers met woede, schaamte en schuldgevoelens jegens elkaar, maar vooral jegens hun moeder, die ze niet hebben kunnen beschermen.

Het zwaar beladen onderwerp van Split - huiselijk geweld - wordt door Avasthi levendig en geloofwaardig beschreven. De vader is een regelrechte engerd, die zich niet laat weerhouden de meest gruwelijke dingen te doen met zijn vrouw en kinderen. De moeder is zo ontzettend bang voor hem, dat ze alles doet om hem rustig te houden, en het niet in haar hoofd haalt ook te vluchten. Wat dit allemaal doet met een mens en de complexiteit van deze problematiek, weet Avasthi op zeer overtuigende en indringende wijze over te brengen.
Alle personages in Split, maar vooral Jace en Christian, komen tot leven en kruipen onder je huid. Het proces van wederopbouw van hun relatie, met pieken en dalen, is mateloos goed weergegeven.

Vertaald door Marion Drolsbach.