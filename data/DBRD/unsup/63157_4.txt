Ik ben al een poosje bezig met een zoektocht naar verrassende en mooie YA-verhalen van Hollandse bodem. Op die zoektocht kwam ik de nieuwe uitgeverij Dutch Venture Publishing tegen. Oprichtster Jen Minkman wil met haar uitgeverij een podium en kans bieden aan schrijvers en schrijfsters van Vlaamse en Hollandse bodem die YA schrijven. Toen ik erachter kwam dat deze geweldige nieuwe uitgeverij op zoek was naar recensenten voor haar uit te geven titels ging ik meteen aan de schrijf om in dit team van recensenten te komen en Tweedehands Vleugels is het eerste boek dat ik als officiële recensent mocht lezen en ik ben zeer blij verrast door het boek!

Waar gaat het boek over?

Anna-Lucia, Lucy voor vrienden, is een beschermengel die waakt over Cathy een jonge vrouw die voor het eerst moeder gaat worden. Een ongeluk zorgt ervoor dat het leven van de jonge moeder en haar ongeboren kindje op het spel komen te staan. Lucy haast zich, tegen de regels in en na het ingaan van de avondklok, naar het ziekenhuis toe en probeert zowel moeder als de prematuur geboren Lucas te redden. Na vele uren naast moeder en kind gezeten te hebben, strompelt ze het ziekenhuis uit waar het noodlot toeslaat.
Max is een kraai, een mens die met behulp van technologische aanpassingen en lichaamsdelen van mythische wezens sterker en onsterfelijk is gemaakt. Enige nadeel is dat niet alle aanpassingen even lang meegaan en dus van tijd tot tijd vervangen moeten worden. De vleugels van Max zijn nodig aan vervanging toe en hangen met wat zielige veren en botjes aan elkaar. Zijn beste vriend Raffyr sleept hem mee naar buiten op zoek naar nieuwe vleugels. Max heeft een voorkeur voor engelenvleugels en kan zijn geluk niet op als hij en Raffyr een onbeschermd engelenmeisje na de engelen avondklok buiten vinden. Zonder erover na te denken storten de twee vrienden zich op Lucy en beginnen haar vleugels af te hakken. Waar Max echter niet op gerekend had, was het schuldgevoel en het gevoel van erkenning en affectie die hem overvallen...

Wat vond ik van het verhaal?

Ik heb enorm van dit verhaal genoten. In de eerste plaats omdat de verhaalwereld erg origineel is. Het heeft iets weg van steampunk met een soort negentiende eeuws België met zeppelins, maar tegelijkertijd zitten er bovennatuurlijke elementen in. Het verhaal lijkt zich af te spelen in de toekomst nadat er een aantal oorlogen hebben plaatsgevonden. De wereld is echter meer een geest op de achtergrond dan een heel duidelijk gedefinieerde setting. De focus van het verhaal is de verboden liefde die tussen Lucy en Max ontstaat.
Deze liefde is het tweede dat me aantrok in dit verhaal. De gevoelens die ontstaan tussen Lucy en Max zijn levensecht beschreven en ontwikkelen zich langzaam en realistisch. De karakters van deze twee personages vullen elkaar erg leuk aan. Lucy is een echte engel met een lief karakter, ze is vriendelijk, meelevend, kan niet lang boos blijven op mensen en vergeeft makkelijk. Max is de onverbeterlijke rebel, hij is grappig, geeft om niets of niemand, is ruig en ruw, maar tegelijkertijd heeft hij een zachtere kant die hij altijd verborgen heeft gehouden tot hij Lucy ontmoet.
Obstakel voor deze verboden liefde is de engel J.J. Hij is al jaren verliefd op Lucy en als ze haar vleugels kwijtraakt en zeer kwetsbaar is, werpt hij zich op als haar beschermer en vraagt haar ten huwelijk. In eerste instantie zegt Lucy 'ja' op zijn verzoek, maar al snel begint ze te twijfelen, vooral als haar gevoelens voor Max zich beginnen te ontwikkelen. Persoonlijk heb ik een enorme hekel aan liefdesdriehoeken en ik baalde dus ook dat er ook in dit YA-verhaal weer één aanwezig was. Hoewel al wel vrij snel duidelijk is naar wie Lucy's liefde uitgaat, houdt de schrijfster de driehoek toch vrij lang in stand wat in mijn opinie niet echt nodig was geweest. Desondanks blijft het liefdesverhaal tussen Max en Lucy erg mooi.
Wat ik wel een echt minpunt vond, was het vrij abrupte en afgeraffelde einde. Het hele boek door ligt het tempo vrij laag en wordt er goed de tijd genomen om gevoelens en gebeurtenissen te omschrijven, maar naar het einde toe worden de allerbelangrijkste gebeurtenissen ineens plotseling en niet erg geraffineerd afgesloten, waardoor je als lezer met een heleboel vragen en geen enkel antwoord achterblijft. Nu kwam ik er later achter dat er nog een tweede deel is dus hopelijk worden daarin wel de nodige antwoorden gegeven.
Een ander minpunt aan het verhaal waren de vele (onnodige) fouten in de tekst: namen die verkeerd geschreven werden, zinnen die middenin ineens overnieuw begonnen of plotseling eindigden midden in de zin, woorden die niet bestaan in de Nederlandse taal, komma's die in het e-book vervangen zijn voor rare tekens. Al deze fouten samen zorgen ervoor dat je als lezer iedere keer eventjes uit de tekst getrokken wordt, waardoor er helaas iets van de leeservaring verloren gaat.
Het einde dat onaf aanvoelt en de slordigheidjes zijn de reden dat ik het verhaal 4 in plaats van 5 sterren geef, maar dat mag de pret niet drukken want het liefdesverhaal, de levensechte personages en de originele verhaalwereld zullen de lezer zeker geboeid weten te houden. Vanessa Gerrits is een naam die je zeker weten op je 'te lezen' lijstje moet zetten als je op zoek bent naar een goede schrijfster van YA van eigen bodem!