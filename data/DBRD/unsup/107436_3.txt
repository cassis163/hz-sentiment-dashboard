Zijn bloedige plan was me al opgevallen door de kaft met bloedige handafdrukken, alsof Roderick het boek heeft vastgehad met zijn bebloede handen. Toen het boek vervolgens als VN thriller van het jaar uit de bus kwam, moest er een eigen oordeel komen.

Het boek draait om Roderick 'Roddy' Macrae, eind van de negentiende eeuw woonachtig in een plattelands dorp in de Schotse hooglanden. Hij wordt ervan beschuldigd drie mensen te hebben vermoord en ontkent dat zelf ook niet.

De beoordeling van Zijn bloedige plan was lastig. Het is een prachtig boek. Graeme Macrae Burnet neemt je als het ware bij de hand om je het leven eind negentiende eeuw te laten ervaren. Zo levensecht zet hij het op papier. De grote verschillen tussen de gegoede burgerij en de pachters in Culduie en het bijbehorende gevoel. Het is een fictie boek, maar het verhaal doet zo levensecht aan, zeker ook door de vorm waarin het geschreven is. Verschillende delen met verschillende oogpunten, gebruik van rechtbank verslagen en krantenartikelen.

Echter was er voor mij geen moment spanning tijdens het lezen. Zijn bloedige plan is geen thriller. Zelfs voor Roderick was er geen spanning over de consequentie van zijn daden. Het is, wat mij betreft, een steengoede roman, welke draait om de gevoelens van Roderick Macrae en het leven van die tijd. Graeme Macrae Burnet is compleet geslaagd in het schrijven van een briljant boek.

Lezers die door de flaptekst en vooral de uitverkiezing tot VN-thriller van het jaar, verwachten een spannende thriller te gaan lezen, komen er bedrogen uit.