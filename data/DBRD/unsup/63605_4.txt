POPPET is het vierde boek in de Walking Man serie. De vorige delen zijn Ritueel, Huid en Diep.

In een gesticht in Bristol doet een spookverhaal de ronde. De Maude zou de geest zijn van een vrouw met dwerggroei die lang geleden de baas was in het gesticht toen het gebouw nog een andere functie had. Tegenwoordig waart de Maude rond in het gesticht en gaat ’s nachts bij de patiënten op de borstkas zitten om ze te verstikken. En daar blijft het niet bij. De invloed van de Maude gaat zover dat een patiënt zijn oog uitrukt. Als er daarna ook nog een dode valt, vindt verpleger en coördinator AJ LeGrande het tijd om de politie in te schakelen. Daarbij maakt LeGrande zich ook zorgen over Isaac Handel, een patiënt die onlangs is ontslagen en sindsdien spoorloos is. Isaac heeft jaren geleden zijn ouders op gruwelijke wijze vermoord. Is hij wel klaar voor een terugkeer naar de maatschappij?

Gelooft Mo Hayder zelf nog in haar Walking Man serie? De Walking Man komt in POPPET niet meer aan bod. Het doorlopende verhaal van Misty Kitson begint onderhand een langdradige geschiedenis te worden waarvan de afronding te lang op zich laat wachten. Maar afgezien daarvan is Mo Hayder in POPPET op haar best: duister, gruwelijke details en bijzondere personages. (Door: Anne Terwisscha)