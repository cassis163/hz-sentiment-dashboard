Met veel kennis van zaken en met beeldend taalgebruik geschreven spannende thriller die een inkijkje geeft in de wereld van de wijnhandel en de fraude die daarin kan worden gepleegd.

In de proloog maken we kennis met de, dan nog jonge, grote slechterik in het verhaal, albinoneger Youssouf, die in zijn vaderland zijn leven niet zeker is en met zijn ouders naar Frankrijk vlucht.

In de eerste hoofdstukken worden enkele andere hoofdrolspelers geïntroduceerd: journaliste Leonie en Serge, haar latere vriend, die op Corsica om het leven komt door brandstichting.

Leonie zint daarna op wraak en gaat samen met wijnboer Alain, die op een andere manier slachtoffer is van dezelfde crimineel, en huurling Casse-Tête - die was ingehuurd om Alain en Leonie te vermoorden, maar zich aan hun zijde schaart - achter de nietsontziende dader, ene Edelweiss, aan. Daarbij schrikken ze zelf niet terug voor geweld, chantage en afluisterpraktijken.

Château Fatale is een spannende, (af en toe over the top) gewelddadige thriller met ook ruimte voor humor. Wat voor mij niet zo had gehoeven was de geregelde introductie vanuit het niets van weer een zware jongen die achter het drietal werd aangestuurd om hen uit de weg te ruimen. Maar het boek is beslist een aanrader voor liefhebbers van het harde-actie-genre.