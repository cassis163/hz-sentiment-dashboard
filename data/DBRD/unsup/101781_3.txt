De meesten van ons hebben vorig jaar wel de grote matrixborden in Amsterdam zien staan met daarop de waarschuwing voor slechte kwaliteit XTC-pillen. Deze borden waren voor Heleen van der Kemp een aanleiding voor een boek. Bijwerking begint met de dood van drugsdealer Werner. Rechercheur Britt Franken en haar collega`s zijn reeds belast met het onderzoek naar de slechte XTC pillen. Eerder zijn er een aantal toeristen onwel geworden. Nu blijkt al snel dat de drugsdealer deze bij zich draagt.

Een week later is er midden in de nacht een “kopschopincident” waarbij een onschuldige jongeman door zinloos geweld komt te overlijden. Op camerabeelden is te zien dat een groep jongeren de daders zijn. Maar wie zijn zij en hebben de slechte XTC pillen misschien ook schuld?

Bijwerking is boek vier in de Britt Franken serie, eerder verschenen al Blond 15, Afwerking en Onschendbaar. Rechercheur Britt Franken is werkzaam bij de Amsterdamse politie en moeder van dochter Bo. Ze heeft een relatie met Thomas. De verhaallijn van Britt brengt een extra dimensie in de boeken, het laat je meeleven en benieuwd zijn naar de verdere ontwikkelingen. In Bijwerking wordt de lezer wat dat betreft, niet teleurgesteld.

Bijwerking start in volle vaart, de schrijfstijl van Heleen van der Kemp is direct weer herkenbaar. Vlot, direct en duidelijk. De Amsterdamse drugsproblematiek is origineel als onderwerp en Heleen van der Kemp blijft heel dicht bij de realiteit. Het boek is zeer geloofwaardig geschreven. Na de flitsende start, is de snelheid helaas al snel uit het verhaal. De vele personages en de technische uitleg betreffende de drugs, maken het boek traag en minder boeiend. De gekozen insteek met de combinatie van de onderwerpen drugs en vriendschap is hier waarschijnlijk debet aan. Niet voor niets te zin op de cover “Wie van de vrienden is echt te vertrouwen?”

In het tweede deel van het boek komt de vaart er weer in door een aantal gebeurtenissen. Echter is het grootste deel van de ontknoping geen verrassing. Alleen een aantal details blijven lang vaag, maar dit zorgt niet voor een groei van de spanning in het boek. Er is veel aandacht voor de vriendengroep en de impact van de drugs op hun als groep en persoon. Een onverwachte twist in het verhaal, zorgt voor een open einde Thriller is niet de goede titel voor Bijwerking, spannende roman dekt het boek beter.