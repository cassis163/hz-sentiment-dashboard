Tijdens een Young Adult evenement in de bibliotheek van Rotterdam, locatie blaak, kwam ik Mascha Schoonakker zelf tegen. Zij stond daar, met haar boek: 'Zielverzamelaar, merkteken van de dood' om haar boek te promoten en om zo ook in gesprek te komen met YA-lezers. We zijn even aan de praat geraakt over hoe we begonnen zijn met lezen en kwamen hierbij tot de ontdekking dat we beiden pas op vrij latere leeftijd weer flink aan het lezen zijn geraakt. Na afloop heb ik het boek van haar gekocht. Uiteraard signeerde ze het voor ik weer verder ging.

Ondanks dat ik het boek meegenomen had, twijfelde ik in eerste instantie wel over het boek of ik het mee moest nemen. De titel vond ik namelijk een beetje apart en trok me absoluut niet. Maar de reden dat ik hem toch meegenomen heb, komt door wat er op de achterkant van het boek stond. Het idee dat iedereen een zandloper heeft met daarin zijn levenszand was een soort van intrigerend idee, want wanneer raakt je tijd op? Hoeveel tijd heeft een persoon eigenlijk om te leven en zouden er 'krachten' of in dit geval 'mensen' zijn die je zandloper en daarmee je tijd bewaakten, maar ook kapot konden maken door een ongelukkig voorval?

De eerste 100 bladzijden waren voor mij moeilijk om doorheen te lezen. Ik bleef afwisselend de neiging hebben om het boek weg te leggen, maar ook om weer op te pakken. Het duurde daarom wel even voor ik het boek uit had. Wat Mascha eigenlijk gedaan heeft, is een goede basis leggen voor de rest van het verhaal. Je leest namelijk afwisselend stukken over het leven van Gwen Collins, die het werk van haar vader gedwongen over neemt en Max, die door ongelukkig toedoen van Gwen tot een onsterfelijke is gemaakt. Vanaf bladzijde 100 smelten hun levens als het ware geleidelijk samen en leest het verhaal naar mijn idee een stuk makkelijker verder. Er is een mooie opbouw van het leren kennen van de personages tot het uitbouwen naar een spannend en verbazingwekkend einde, waarin familie, vrienden en het leven met elkaar verbonden zijn.

Het is een apart, maar zeker ook interessant boek om te lezen. Een boek dat je laat nadenken over het feit dat opkomen voor jezelf, luisteren naar je hart en het volgen van je intu√Øtie belangrijk zijn. Het allerbelangrijkste is nog wel dat je vooral geen dingen doet waar je zelf niet achter staat.