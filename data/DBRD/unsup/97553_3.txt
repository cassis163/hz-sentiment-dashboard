Het is zaterdagmiddag drie uur. Ik heb zin om iets te bakken maar niet te ingewikkeld en ook een beetje snel want ik heb lekkere trek. Tien minuten later staat er een pannetje op het vuur, de geur van smeltende boter en stroop is onweerstaanbaar. Het water loopt me in de mond terwijl ik de appels die nog over zijn van de appelplukdag schil. En dat dankzij BioBudget, het boek van Natasja Oehlen.

BioBudget ontstond twee jaar geleden als website www.biobudget.nl en was direct succesvol. De site laat zien dat biologisch eten niet duurder hoeft te zijn, staat bol van de tips om voedselverspilling te voorkomen en bevat veel zelfmaak-recepten. Een (milieuvriendelijk gedrukt) boek is dus een logisch vervolg. BioBudget bevat heel veel achtergrondinformatie in vijf hoofdstukken. De recepten staan vooral in het laatste hoofdstuk dat is ingedeeld in seizoenen, maar ook her en der verspreid kom je kortere recepten en ideeën tegen. Niets is echt moeilijk uitvoerbaar en alle ingrediënten zijn goed verkrijgbaar – in ieder geval in de biosupermarkt of natuurvoedingswinkel.

Supersnelle tarte tatin met appel en dadelstroop (p. 109)
Verwarm de oven voor op 180 °C. Schep 75 gram dadelstroop en 50 gram boter in een pannetje en breng het rustig aan de kook. Haal de pan van het vuur af als de boter is gesmolten.

Schil 500 gram appels, verwijder de klokhuizen en snijd de parten in plakjes. Vet de zijkant van een taartvorm (± 22 cm) in met wat boter. Schik de appelpartjes in de vorm en schep het stroopmengsel over de appelpartjes.

Leg 4 plakjes bladerdeeg op elkaar en rol ze uit tot een vel dat een paar cm groter is dan de doorsnede van de taartvorm. Leg het bladerdeeg over de appeltjes, stop hem aan de randen goed in en vouw het overtollige deeg terug. Klop de dooier van 1 ei los met een scheutje water en kwast het deeg hiermee in.

Bak de taart in 30 minuten gaar en goudbruin. Laat hem 15 minuten afkoelen en snijd de randen los. Leg een bord over de vorm heen, keer de vorm samen met het bord om en stort de taart op het bord. Serveer met een lekkere dot (met ahornsiroop gezoete) slagroom!

De ingrediënten staan gekleurd in het recept, dat je dus wel vantevoren helemaal door moet lezen. De plakjes bladerdeeg heb ik wel eerst laten ontdooien voor het uitrollen. Ik had geen dadelstroop in huis en heb de tarte tatin met gewone stroop gemaakt wat ook prima smaakt. Suikervrij is hij – in tegenstelling tot wat Natasja beweert- zeker niet; dadelstroop en ahornsiroop bevatten immers suiker(s).

Nog even over die gekleurde ingrediënten, dat is ook in de index achterin het boek doorgevoerd: alle recepten zijn blauw en de overige informatie is in zwart gedrukt. Er staan veel meer recepten en kookideeën in het boek dan je terug kunt vinden in de index. Zelf heb ik dit opgelost door een geeltje te plakken bij iets wat ik nog wil maken. Risico is wel dat er heel veel geeltjes tussen de pagina’s komen :-).

BioBudget laat overtuigend zien dat biologisch eten niet duurder hoeft te zijn. Het boek staat vol slimme, handige en nuttige tips. Zoals bijvoorbeeld samen koken, zelf snacks maken, voedingsadviezen en trucs om supermarktverleidingen te weerstaan. Wat ik zeker uit ga proberen is de tip om citroengras, gember of knoflook op te kweken. En wat dacht je van EHBME (Eerste Hulp Bij Mislukt Eten)?