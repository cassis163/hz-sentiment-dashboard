"Nu blijkt een weekje samen de grootste bedreiging van hun huwelijk."

Lennart en Bente zijn de gelukkige ouders van twee zonen, Lars van nu 17 jaar en Ole van 15 jaar oud. Lennart heeft zijn praktijk als dierenarts bij de woning en Bente is werkzaam als lerares.

Het gezin gaat op vakantie naar een camping in Frankrijk. Thuis is al besproken dat na de gezamenlijke vakantie de oudste zoon Lars, nog een weekje op de camping blijft. Een aantal vrienden van hem komen dan ook die kant op.
Hun jongste zoon, Ole, wil dit ook en maakt dit ook duidelijk. Nadat vader en zoon samen op pad zijn geweest, gaat Lennart plotseling en zonder daarin overleg te hebben gepleegd met Bente, overstag. Bente is het er absoluut niet mee eens. De mannen vormen echter een blok en uiteindelijk capituleert Bente.

"Wat kan er nou gebeuren? Het zijn geen kleuters meer."

Toen de jongens klein waren, was Lennart de meer bezorgde ouder; nu is dit andersom.

Terug in Nederland gaat het leven weer zijn min of meer normale gang. Bente heeft echter teveel tijd om zich af te vragen of alles wel goed gaat met haar jongens; de scholen zijn immers nog niet begonnen en zij heeft tijd zat om te piekeren.
Alles lijkt op een dag plotseling in een stroomversnelling te komen als Lennart een telefoontje krijgt met betrekking tot zijn moeder en Bente bericht ontvangt uit Frankrijk. Halsoverkop vertrekken zij richting de camping in Frankrijk...

Tineke Beishuizen heeft een vlotte schrijfstijl. Dit maakt het boek makkelijk te lezen. Zij weet de juiste toon te treffen om de emoties van Lennart en Bente weer te geven: je "voelt" als lezer hun verdriet, hun angst, hun irritaties, hun onmacht.

Een zomer gaat niet "slechts" over een zomer in Frankrijk, maar zeker ook over twee mensen die terugkijken op hun leven, hun relatie. Hoe om te gaan met het naderende lege-nestsyndroom, het loslaten van je kinderen, de angst die daar mogelijk bij komt kijken. Maar ook, het weer verder gaan met z'n tweetjes, daar weer de juiste liefdevolle weg in trachten te vinden.
Ondanks dit alles is het zeker geen zwaar boek om te lezen, maar een toegankelijk, herkenbaar verhaal wat heerlijk wegleest.