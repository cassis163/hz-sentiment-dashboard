Verzwijg mij niet is de thriller voor een aantal uren ontspannen leesplezier.

Piet Baete heeft met zijn vele, maar goed uitgewerkte, personages een behoorlijk goed verhaal neergezet. Door de vlotte schrijfstijl, korte hoofdstukken en duidelijke zinnen is dit boek makkelijk leesbaar en een aangename vorm van ontspanning voor vrijwel elke lezer.

Nadat de vrienden Gert-Jan, Louis, Vic en Simon onuitgenodigd op het decadente tuinfeest van de familie de Greve zijn verschenen, wil Vic niets liever dan het hart van zijn ex-vriendin Charlotte terugwinnen. Charlotte heeft zich echter verloofd met de zoon des huizes, Nicolas de Greve, en die zit alles behalve te wachten op Vic zÂ’n bemoeienissen. Als enige tijd later het lijk van een jongeman wordt gevonden gaat de jonge inspecteur David Kamp op onderzoek uit. Met behulp van hoofdinspecteur Briek Mulders, welke net een periode van zes maanden op non-actief gestaan heeft, probeert hij de duistere waarheid boven water te krijgen.

Ik heb me prima vermaakt met dit boek want het verhaal is goed uitgewerkt, makkelijk leesbaar en heeft door gebruik van Vlaamse woorden en uitdrukkingen toch ook wel een leuke eigen stijl.
Dit was voor mij een eerste kennismaking met een boek geschreven door Piet Baete en zeker geen teleurstelling. Ik ben benieuwd naar zijn eerdere en volgende boeken en verheug me erop deze te gaan lezen.