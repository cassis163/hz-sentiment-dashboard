Triptiek is een sterke literaire thriller van Karin Slaughter, die betiteld wordt als de koningin van de suspense volgens sommige journalisten. Het is een thriller van het hoogste niveau waarin ze ontroerende en emotionele passages varieert met een humoristische noot.

Het verhaal is dat van een klassieke thriller: enkele personages worden vermoord en men gaat op zoek naar de dader. Maar opgelet: Triptiek is meer dan dat.
Eerst en vooral is er de knappe personage-uitwerking. Ieder belangrijk figuur in het verhaal bezit een persoonlijk verhaal. Zo is er bijvoorbeeld de knappe maar gebrekkige Will Trent die op jeugdige leeftijd in een weeshuis was terechtgekomen. Aan die periode heeft hij niet alleen uiterlijke maar ook innerlijke littekens overgehouden. Hierdoor voelt hij zich verbonden met zijn collega Angie waarvoor hij ook gevoelens heeft. Tot een echte relatie komt het niet want voor Angie is Will niet de enige man. Ze wil hem dan ook niet langer aan het lijntje houden en vertelt hem altijd de waarheid.

Vervolgens is ook de spanning in het boek zeer sterk gecreëerd. In tegenstelling tot de meeste boeken in dit genre, weet de lezer al ongeveer honderd bladzijden voor het einde wie de effectieve dader van de moorden is. Toch zijn die laatste paginas zeer spannend en is het onmogelijk om het boek te laten liggen.

De schrijfstijl van Karin Slaughter is adembenemend. Slaughter houdt van korte beschrijvingen van ruimtes, voorwerpen en minder belangrijke personages. Op pagina 313 vond ik een prachtig voorbeeld: "Haar gezicht had als illustratie kunnen dienen bij de woordenboekdefinitie van moeder." In deze enkele, korte zin weet de schrijfster heel veel gevoel te steken en weet ze ook de gevoelens van de personages perfect te uiten.

Triptiek is het eerste werk dat ik lees van Karin Slaughter maar door haar boeiende schrijfstijl en knappe verhaallijn zal het zeker niet de laatste zijn !