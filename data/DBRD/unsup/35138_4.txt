Ik moet heel eerlijk zeggen dat ik verwacht had wel iets langer zoet te zijn met dit boek dan een enkele reis Venray-Helmond, maar het was wel een hele vermakelijke reis! Ik vind het altijd lastig om Graphic Novels echt te beoordelen, omdat het toch wel heel anders leest dan een normale novel, maar vooruit, ik ga het weer eens proberen.

De enige andere Graphic Novels die ik gelezen heb, waren de Game of Thrones boeken en het eerste boek van Percy Jackson. De tekeningen in deze Graphic Novel waren vergeleken daarmee wat simplistisch en misten dat extra laagje dat, zeker in de Game of Thrones boeken, graphics in kunstwerken verandert. Voor het verhaal zelf stoorde dat niet, maar daardoor ging ik er wel sneller doorheen, want echt uitgebreid naar elk plaatje kijken dat deed ik dan weer niet.

Het verhaal daarentegen vond ik wel erg leuk en goed aansluiten op de serie. Ik vind de aftermath van een revolutie altijd erg interessant en dit boek zoekt moeiteloos de onmogelijkheden op en buit die uit. En dan bekijken we het verhaal ook nog eens door de ogen van Iko, waardoor ik regelmatig toch wel hardop heb zitten schaterlachen.

Ik ben blij dat het tweede deel ook al in de kast staat en ik ga het zeker snel oppakken!