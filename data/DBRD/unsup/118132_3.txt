Ik heb genoten van het boek De re√ºnie en vind het als thriller zeer geslaagd. Leuk dat er opnieuw in eigen land een goede thrillerschrijver is opgestaan. Met een beetje psychologisch inzicht weet je echter al meteen wie de dader is. Het is jammer dat de schrijfster dat prijs geeft. Ze weet echter op een heel aardige manier een aantal verdachte figuren op te voeren. Een van deze figuren ging ik later in het verhaal verdenken als tweede mogelijkheid, maar mijn originele verdenking werd meer en meer bevestigd. Het is een heel prettig en gemakkelijk leesbaar boek. De hoofdpersoon roept al gauw sympathie op, de spanning blijft erin en ik heb het in twee dagen uitgelezen. Wat ik ook heel goed vond van Simone van der Vlugt, is het feit dat zij met dit boek het thema 'pesten' en de ernstige gevolgen hiervan aan de orde heeft gesteld. Een aanrader voor thrillerfans!

Het predikaat "literair" mag dit boek echter niet dragen - door dit boek een "literaire" thriller te noemen maakt Ambo Anthos zichzelf onsterfelijk belachelijk. Hoezo literair? Simone van der Vlugt ontbeert stilistisch talent, haar vocabulaire is armoedig en de personages missen complexiteit. De boeken van Nicci French zijn echter ook niet literair. Als thrillerschrijfster kan Simone van der Vlugt zich dus gerust meten met Nicci French. Ik ben benieuwd naar haar volgende boek en zie weer graag uit naar een paar avondjes spanning. Veel leesgenot allemaal!