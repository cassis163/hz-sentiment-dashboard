Sommige boeken zijn zo razend knap geschreven dat je vanaf de eerste zinnen aan de pagina’s gekluisterd zit en pas rust hebt als het uit is. Dodelijk bemind is onmiskenbaar zo’n boek. De bedenker van al dit fraais is Robert Ellis en hij begon zijn carrière als schrijver, producer en regisseur voor film en televisie. Honderden tv-commercials voor politici ontstonden in zijn brein. De vaardigheden uit zijn beroep om de aandacht van het publiek onmiddellijk te trekken en minutenlang vast te houden, wendt hij behendig aan in Dodelijk bemind.

Het boek speelt zich af in Los Angeles. Lena Gamble is een jonge politievrouw die net bevorderd is en nu op de afdeling Moordzaken een duo leerling-mentor vormt met de bijna pensioengerechtigde Hank Novak. De interactie tussen die twee getuigt van respect voor elkaars kunnen en zijn. Hank heeft zelf jongvolwassen dochters en toont veel begrip voor Lena die in het recente verleden haar broer verloor en dat trauma nog helemaal niet verwerkte. Op een avond wordt het duo bij een bizarre en vooral gruwelijke moord geroepen. Een mooie, jonge en zwangere vrouw is overvallen in bed, verminkt, vermoord en geëtaleerd. De gechoqueerde echtgenoot lijkt aanvankelijk de dader, maar al snel ruiken Lena en Hank het spoor van een seriemoordenaar annex verkrachter. Ze dopen de griezel ‘Romeo’ en de grote middelen, zoals extra personeel en profilers, worden ingezet om hem te pakken. Maar Romeo is gehaaid, en er zullen slachtoffers blijven vallen tot hij een fout maakt.

Die jacht op Romeo is een eerste verhaallijn. Een tweede lijn gunt je een inkijk in het dagelijks leven van Romeo. Hij is het prototype van de onopvallende man, die elke dag braaf gaat werken en ontspanning vindt in de sportschool. Als lezer maak je van dichtbij mee op welke basis hij zijn slachtoffers selecteert. Op een bepaald moment komt Lena in zijn vizier en dat levert huiveringwekkend spannende scènes op. Door de derde verhaallijn ken je Lena door en door, wat de inleving in wat haar boven het hoofd hangt alleen maar intensifieert. Die derde lijn is Lena’s privéleven waarin de dood van haar broer, een bekende rocker, nog steeds een centrale plaats inneemt. Sinds zijn soulmate contact opnam met Lena, worden oude wonden in alle hevigheid terug open gereten. Tot overmaat van ramp beseft Lena dat één van haar gewaardeerde collega’s bloed aan de handen heeft.

Robert Ellis vervlecht de verschillende verhaallijnen zo meesterlijk en verzon zo’n adembenemende plotwendingen, dat het moeite kost om het boek weg te leggen. Vanaf de eerste pagina’s sluit je de dappere Lena Gamble in je hart en je wilt eigenlijk alleen nog maar weten hoe haar verhaal afloopt. Dodelijk bemind is niet Ellis’ debuut, maar wel het eerste boek dat in ons taalgebied uitgegeven wordt. Het heeft alles in zich om ervoor te zorgen dat Ellis ook bij ons snel bekend wordt. Voorlopig is Dodelijk bemind voor mij met stip de beste thriller van 2007. (deze recensie verscheen eerder op ezzulia.nl)