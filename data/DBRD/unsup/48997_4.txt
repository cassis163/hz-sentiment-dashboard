De Studie is het tweede deel uit de Test -trilogie, geschreven door Joelle Charbonneau. Voor deze trilogie heeft ze zich laten inspireren door haar zangleerlingen, die haar vertelden over de druk die tegenwoordig bestaat om toegelaten te worden tot een universiteit. Charbonneau goot dit gegeven in een meeslepende serie van drie boeken.

In De Studie begint Cia Vale aan haar opleiding aan de universiteit in Tosu City. Ze heeft haar familie achtergelaten. Hoewel ze zich niets meer van haar test kan herinneren, heeft ze gelukkig haar klasgenoten nog om zich heen. Althans, gelukkig… Naarmate haar studie vordert doet ze steeds meer ontdekkingen over de test en over de rol die haar klasgenoten daarin speelden. Haar studie lijkt bijna wel een nieuwe test. Dan wordt Cia ook nog gevraagd om te spioneren voor een naderende opstand..

Het tweede boek van de Test-trilogie is origineler dan het eerste boek, en tegelijkertijd ook minder origineel. Het is een logisch vervolg op het eerste boek. Deel één lijkt heel erg (soms zo erg dat het stoort) op The Hunger Games. Gelukkig is deze gelijkenis in het tweede boek een stuk minder, wat het geheel wat origineler maakt. Toch is het verhaal erg voorspelbaar, zeker voor lezers die al veel Young Adult boeken hebben verslonden.

Zo gaat er in De Studie een opstand plaatsvinden, iets wat we terugzien in veel Young Adult boeken. Cia is hierin de held en er wordt veel van haar verwacht, terwijl ze dat zelf helemaal niet aan ziet komen. Andere personages die te vertrouwen lijken, blijken ineens bij de andere kant te horen. Dit soort verhaallijnen schijnen tegenwoordig goed te werken binnen het genre, maar het maakt het er niet origineler op.

Binnen het genre Young Adult springt het verhaal er niet uit. Wel is het tweede boek uit deze serie, net als het eerste, heel erg spannend. De testelementen uit het eerste boek worden op een goede manier ook weer in het tweede boek geïntegreerd. Zo moeten de nieuwe studenten een ontgroening doen, voor ze echt toe worden gelaten op hun faculteit. Hier draait het tijdens het uitvoeren van opdrachten om samenwerking en vertrouwen. Die opdrachten zijn natuurlijk weer heel spannend bedacht. Ook de cliffhangers aan het eind van elk hoofdstuk zijn in dit boek weer alom aanwezig. En na het lezen van twee delen uit de serie weten we van sommige personages nog steeds niet of we ze nou wel of niet kunnen vertrouwen.

Dit boek is zeker erg vermakelijk om te lezen. Het is alleen geen aanrader als je op zoek bent naar iets vernieuwends. Als je fan bent van spannende Young Adult boeken moet je het vooral wél lezen.