In deze tweeëntachtigste Baantjer, De Cock en de naakte waarheid, alweer de zesde van de hand van Peter Römer, worden De Cock en Vledder op een vroege zondagochtend geconfronteerd met een moord. Youri van As, visser op de boot van zijn oom, wordt dood aangetroffen op een van de toiletten van Love Life, een discotheek op het Rembrandtplein. En nog geen vierentwintig uur later is het alweer raak: in de Bloedstraat is een prostituee vermoord, Esmée Snijders, die volgens haar moeder naar Amsterdam verhuisd was om te gaan studeren. Later, als de moeder van Youri op het bureau is voor een gesprek met De Cock en Vledder, herkent zij de foto van Esmée die op het kantoor van De Cock hangt. Youri en Esmée blijken bij elkaar in de klas te hebben gezeten. Ook diezelfde dag nog wordt er een drugsfabriek in Amsterdam-Noord ontmanteld. Daar vindt men een gouden oorringetje met een bootje als versiering erin. Een oorring gedragen door vissers. Al deze omstandigheden zorgen ervoor dat De Cock niet anders dan kan aannemen dat deze drie zaken met elkaar te maken hebben. Maar, dit te bewijzen is nog ‘even’ het probleem.
In dit boek komen een aantal zaken samen. Het harde leven van de vissers en hun families. Het onzekere bestaan en daardoor de angsten van de families die nooit weten of hun zoon of man weer thuis zal komen. De vissers zelf die, na een hele week op zee te zijn geweest, het weekend gebruiken om hun zinnen te verzetten en de bloemetjes buiten te zetten. En mensen die, op de een of andere manier, snel veel geld willen verdienen en daar ver in gaan, vaak met prostitutie en drugs als gevolg. Maar ook het gedrag en de schendbaarheid van een ambtenaar en een (oud) politieagent komen aan bod.
De gebruikelijke opbouw van de verhalen rond De Cock, Vledder, Keizer, de rest van bureau Warmoesstraat én natuurlijk Lowietje niet te vergeten, is ook in dit verhaal (uiteraard) weer gebruikt. Toch gaat dit op de een of andere manier niet vervelen, noch wordt het voorspelbaar. De rust die De Cock uitstraalt, het inzicht dat hem elke keer weer helpt om ‘zijn’ zaken op te lossen (uiteraard met de hulp van zijn vaste team) maakt dat deze boeken elke keer weer een genot zijn om te lezen. Ook de gebruikelijke dosis humor ontbreekt in dit deel natuurlijk niet.
Deze herkenbaarheid en het feit dat het (bijna) pretentieloze verhalen zijn zorgt waarschijnlijk ook voor de kracht van deze tijdloze boeken, die je (in de geest van De Cock met een goed glas bij de hand) leest om ze, met een kleine glimlach en een voldane zucht, aan het einde weer dicht te klappen. De Cock heeft het wederom geflikt!