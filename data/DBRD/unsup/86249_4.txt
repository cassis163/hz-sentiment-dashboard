Joan is samen met haar 4-jarige zoontje Lincoln een dagje naar de dierentuin zoals ze wel vaker doen. Na een gezellige middag lopen ze richting de uitgang, maar dan hoort ze iets wat op schoten lijkt. Eerst vertelt ze zichzelf dat het vast niets bijzonders zal zijn, maar wanneer ze verderop een aantal lichamen ziet liggen beseft ze dat het menens is. In de uren die volgen probeert ze zich samen met haar zoontje schuil te houden, zich zo stil mogelijk te houden en te blijven hopen dat ze het zullen overleven...

Het is een tijdje geleden dat ik echt een goede thriller heb gelezen. Ongeveer een half jaar terug of zo, wat best lang is voor een liefhebber van thrillers en liefhebber van schrijvers als bijvoorbeeld Linda Jansma en Tess Gerritsen. Na het lezen van dit boek besef ik weer hoe erg ik het gemist heb: de nagelbijtende spanning, het bladzijde na bladzijde omslaan, de onverwachte verpletterende plottwists, heerlijk!

In de eerste hoofdstukken wordt de spanning langzaam opgebouwd en dan ineens lees je dat het echt foute boel is en kan je vanaf dat punt het boek niet meer opzij leggen! Vanuit verschillende perspectieven - met name die van Joan zelf - lezen we hoe een leuk uitje naar de dierentuin kan eindigen in een ware nachtmerrie.
We volgen ook een aantal andere personages, waaronder de schutter - wat ik enorm interessant vond en wat ook echt iets toevoegt aan het hele verhaal.

Daarbij is het erg fijn dat de schrijfster niet enkel deze personages, maar ook hun emoties, hun acties, eigenlijk de hele situatie heel treffend en geloofwaardig kan neerzetten. ZÃ³ treffend en geloofwaardig dat je niet alleen enorm meeleeft, maar je bijna zelf waant in het dierenpark, verstopt tussen bosjes en in dierenverblijven... Een aantal keer word je ook goed aan het denken gezet: wat zou jij doen als je in deze situatie zat?

Kortom: een heerlijk spannende thriller waar ik echt van heb genoten! En dan dat einde... Ik weet nog steeds niet helemaal wat ik er van moet denken - in positieve zin dan. Chapeau, Gin Phillips, chapeau!