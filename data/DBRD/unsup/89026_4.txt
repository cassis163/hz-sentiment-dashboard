Daghallo, het welbekende intro voor Keteltje-liefhebbers. ‘Prinsessenpret’ is het derde voorleesboek over deze eigenwijze prinses na ‘Prinses op les’ en ‘Prinses met praatjes’ van Jeska Verstegen. Hartstikke leuk om voor te lezen, maar ook om zelf of samen te lezen doordat de verhalen zo’n vier bladzijden inclusief grote prenten beslaan.

We nemen de proef op de som en ik laat zoals wel vaker een (dit) boek ‘rondslingeren’. Eens kijken hoe lang het duurt voor het opgemerkt wordt en wat er dan vervolgens mee gebeurd. Drie, twee, een de schoolmeid pakt het op, bladert wat en loopt weg met ‘Prinsessenpret’. Ze zoekt haar peuterzus op. “Kijk eens!” en ze smeren hem naar het grote bed. Er wordt heel wat afgelachen en gewezen. De kleuter gaat polshoogte nemen en komt al snel met het boek aanlopen:”Mama, voorlezen?!” Vort dan maar en ik start met ‘Daghallo, even iedereen voorstellen’ en vervolg met avontuur een van twintig ‘Keteltje leert fietsen’.

Daghallo! Natuurlijk kan Keteltje fietsen! Zonder kussentjes, en dwars door het paleis en over de voeten van de Minister van Verkeer. Ze opent met haar klas een echte dierenbrug, zoals alleen Keteltje dat kan. Soms neemt ze de auto, als ze voor Prins Opa’s verjaardag een regenboog gaat kopen, of ze gaat met de koets die ze verandert in een gouden vuilniswagen. En altijd blijft Keteltje zichzelf! Voor Keteltje is niets een probleem, ze heeft voor alles een oplossing, op een manier die iedereen doet glimlachen. Prinsessenpret!

‘Keteltje- Prinsessenpret’ van Jeska Verstegen, vormgeving Annemieke Groenhuijzen, Uitgeverij Leopold, 2015

/Lmcmr