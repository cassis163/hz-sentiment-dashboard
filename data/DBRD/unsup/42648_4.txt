"Vogelvrij" van Sebastien de Castell is het eerste deel in de zesdelige Spellslinger-serie. Een erg mooie hardcover van bijna 400 pagina's, die absoluut uitnodigt om gelezen te worden.

Het verhaal speelt zich af in een gemeenschap die verdeeld is in twee groepen. De Jan'tep zijn de magiërs die magie bezitten en daarmee de hogere vormen van magie kunnen toepassen om hun volk en familie te beschermen. De Sha'tep zijn de overige mensen van het volk, zij beschikken dus niet over magie of slechts een klein beetje.
Als je eenmaal zestien jaar oud bent moet je met succes vier proeven doorlopen om te bewijzen dat je een echte magiër bent en dus een magiërsnaam krijgt en een Jan'tep mag zijn.

Kellen is bijna zestien jaar en staat dus op het punt om zijn proeven af te leggen. Er is alleen één probleem: Hij heeft zijn armringen nog niet geactiveerd en beschikt dus maar over minimale magie. Tijdens zijn eerst duel duikt dan opeens de nomade Ferius Parfax op, die hem anders laat kijken naar de wereld om zich heen en hem uitdaagt misschien wel een ander pad te kiezen dan waar hij voor voorbestemd was. Bieden haar speelkaarten een uitkomst voor Kellen? Of moet hij zich toch verplicht aansluiten bij de Sha'tep en de rest van zijn leven als bediende van de Jan'tep werken. Of krijgt hij toch zijn magie nog geactiveerd?

In tegenstelling tot Kellen beschikken zijn vader, moeder en zusje wel over krachtige magie. Kellen valt dus onder de zwakkere laag van zijn volk en is zelf erg bang om ingedeeld te worden bij de Sha'tep. Eigenlijk wil hij helemaal niet zwak zijn, of een Sha'tep! Doordat Kellen niet over magie beschikt wordt hij gedurende het verhaal wel creatief in het zoeken van oplossingen. Het is erg fijn om eens een verhaal te lezen vanuit een hoofdpersonage dat niet de standaard grote, krachtige en sterke held is. Je krijgt tijdens het lezen erg veel sympathie voor de iets wat klungelige maar slimme Kellen.

Het verhaal leest ontzettend vlot weg en het heeft korte hoofdstukken waardoor je makkelijk tussendoor even verder kunt lezen of kunt stoppen. Het is een duidelijk, stoer en erg grappig geschreven verhaal, maar op sommige stukjes ook echt spannend en verrassend! In het begin moest ik erg wennen aan alle verschillende namen, maar na een aantal hoofdstukken was het boek bijna niet meer weg te leggen.

Er kwamen verschillende thema's voorbij waaronder discriminatie. De Jan'tep beschikken over krachtige magie en zijn daardoor erg zeker van zichzelf, dat maakt ze ook erg arrogant en kortzichtig! Daarin tegen kan de gemeenschap niet functioneren zonder de Sha'tep die al het zware werk moet doen voor de Jan'tep omdat zij de mindere/zwakkere zijn. Dit is al generatie op generatie zo geweest en doorgegeven. De auteur heeft dit onderwerp erg goed uitgewerkt en op een mooie manier in het verhaal opgenomen.

Voordat ik aan dit boek begon, dacht ik een verhaal over goochelen en illusies te gaan lezen. Ik denk dat dat kwam door de cover en de speelkaarten daarop afgebeeld. Ondanks dat ik iets anders verwacht had, vond ik het verhaal echt verrassend goed!
Ik kan niet wachten om het volgende deel te lezen, dat waarschijnlijk in maart 2018 zal verschijnen.