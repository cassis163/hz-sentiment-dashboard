Sinds ik de cover van Unplugged voorbij zag komen op Goodreads was mijn interesse gewekt. Ik maakte dan ook een sprongetje van blijdschap toen bleek dat ik dit boek gewonnen had via Hebban - waarvoor dank! Donna Freitas wist me vanaf pagina één in de wondere Appwereld te zuigen en zette me aan het denken over mijn eigen internetgedrag. Helaas heb ik ook wat kritische kanttekeningen bij haar verhaal.. Skye werd jaren geleden door haar familie naar de Appwereld gestuurd in de hoop op een beter leven. Deze extravagante, online versie van de echte wereld staat in het teken van exclusieve apps en dure downloads. Skye is echter een zestienjarige zonder geld, waardoor ze weinig bijzonders kan maken van haar virtuele personage. Ze spendeert haar dagen met dagdromen over het moment dat ze mag uitpluggen en haar familie in de echte wereld kan ontmoeten. Maar dan worden de grenzen tussen de twee werelden gesloten.. Unplugged vertelt een zeer origineel verhaal, waarin de grens tussen de virtuele wereld en de echte wereld duidelijker is dan ooit. In de Appwereld heb je geen lichaam nodig en staat je leven vol van de apps, maar in de realiteit zijn mensen nog altijd afhankelijk van hun armen, benen en andere ledematen. Deze twee werelden staan lijnrecht tegenover elkaar en hebben beide zowel voor- als tegenstanders. Donna Freitas kiest niet voor één duidelijke slechterik, maar zorgt dat je van iedere partij wel een argument begrijpt. Hoewel hoofdpersonage Skye altijd heeft uitgekeken naar haar Dienst - het moment dat je als zeventienjarige kunt unpluggen om een kijkje te nemen in de echte wereld - kiest ze niet meteen partij, waardoor het verhaal van begin tot eind interessant blijft. Donna Freitas weet in Unplugged een heel toffe wereld te scheppen met enorm veel details. Al die verschillende apps zou ik echt weleens uit willen proberen. Hoe cool is het dat je door middel van een app je uiterlijk kunt veranderen, kunt vliegen, kunt gamen en zelfs heel verschillende maaltijden kunt eten?! Tegelijkertijd zet het verhaal je aan het denken; brengen we met z'n allen al niet veel te veel tijd online door? Speelt social media een te grote rol in ons dagelijks leven? En zijn we niet allemaal stiekem een beetje voyeurs? Social media, privacy en de (digitale) kloof tussen arm en rijk zijn slechts een greep uit de thema's die in dit boek aan bod komen. Ik moet echter ook een kritische kanttekening maken bij dit boek. Unplugged voelt aan als een inleiding op een groter geheel; het boek ontbreekt hierdoor iets. Natuurlijk lees ik graag series, maar ik vind het wel fijn als je in het eerste boek al iets te weten komt en dat er een (klein) subplot wordt afgerond. In Unplugged is dit echte totaal niet het geval. Aan het eind van het verhaal blijf je met een hoop vragen achter en weet je niet eens zo heel veel meer dan aan het begin.. Hoewel ik uitkijk naar een vervolg - ik wil meer lezen over Skye! - was ik toch een beetje teleurgesteld in het einde. In plaats van een tipje van de sluier op te lichten blijft Donna Freitas iets te vaag naar mijn mening. Daarnaast kent het verhaal een hoop sleutelfiguren, die mijns inziens iets verder uitgediept hadden mogen worden. Graag zou ik meer informatie krijgen over Inara - wat zijn haar beweegredenen?  - maar ook Lacy Mills en Rain Holt blijven een mysterie voor mij. Dit maakt me natuurlijk extra nieuwsgierig naar het vervolg, maar stiekem had ik ook in het eerste boek de personages graag wat beter leren kennen. Unplugged is met recht een origineel verhaal met een filosofische ondertoon. De diepere laag onderscheidt dit boek van veel andere YA boeken - naast je meeslepen in een spannend en avontuurlijk verhaal doet Unplugged je ook nadenken over je eigen leven en de rol die het internet en social media hierin spelen. De schrijfstijl leest enorm fijn, maar de personages blijven hier en daar iets te mysterieus naar mijn zin. Ook het feit dat het complete boek aanvoelt als een inleiding, zonder een eigen subplot, was voor mij een puntje van kritiek. Toch ben ik zeker benieuwd naar het vervolg, want de potentie is er zeker. Unplugged is een spannende opmaat naar, wat ik hoop, een originele en innovatieve trilogie. Ik kan niet wachten op boek twee!