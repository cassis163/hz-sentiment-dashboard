Lizzy Mason groeide op in Virginia in de Verenigde Staten. Ze studeerde in New York en werkt in de uitgeverijwereld. The Art of Losing is haar Young Adult debuutroman.
The Art of Losing vertelt het verhaal van Harley Langston wier leven op zeventienjarige leeftijd in één veranderde. Dit was de avond dat haar zusje Audrey door een autoongeluk in coma raakte. De bestuurder van de auto was Harleys, op dat moment stomdronken, vriendje Mike. Eerder die avond betrapte Harley Mike en Audrey samen in bed. Harley geeft zichzelf de schuld van het ongeval. Als zij niet woest was geweest op Audrey en Mike was haar zusje nooit in die auto gestapt. Gebogen onder het enorme schuldgevoel worstelt Harley met haar gevoelens rondom Mike, Audrey, het drankprobleem van Mike en haar buurjongen Rafael die terug is uit een afkickkliniek.
Het hoofdpersonage Harley is voor de oudere lezer herkenbaar. Harley is een echte puber die worstelt met haar gevoelens: de problemen in de liefde en onzekerheid over haar uiterlijk. Boven alles worstelt ze met het overmatige alcoholgebruik van haar ex-vriend, de zorgen om haar zusje die in coma ligt en haar nieuwe, verwarrende gevoelens voor haar buurjongen Raf. Tegelijkertijd weet Mason ook indruk te maken met het personage Raf, volledig Rafael, die worstelt met de nasleep van een afkicktraject. Ze weet de gevoelens rondom de verslaving en de strijd die het is om clean te blijven op een kraakheldere manier neer te zetten.
The Art of Losing is een must-read voor alle middelbare scholieren en studenten. Het schetst een helder en emotioneel beeld over drank- en middelenmisbruik en de gevolgen voor je naaste omgeving. Mason schetst een realistisch beeld over afkicken en gedragsveranderingen dat je zeker aan het denken zet. Hierbij wordt al snel duidelijk dat ze uit haar eigen ervaringen put. In het voorwoord van het boek vertelt Mason dat ze zelf als tiener in een afkickkliniek heeft gezeten nadat haar ouders haar onder invloed van drank en drugs betrapten.
Mason houdt je aandacht erbij door de hoofdstukken van het verhaal af te wisselen met het dagboek van Harley dat ze van haar therapeut moet bijhouden. Hierdoor ontstaat er een fijne afwisseling tussen verhaal en flashbacks die gaten in het verhaal invullen.
Mason neemt je in een hoog tempo mee langs gebeurtenissen, vriendschappen en familie waardoor The Art of Losing, ondanks wat kleine foutjes, een laagdrempelig en toegankelijk boek is om een zwaar onderwerp bespreekbaar te maken.