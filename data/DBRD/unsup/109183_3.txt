Jennifer L. Armentrout wordt in de VS gezien als dé #1 New Adult-auteur. Met Val voor mij schrijft ze het vierde boek in de serie. Het verhaal over Roxy, een jong volwassene, schrijft ze een heerlijk New Adult-verhaal, dat spannend en aantrekkelijk is. Helaas bevat Val voor mij het welbekende verhaal. Armentrout verrast niet echt.

Armentrout begint haar verhaal met een ontmoeting tussen Roxy en Charlie. Al snel is duidelijk dat er van alles met Charlie aan de hand is, en dat Roxy zichzelf de schuld geeft van hetgeen er gebeurd is. Wat er precies aan de hand is, is voor de lezer onduidelijk. Het enige duidelijke gegeven: ene Henry is de ‘dader’. Een eerste steen voor een spannend verhaal is gelegd.

Roxy woont in een studentenhuis, werkt in een café. Het liefste vult ze haar dagen met schilderen, maar ze volgt een opleiding, om een diploma te behalen. Ze is tot over haar oren verliefd op Reece, maar lijkt hem niet te krijgen. Reece denkt dat hij seks met Roxy heeft gehad, maar dit is niet waar. Wanneer hij vertelt dat hij verliefd op haar is, moet ze de waarheid omtrent het ‘bedverhaal’ vertellen, maar ze durft niet. Net wanneer alles oké lijkt te gaan, gebeuren er allerlei vreemde dingen in het huis van Roxy. Dan komt Henry terug in de maatschappij en zet hij het leven van Roxy nog een keer extra op de kop.

Het verhaal dat Armentrout vertelt is niet nieuw, maar wel interessant. Het begin van het verhaal komt maar moeizaam op gang, door de overkill aan details: “Ik zette me af van de gootsteen en pakte een banaan uit de droevige fruitmand waar meer chocolade dan fruit in lag, toen er ineens iemand op mijn voordeur klopte.” Vrijwel continu volg je de gedachten van Roxy, waarbij Armentrout soms te veel gedachten té letterlijk beschrijft.

Vanaf de eerste bladzijde voegt Armentrout suspense toe in het boek. Middels de verhalen rondom Charlie, de geheimzinnige veranderingen in het huis van Roxy en de roddels over de bedreigingen in het dorp kweekt ze bij de lezer een naar onderbuikgevoel: er staat iets te gebeuren. Echter, wat het is, is nog onduidelijk. Helaas beschrijft Armentrout dit in het begin te beknopt. Slechts een paar kleine verwijzingen moeten het verhaal spannend maken; een doel dat ten dele behaald wordt. Gelukkig keert ze het tij halverwege het boek en wordt het verhaal spannender. Door deze elementen aan het verhaal van Roxy toe te voegen, maakt Armentrout Val voor mij zeker wel aantrekkelijk.

Halverwege het verhaal neemt de suspense in Val voor mij toe. De bedreigingen nemen toe, Reece lijkt heel romantisch, maar bezorgt je tegelijkertijd kippenvel door zijn houding en Roxy gaat zich onprettiger voelen in haar huis. Ook de return van Henry is een aantrekkelijk verhaalelement. Daarbij verschuift Armentrout haar focus: niet alleen de gedachten en gevoelens van Roxy voeren de boventoon, ook de gebeurtenissen worden uitgebreider beschreven. Hierdoor wordt het verhaal langzaam maar zeker aantrekkelijk. Armentrout laat zien dat ze het beschrijven van humoristische passages of emotionele passages ook tot in de puntjes beheerst.

Waar Val voor mij in de eerste instantie een laag verhaaltempo bevat, schroeft Armentrout in het slot het tempo op. Helaas maakt ze daarbij relatief grote tijdsprongen. Daarbij verliest het verhaal kracht. Gebeurtenissen worden geheel overgeslagen of slechts summier besproken. Wel zorgt het hogere verhaaltempo ervoor dat Val voor mij interessant blijft. Armentrout weet als geen ander de spanning te bewaren. Ook al schrijft ze niet echt een ‘nieuw’ verhaal en zijn diverse elementen meer dan voorspelbaar; het verhaal blijft wel aantrekkelijk door alle wendingen, gedachten en gevoelens.

Val voor mij mag met recht een New Adult-boek genoemd worden. Het taalgebruik, de gedachtegangen en de handelingen van de protagonisten passen bij hun leeftijd. Ook de problematieken rondom relaties, werk en opleidingen hoort bij de jongvolwassenen. Echte ‘weltschmerz’ lijkt nog niet aan de orde. Toch weet Armentrout een beetje wereldleed in haar verhaal te verwerken. Op die manier maakt ze van Val voor mij net íets meer dan zomaar een New Adult-boek.