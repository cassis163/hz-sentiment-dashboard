Heb jij ook een grote liefde voor boekhandels? Dat is Echte liefde vind je in de boekhandel een grote aanrader. Op bijzondere wijze verweeft Veronica Henry de levens van de bewoners van een Engels stadje met die van boekhandel Nightingale Boeken en zijn eigenaren.

Verhaal
Nightingale Boeken, een boekhandel in het Engelse stadje Peasebrook, kampt met grote financiële problemen, wanneer eigenaar Julius overlijdt. Zijn dochter, Emilia, heeft de zaak overgenomen en heeft het moeilijk met het verlies van haar vader en de verleiding om de winkel te verkopen is groot. De klanten willen alles behalve dat de winkel zijn deuren sluit. Iedere dorpsbewoner is op zijn eigen manier verbonden Nightingale Boeken en ze staan Emilia dan ook bij tijdens haar strijd om de boekhandel staande te houden. Ook Marlowe, een oude kennis, is voor haar een grote steun, en misschien zelfs wel meer dan dat...

Look & Feel
Op het voorplat van het boek is de voorkant van een boekhandel te zien, waarin het boek zelf in de etalage wordt gepresenteerd. Heel grappig bedacht!

De toegevoegde hartjes op het omslag vind ik wat kinderachtig overkomen; die hadden ze achterwege kunnen laten. Aan de binnenkant van het omslag, daarentegen, vind ik het wel erg leuk! Het lettertype dat is gebruikt voor de titel en de auteursnaam vind ik niet helemaal bij het verhaal passen, maar is wel lieflijk.

Jammer, ze hadden iets meer uit de look van het boek kunnen halen. Ik vind het wat te simpel ogen. Ook de flaptekst komt niet 100% overeen met het verhaal; er staat '... aan Marlowe, een goede vriend van haar vader - die een stuk jonger blijkt te zijn dan ze dacht.', maar dat klopt niet helemaal. Al aan het begin van het boek wordt duidelijk dat Emilia goed op de hoogte is van Marlowe en zijn leeftijd.

De typografie heeft een mooie schreef, wat bijdraagt aan een extra romantisch effect en fijn leest.

Oordeel
Wat een heerlijk verhaal! Dat wil ik eerst even kwijt...

Echte liefde vind je in de boekhandel is een heerlijk, niet al te gecompliceerd verhaal, dat zich afspeelt in een lieflijk klein stadje in Engeland. Nightingale Boeken blijkt een belangrijke rol te spelen bij de verbondenheid van alle inwoners. Hoofdstuk voor hoofdstuk leert de lezer deze bewoners én hun verhaal kennen. Leuk om te lezen dat het papieren boek juist in deze tijd nog een belangrijke rol heeft in deze verbondenheid.

In de eerste hoofdstukken van het boek vond ik de hoeveelheid aan namen die werden geïntroduceerd wat veel. Het was best lastig bij te benen en terugbladeren was een regelmatige handeling tijdens het lezen. Naarmate je dieper in het verhaal terecht komt, zie je echter in dat juist die vele personages de charme van het verhaal vormen. Iedereen is op zijn eigen unieke manier verbonden met de boekhandel en als lezer krijg je langzaam maar zeker het gevoel dat jij zelf ook klant bent in de winkel. Ik zou zo in Peasebrook willen wonen en even lekker willen rondneuzen in Nightingale Boeken!

Veronica Henry verweeft de verhalen van iedere inwoner op een fijn leesbare manier, waardoor je zonder moeite van het ene personage naar het andere verplaatst. Het had wat geholpen als de namen van het behandelde personage boven elk hoofdstuk zou staan, maar dit is een klein detail dat eigenlijk alleen in het begin van het boek handig was geweest.

De roman is onderverdeel in 26 hoofdstukken die zijn onderverdeeld over de perspectieven van diverse hoofdpersonen (Emilia, Julius, Sarah, Jackson, Dillon en Thomasina). Normaalgesproken ben ik geen grote fan van verschillende oogpunten, maar Henry weet zo'n duidelijk onderscheid te maken tussen de karakters van haar personages dat de overgang telkens soepel verloopt.

Kortom, een heerlijk verhaal en een must read voor elke boekenliefhebber. Ik kan niet wachten tot ik weer rond kan dwalen in mijn favoriete boekhandel, want dat blijft toch een van de leukste dingen om te doen...

Sterren: ****

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Vertaling: Willeke Lempens
Publicatiedatum: 10-04-2017
Pagina's: 336
ISBN: 9789022579190