Lichte jaren is het eerste deel van een serie over de familie Cazalet. De boeken zijn geschreven in de jaren ’90 door Elizabeth Jane Howard.

Het boek start eind jaren ’30, vlak voor het uitbreken van WOII. De gehele familie Cazalet brengt de zomervakantie met elkaar door op het familielandgoed. Alle familieleden worden zeer uitgebreid geïntroduceerd, bovendien zijn er nog allerlei verwante personen en personeelsleden die aan bod komen. Hierdoor komt het verhaal erg traag op gang en duurt het een tijd voor je weet wie wie is. De stamboom moet zeer regelmatig geraadpleegd worden hiervoor. Howard beschrijft niet alleen de personen, maar ook de huizen, kleding en activiteiten zeer uitgebreid. Ze heeft wel een mooie schrijfstijl en er zitten mooie passages bij, maar ze beschrijft alles zo gedetailleerd dat er geen vaart in komt. Ze schetst een mooi tijdsbeeld van oorlogsdreiging, klasseverschillen en de omgang met het personeel, verschillen tussen mannen en vrouwen (ook bij de kinderen) en seksuele moraal. In de loop van het boek leer je de personages beter kennen en worden er allerlei problemen en buitenechtelijke relaties beschreven, maar echt bijzonder wordt het allemaal niet. Het boek is een beschrijving van het dagelijks leven van een familie in de vooroorlogse periode. Als opzichzelfstaand boek vind ik het onvoldoende, het is meer een introductie van vele personen. De volgende delen zullen zich afspelen tijdens WOII en ik verwacht dat er dan meer gaat gebeuren.