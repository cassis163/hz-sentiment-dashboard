humor, spanning, luchtigheid, romantiek, een happy end en het juiste gehalte aan voorspelbaarheid.,R staat voor rekening is de achttiende misdaadroman met Kinsey Millhone in de hoofdrol. Niet eerder was één van de andere werken mij onder ogen gekomen, ondanks het feit dat ik erg gecharmeerd ben van dit soort boeken. Sue Grafton is wellicht wat pretentieus ooit begonnen aan A van Alibi, maar als je de achttiende op rij kunt schrijven zoals zij dat heeft gedaan, dan maak je de pretenties waar.

Privé-detective Kinsey Millhone neemt een opdracht aan om de zojuist vrijgelaten Reba Lafferty van de gevangenis naar haar oude vader terug te brengen. Vervolgens dient ze Reba een paar dagen in de gaten te houden om te voorkomen dat ze opnieuw de fout in gaat. Makkelijke klus, snel verdiend.
Reba heeft een straf uitgediend voor verduistering van een boel geld. Gestolen van Beck, haar voormalige baas en ex-minnaar. Beck zelf is ook niet vies van creatief boekhouden. Reba geeft toe dat ze voor hem de kastanjes uit het vuur heeft gehaald en hem het dure offer van twee jaar vrijheidsberoving heeft geschonken. Eenmaal op vrije voeten, valt ze direct weer voor de charmes van Beck. Kinsey ziet dit alles met lede ogen aan. Ze overtuigt Reba ervan om te breken met Beck, sterker nog, om hem een hak te zetten. Wat niet zo moeilijk is wanneer Reba merkt dat Beck een relatie is aangegaan met Rebas beste vriendin. Dan wijkt liefde voor wraak.

Dit boek is van het feel-good type. Als je in dit boek begint op weg naar je vakantiebestemming, duurt 1 je reis niet zo vervelend lang en 2 begint je vakantie erg leuk. Het boek heeft vaart, humor, spanning, luchtigheid, romantiek, een happy end en het juiste gehalte aan voorspelbaarheid. Kinsey probeert Reba op het rechte pad te krijgen. Maar Reba laat zich niet zo gemakkelijk temmen. Rebas impulsiviteit sleept Kinsey mee in enkele grappige, maar onwettelijke acties. De manier waarop Kinsey dit ondergaat deed me wel sterk denken aan Stephany Plum in de boeken van Janet Evanovich, maar dat deed verder geen afbreuk aan de beleving van het verhaal. Niet gehinderd door enige voorkennis over het karakter van Kinsey, vond ik dat Grafton zowel Kinsey als haar medespelers in dit boek goed wegzet. Ik vond Kinsey meteen sympathiek, waarschijnlijk vooral vanwege de omgang met haar hoogbejaarde buurman. Haar leven kabbelt aan de ene kant akelig voorspelbaar voort, aan de andere kant raakt Kinsey betrokken bij criminele, gevaarlijke acties en die tegenstelling maakt het boek precies goed. Kortom, ik ga zeker meer over Kinsey Millhone lezen. Nu hoef ik alleen die vakantie nog maar te boeken!