Leuven, 1517-1520. Rutger Rescius (ca. 20 jaar), aankomend talent binnen het humanisme, is bevoorrecht getuige bij de oprichting en groeipijnen van het Leuvense Drietalencollege (ook gekend als Trilingue of Drij Tonghen). Latijn, Grieks en Hebreeuws wordt er gedoceerd. Niemand minder dan Erasmus is de grote bezieler. Ook de bekende Aalsterse drukker Dirk Martens is in Leuven actief, en daarnaast een hele batterij minder en nog minder bekende historische personages. Sommige zijn Erasmus' bondgenoten, andere helemaal niet. Een enkeling houdt het midden. In die broeierige sfeer moet het Drietalencollege zich ontwikkelen en bestaansrecht opbouwen. De Reformatie loert om de hoek, Luther is niet langer onbekend en wie nieuwe initiatieven ontplooit moet op zijn tellen passen voor ketterij-jagers!
Een kolfje naar de hand van de auteur, die al verscheidene historische romans uit die periode op zijn naam heeft staan. Deze is een volgende, waarin figuren genoemd worden of figureren die in andere een hoofdrol spelen (Nicolaes Cleynaers, Pieter Gillis,...). En zoals steeds lijk je je als lezer onder de groten uit die tijd te bevinden, loop je met Erasmus door Leuven, zit je in de drukkerij van Dirk Martens en woon je de boekverbranding van 1520 bij in tegenwoordigheid van Karel V.
Gestoeld op enorm veel onderzoekswerk, maakt de auteur je deelgenoot van hun haarkloverijen en twisten. Hij verleent hun discours een geladenheid zoals dat in die tijd moet geweest zijn. Top! Je wil blijven lezen.
De veelheid aan personages laat de niet-ingewijde lezer niet toe om ze allemaal te kennen en uit elkaar te houden. Moeten ze steeds allemaal vernoemd worden of is het in het belang van de leesbaarheid mogelijk hun aantal te beperken? Daarnaast zou een plannetje van het 16de eeuwse Leuven meer verhelderen dan een opsomming van de locaties met hun ligging en eventuele hedendaagse benamingen.
Opnieuw een heerlijk boek van een auteur die de periode, locaties, personages en hun gedachtegang door en door kent. Ik kijk al reikhalzend uit naar een volgende roman van hem in dit genre. Laat maar komen!