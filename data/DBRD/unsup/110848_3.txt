Kristin Bye is werkzaam bij de Noorse televisie als journaliste. Ze maakt live uitzendingen en deze keer ontvangt ze in de studio Tsjetsjeense asielzoekers die in debat willen met Noorse politici. De uitzending begint, maar korte tijd later blijkt dat de Tsjetsjeense asielzoekers terroristen zijn die de strijd voor een vrij TsjetsjeniÃ« via het programma willen bepleiten. Ze eisen zendtijd en gijzelen diverse aanwezigen. Daarnaast willen ze miljoenen en uiteraard een vrije aftocht. Dit alles moet aan de kijkers getoond worden.
Wolvennacht kenmerkt zich door een documentaire stijl. Het verhaal wisselt voortdurend van perspectief. De ene keer wordt verslag gedaan van gebeurtenissen in de studio en vanuit het gezichtsveld van Kristin Bye, een andere keer worden gijzelnemers belicht of politiemannen die druk doende zijn plannen te smeden om de gijzeling een halt toe te roepen. Tussendoor komt via flashbacks het verhaal naar voren van de persoonlijke geschiedenis van twee mannen en hun Tsjetsjeense wortels. Hiermee wordt het politieke ook persoonlijk gemaakt.

Wolvennacht is een politieke thriller vol vaart en actie. Tom Egeland heeft een spannend boek geschreven over een gijzeling in een studio en over het gedrag van gijzelaars en gegijzelden. Hoop, wanhoop, moed en het spel om de macht wisselen elkaar af. Daarnaast wordt de Tsjetsjeense kwestie goed gedocumenteerd en ontstaat een genuanceerd beeld over politieke twisten, vrijheidstrijd en tegenstellingen.
Een goed boek dat tot nadenken stemt over de wereldpolitiek, de rol van Rusland en van de westerse wereld. Een boek dat zeer geschikt is voor een spannende actiefilm.
Tom Egeland besteedt daarnaast ruimschoots aandacht aan de lotgevallen, beweegredenen en emoties van individuen. Met als resultaat een mooie mix van het persoonlijke en het politieke.