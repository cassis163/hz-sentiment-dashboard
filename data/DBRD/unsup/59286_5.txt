John le Carré heeft een omvangrijk oeuvre op zijn naam staan en wereldwijd wordt hij gerespecteerd vanwege o.a. zijn Smiley-serie en de eigen stijl waarmee hij boeken over spionage en dubbelspionage vorm heeft gegeven. En nu ligt in de boekwinkel Absolute vrienden. Le Carré vertelt het verhaal van Ted Mundy, Brits onderdaan, en Sasha, zoon van een Oost-Duitse predikant. Deze twee mannen ontmoeten elkaar aan het eind van de jaren zestig. Deze ontmoeting groeit uit tot een heftige vriendschap die stand houdt tot in de huidige tijd. Wat is er zo bijzonder aan dit boek dat het vijf sterren verdient? Allereerst is er de schrijfstijl; mooi, vloeiend, rijk, eigen, doeltreffend en soms plastisch. Dan is er de wijsheid. Op vele momenten spat levenswijsheid van de bladzijden, zonder dat het moraliserend of belerend wordt. Vervolgens is er de weergave van ongeveer een halve eeuw belangrijke wereldgeschiedenis. Deze begint in de jaren vijftig om daarna doorgetrokken te worden naar de tijd van de Koude Oorlog en te eindigen in de huidige tijd met alle gevolgen van de aanslagen van de 11e september voor de wereldpolitiek. En niet te vergeten het psychologisch inzicht. Prachtige karakterbeschrijvingen en groot inzicht in menselijke relaties. Le Carré beschrijft themas als: afkomst, vriendschap, trouw, verraad en (gebrek aan) identiteit. Tot slot over het genre waarbinnen de schrijver geplaatst kan worden. Spionage. Zelf ben ik geen liefhebber van dit genre. Maar de beschrijvingen van spionage en dubbelspionage zijn dankzij alle vorige ingrediënten boeiend, leerzaam en intrigerend. Hierbij wil ik opmerken dat le Carré tekort gedaan wordt als hij eenvoudigweg binnen dit genre geplaatst wordt, hij overschrijdt het ruimschoots. Dit is grote klasse; ontroerend, leerzaam en het stemt tot nadenken over menselijke verhoudingen, oorlog, vrede en de wereldpolitiek. Het is geen gemakkelijk boek. Het begin is taai en het is even wennen aan de stijl. Maar daarna had dit boek mij volledig in zijn ban. Ik heb al gestemd voor de Crimezone-verkiezing, als ik nu moest stemmen zou Absolute vrienden in mijn top drie eindigen. (Redactie Crimezone: alle boeken die ná de start van de verkiezing zijn door Crimezone recensenten zijn beoordeeld met vier of vijf sterren worden automatisch genomineerd voor de volgende verkiezing).