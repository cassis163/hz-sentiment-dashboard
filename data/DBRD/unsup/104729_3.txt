Cover; helderblauwe cover die je al meteen opmerkt. Op de achtergrond een foto van Stockholm. Titel is in grote witte letters en de auteur staat in okerachtige kleur bovenaan. Ik zou het zeker opnemen in de boekhandel omdat het zo opvalt. Ik geef dit 7 punten.

Samenvatting van het verhaal; Ida Nordlund, studente Biofysica, wordt door haar grootmoeder Alma opgebeld vanuit Moskou met een dringend verzoek. Ze moet in contact komen met de Nobelprijswinnaar Natuurkunde Anatolij Lobov op het galabanket. Lobov overhandigt haar een kistje en een brief van onschatbare waarde en de inhoud van het kistje tart elke beschrijving! Ze moet deze twee dingen zo spoedig mogelijk aan haar oma overhandigen. De Nobelprijswinnaar sterft tijdens het banket een verschrikkelijke dood maar Ida weet te ontsnappen met een arts die ze op het banket heeft ontmoet.
Vanaf dan is haar leven in gevaar want zowel de politie als een Russische wetenschapster wil kost wat kost het kistje in handen krijgen. Voor de politie is ze verdachte nummer een aangezien ze bij Lobov was toen die stierf.
Met de hulp van haar vriendin Marina kan ze terugkeren naar Jämtland. Haar oma’s buurman Lasse zal haar vandaaruit verder helpen. Als ze daar aankomt, zit de politie haar al op de hielen en moeten ze onmiddellijk vertrekken. Met de hulp van Lasse en andere kompanen kunnen ze van de ene plaats naar de andere vertrekken.
Mikael Mattson is een aan lager wal geraakte schrijver. Tot hij een artikel in de krant leest van Paul, getuige op het banketfeest, die een melding doet over een brief. Hij heeft hierover al veel research gedaan en wil kost wat kost Ida hiervoor benaderen. Als hij de brief kan bemachtigen kan hij verder doen met zijn boek waarin hij vastgelopen is. Hij zoekt contact op met Paul en die wil samen met hem achter Ida aangaan want zij heeft iets dat Paul ook terug wil hebben.
In dit boek worden ook enkele beroemde natuurwetenschappers beschreven zoals Linnaeus, bekendste botanicus, en zijn leerling Solander. Deze man werd erop uitgestuurd door zijn meester en doet een reis rond de wereld aan boord van HMB Endeavour met James Cook. Op één van hun haltes in Nieuw-Zeeland bemachtigd Solander de Maagdenstenen.

Conclusie; in dit boek volgen we dus Ida en Lasse die zo snel mogelijk uit Zweden moeten geraken om zo de brief en het kistje aan haar grootmoeder kunnen overhandigen.
In dit boek zijn ook hoofdstukken geschreven over bekende natuurwetenschappers en ook over natuurkundige dingen. Wie zijn ze en wat ze betekenen voor de wetenschap.
We volgen ook sommige trajecten die de stenen al hebben afgelegd, van wetenschappers tot een filmster zoals Greta Garbo.
En hoe zit het met Ida en haar oma? En wat verzwijgt Alma over Ida’s moeder? Ida die haar moeder niet meer heeft gezien van zeer jonge leeftijd. Eva schrijft brieven aan haar dochter vanuit “het paradijs” waar ze woont.

Beoordeling; Dit boek is het eerste deel van het verhaal van de Maagdensteen. Zoals gezegd bevat het boek verschillende delen en het leest wel vlot. Wat betreft de hoofdstukken over de andere wetenschappers en dingen weet ik eigenlijk nog niet goed wat ik daar van moet denken; misschien wordt het de lezer duidelijker in het tweede deel. Voor mij was het wel een beetje storend want je wil gewoon verder lezen hoe Ida en Lasse verder trekken richting Moskou.
Enige minpuntjes: de foto’s die in het boek voorkomen. De foto’s van de wetenschappers tot daar nog aan toe maar andere foto’s zoals een parkeergarage, het gebouw van Capitol Records of een sneeuwschuiver vind ik ronduit storend. En ook dat het verhaal niet af is, er blijven nog zoveel vragen over.
Er zit dus niets anders op dan gauw aan deel 2 te beginnen!
Ik geef dit boek 3,5 sterren.