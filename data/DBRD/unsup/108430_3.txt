De irritant vrolijke stem van de dj probeert hem al minstens tien minuten wakker te maken, maar voor zijn gevoel is het nog midden in de nacht.
Dat volwassenen nog steeds niet snappen dat pubers pas op zijn vroegst rond tien uur in actie kunnen komen.
Door één ooglid enkele millimeters op te tillen lukt het hem de digitale cijfers op de wekkerradio te ontcijferen. Het is tien over halfacht. Hij draait zich nog een keer om en trekt het dekbed over zijn hoofd. Donderdag is de kloterigste dag van de week. Tot halfvier les en geen enkel tussenuur.
Na twee vergeefse pogingen om de dj de mond te snoeren, opent hij zijn ogen en slaat hij succesvol op de uitknop. In slow motion loopt hij naar de badkamer om te plassen, zijn slaperige hoofd onder de kraan te houden en zijn tanden te poetsen. Daarna graait hij zijn kleren, die hij gisterenavond op de grond heeft laten vallen, bij elkaar en trekt ze liggend op zijn bed aan. Nog steeds half in coma loopt hij de trap af. (blz. 5)

Informatie over het boek
Titel: No deal
Schrijver: Elle van den Bogaart
Bladzijden: 158
Uitgeverij: Van Holkema & Warendorf, 2012 (1e druk) - ook als e-boek
Doelgroep: 15+

Een uitgebreide recensie vind je op mijn website Ikvindlezenleuk:
http://www.ikvindlezenleuk.nl/2014/04/elle-van-den-bogaart-no-deal.html