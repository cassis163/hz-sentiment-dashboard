Hans Pos, scenarist, regisseur en filmproducent heeft met Exit zijn debuutroman geschreven. Een fictief vervolg op zijn waargebeurde film Bella Bettien, een uniek boek over het leven na een getuigenis tegen een machtige Colombiaanse drugsbaas.

Aan Cecilias carrière als zakenvrouw in een Colombiaans drugskartel komt abrupt een einde als zij en haar baas Ricardo Morales gearresteerd worden. Cecilia kiest ervoor te getuigen tegen Ricardo in ruil voor een nieuwe identiteit in Amerika. Na het proces belandt hij in de gevangenis en verdwijnt zij in de anonimiteit. Ze probeert een nieuw leven op te bouwen ver weg van haar oude bestaan, familie en vrienden. Als dit haar uiteindelijk lijkt te gaan lukken, dwingt het lot haar terug te keren naar Amsterdam. Terug naar haar duistere verleden.

Ik had andere verwachtingen van het verhaal, meer als vervolg op de film en minder terugblikkend naar het verleden, maar ondanks dat heb ik toch genoten van dit boek.
Door het gebruik van de vele personages en verschillende verhaallijnen komt er heel wat op je af tijdens het lezen. Dit geeft op het eerste gezicht een vrij onrustig beeld, maar aangezien elk verhaal zn plot heeft en alle puzzelstukjes uiteindelijk ook nog op hun plek vallen in het grotere geheel vind ik het, achteraf gezien, toch bijzonder goed doordacht en erg knap gedaan. Hier en daar ontbreekt het wel aan spanning, maar door de vaart en vele gebeurtenissen blijf je als lezer geboeid tot de laatste pagina. Exit is een vlot geschreven, prettig leesbaar boek. Voor je het weet heb je het uit, helaas.