Claire Diemar, docente aan het Marsac college, wordt vermoord aangetroffen in de badkuip van haar woning. Ingepakt in een kluwen van touwen en voorzien van een staaflampje in haar keel.
Martin Servaz wordt opgebeld door Marianne, zijn ex met wie hij zeven jaar getrouwd is geweest. Hugo,dezoon uit het tweede huwelijk van Marianne, is verward aangetroffen in de woning van Claire Diemar en is daarmee hoofdverdachte nummer één geworden. Hij was immers ook leerling aan het lyceum van Marsac en Claire Diemar was een van zijn docenten
Alleen Hugo kan het bijna niet gedaan hebben. Er zijn teveel tegenstrijdigheden en losse eindjes rondom zijn bemoeienis.

Margot Servaz studeert ook aan het Marsac. Zij, gothic, piercings in wenkbrauw en onderlip, lang, slank en gespierd heeft de aard naar haar vader en wordt het onderzoek ingezogen. Margot is zijn dochter uit zijn tweede huwelijk van Martin Servaz met Alexandra.

Dit boek is een meesterlijk vervolg op ‘Een kille rilling’. Bernard Minier toont zich wederom een meesterlijk en gepassioneerd verteller. Zijn schrijfstijl is dan weer sec en droog en vervolgens gepassioneerd en verdrietig als hij schrijft over levens en relaties die uit de rails lopen. ‘Huivering’ is allereerst een zeer spannende thriller maar daarnaast ook  een roman over het grote verlaten in een tijd dat de onsterfelijkheid op de loer ligt en het leven eeuwig lijkt te duren. Het verlaten om de ergste reden die er is.

Het centrale thema van liefde en verraad is door Bernard Minier uitermate knap uitgewerkt. Alhoewel liefde en verraad of toch verraad om de liefde of verraad door de liefde?.

Met groot poëtisch vermogen beschrijft Minier keer op keer de elementen: wolken luchten, water, storm, schaduwen. Soms komt alles samen:

‘De maan stond als een trieste vrouw aan de hemel, de enige die hem niet zou verraden’

Opvallend en uitermate boeiend  in dit boek is de snoeiharde kritiek op het politieke bestel in Frankrijk en de kritiek op de religie van de dominante en steriele massaconsumptie.  Aan de hand van een plaatselijk politicus wordt een verbazingwekkende en vernietigende analyse beschreven van de politieke situatie in Frankrijk. Kritiek op de totale morele onverschilligheid van politici die de top willen bereiken. Onder het motto:

‘Controle is voor mensen even noodzakelijk als voor ratten ’


Huivering is het boek dat volgt op ‘Een kille rilling’ Het verdient aanbeveling de boeken in de juiste volgorde te lezen.

Deze beklemmende, zeer spannende en intelligent geschreven thriller verdient zonder meer

Vijf sterren