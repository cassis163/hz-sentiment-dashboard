Dit is het eerste boek dat ik van Neil Gaiman heb gelezen en het smaakt naar meer, kan ik wel zeggen. Het zou een boek voor kinderen zijn maar dit boek is zeker ook geschikt voor volwassenen. Het is een horrorverhaal voor kinderen maar ik betwijfel of kinderen dat als zodanig zullen opvatten (voorzover zij dat kunnen benoemen uiteraard). Zij zullen het zeker een griezelig boek vinden maar ik denk dat kinderen anders tegen bepaalde personages en gebeurtenissen aankijken dan volwassenen.

Neil Gaiman heeft een prettige stijl van schrijven en je leest vlot van het ene hoofdstuk naar de andere. Niet in de laatste plaats omdat je graag wilt weten hoe het verhaal verder zal gaan. Want alle ingredienten voor een bijzonder verhaal zijn aanwezig: een groot oud huis met een geschiedenis, verdeeld in appartementen bewoond door bijzondere inwoners met een eigen verhaal, en met een groot maar verwilderde tuin waarin een geheimzinnige diepe put te vinden is.

Gaiman beschrijft de personages en gebeurtenissen vanuit het oogpunt van Coraline maar toch op een nuchtere ietwat afstandelijke manier en alhoewel je dat niet verwacht zorgt dit juist voor een verhoging van de spanning. Het enge van dit verhaal zit hem niet alleen in de griezelige personages en dieren in dat ándere appartement maar vooral in de geleidelijke opbouw van spanning, de onderhoudse dreiging, een dreiging die je als volwassene waarschijnlijk eerder voelt dan als kind omdat je als volwassene je bewust bent van de mogelijke gevaren. Als kind, zoals Coraline, treed je de wereld onbevangen tegemoet en accepteer je de dingen makkelijker zoals ze zijn. Dat doet Coraline ook. Zij is een vroegrijp meisje dat graag op onderzoek uit gaat, en als lezer ga je samen mét haar op ontdekkingstocht in het grote huis. Ben je kind, dan beleef je alle avonturen samen met Coraline en leer je dat je, zelfs als je kind bent, problemen kunt oplossen door dapper te zijn. Ben je volwassen, dan kun je misschien lering trekken uit het verhaal dat je ook kinderen serieus moet nemen en tijd en aandacht aan ze dient te besteden. Kortom: dit verhaal biedt voor elk wat wils.

De overige verhalen zijn ook heel interessant om te lezen, de één iets meer dan de ander. Maar alles bij elkaar genomen, geef ik het boek 4 sterren.