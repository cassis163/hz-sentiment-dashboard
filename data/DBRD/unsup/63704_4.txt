Met het boek Jills Talisman is Dieter Ryckewaert aan zijn debuut toe bij uitgeverij Zilverbron. Ryckewaerts passie voor schrijven is geleidelijk aan gegroeid. Hij begon eerst met het schrijven van gedichten, kortverhalen en dergelijke tot hij op een dag een unieke droom had die zijn inspiratie in alle hevigheid liet opflakkeren. Met zijn verhalen wil hij vooral mensen even laten ontsnappen aan de alledaagse werkelijkheid en daar is hij met dit boek zeker in geslaagd, het mag er wezen.
Het verhaal van Jill vangt aan in oorlogstijd. Wanneer de wrede hellestrijders het grootste deel van Latana in handen krijgen, moeten Jill en haar familie vluchten. Als ontsnappen onmogelijk lijkt, blijven Jills familieleden achter om te strijden tegen de oprukkende Cerynese soldaten. Daardoor moet Jill alleen zien te ontsnappen met de boot van haar familie, de Sabrielle. Ze komt in het woud terecht en net als ze het niet meer ziet zitten komt ze in contact met Sam. Ze verzorgt hem en samen gaan ze verder op pad. Na verloop van tijd ontdekt Jill dat Sam de maarschalk is van het vrijheidspact en ze eigenlijk haar grote voorbeeld zijn leven heeft gered. Jill en Sam gaan samen de strijd aan om hun weg terug te vinden naar de eenheid van Sam die hen kan redden. Vele gevaren en oorlog kruisen hun pad. De twee vormen een goed team en groeien ook steeds meer naar elkaar toe.
Je wordt als lezer onmiddellijk in het verhaal gegooid wat in het begin wel even wennen is omdat je je toch wel in een fictieve wereld bevindt. Al snel blijkt deze manier van schrijven een pluspunt te zijn van het boek want je wordt als lezer vanaf de eerste bladzijde volledig opgezogen in het verhaal. Hoewel alles zich afspeelt in een fictieve wereld, heb je dat gevoel helemaal niet. De gebeurtenissen die omschreven en verteld worden zouden zo uit onze eigen wereld kunnen komen. Dit maakt het lezen zeer aangenaam want enerzijds kan je je verplaatsen naar een andere wereld en even alles vergeten en anderzijds kan je als lezer stuiten op herkenbare dingen waardoor je het gevoel krijgt dat je echt in het verhaal zit.
De schrijfstijl van Ryckewaert is zeer toegankelijk en leest erg vlot. Hij gebruikt eenduidige en eenvoudige taal. Een minpunt is wel dat er nergens een uitgebreide omschrijving van de omgeving in voorkomt. Was dit wel het geval geweest, dan had de lezer zich een beter beeld kunnen vormen in bepaalde situaties wat soms toch wel een meerwaarde is. Zeker wanneer er gesproken wordt over plaatsen die je zelf niet kent. Doordat de auteur ervoor kiest om dit zo goed als niet te doen, krijg je dan wel een boek dat voor iedereen zeer toegankelijk is.
Leuk is het feit dat er veel verschillende genres gemixt worden in het boek. Uiteraard behoort het boek tot het fantasygenre, maar het is wel fijn dat er daarnaast ook een romantische component in voorkomt. Namelijk de groeiende relatie tussen Sam en Jill, die je als lezer zeer goed kan volgen en ook de band met de slachtoffers en haar overleden familie die sterk aanwezig is. Verder komt er ook actie in het verhaal door middel van de gevechten e.d. die plaatsvinden wanneer Jill en Sam op de diverse hinderlagen stoten op hun tocht.
Het verhaal zit goed in elkaar van begin tot einde en blijft boeien. Je wordt onmiddellijk meegezogen in een andere wereld en het laat je niet meer los. Het boek leest vlot en je kan dus zeker en vast zeggen dat dit een debuut is dat laat uitkijken naar meer.