De Macht van de Elgen is het vervolg op Gevangene van cel 25 in de reeks waarin we het spannende leven van Michael Vey op de voet volgen. In dit tweede deel volgen we Michael verder op zijn tocht om zijn moeder te bevrijden. De intussen uitgebreide elektroclan is nog maar net uit de handen van Dr. Hatch en de Elgen ontsnapt, wanneer ze alweer door hen worden aangevallen en gevangengenomen. Gelukkig weten ze met hulp van een externe organisatie opnieuw aan de Elgen te ontsnappen en smeden ze samen met deze onbekende medestander een plan om de moeder van Michael te bevrijden. Dit blijkt echter geen gemakkelijke opdracht te zijn aangezien zij opgesloten zit in het grootste Elgencomplex in Peru. Via een doordacht plan en de samenwerking van de groep slagen ze er toch in om mevrouw Vey te helpen ontsnappen, maar zullen ze ook allen veilig terug geraken?  

Ook het tweede boek leest net zoals het eerste erg vlot en is zeer spannend. Waar in het eerste boek alle personages ge√Øntroduceerd werden, leren we hen nu nog beter kennen en worden hun diverse krachten ook beter uitgewerkt en weergegeven. Achterin het boek is er ook een soort fiche per personage waarin hun krachten uitgelegd staan, dit is zeker een leuke extra omdat de krachten van de personages een grote rol spelen in het hele verhaal.  

Handig bij dit boek is tevens dat de belangrijkste gebeurtenissen uit het eerste boek nog eens worden herhaald in dit vervolgverhaal. Evans doet dit op zo een manier dat dit helemaal niet stoort. Dit zorgt ervoor dat je het boek zelf zou kunnen lezen zonder het eerste boek gelezen te hebben. Alleen zal je dan als lezer misschien minder diep in het verhaal zitten.  

Een leuk element in dit boek is dat het verhaal opgedeeld is in korte hoofdstukjes met een kop waardoor de lezer reeds geprikkeld wordt over wat er komen zal. Dit bevordert de spanning alleen maar en zorgt ervoor dat het verhaal extra vlot leest.

Doordat de personages in het boek jonger zijn en eveneens door de manier waarop het verhaal geschreven is, is het wel duidelijk dat dit een boek is voor eerder jongere lezers (12-14 jaar). Dit neemt niet weg dat het ook voor adolescenten een tof boek kan zijn om eens lekker te ontspannen en zich even te laten meenemen in de wereld van Michael en de elektroclan. In het Engels zijn er al meer boeken uitgebracht van Michael Vey, dus het is vol spanning afwachten naar de vervolgverhalen!