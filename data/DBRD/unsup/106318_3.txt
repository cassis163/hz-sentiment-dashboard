Ik mocht deze keer een kinderboek voor Dizzie recenseren en wel een fantasyboek. Ik ben dol op kinderboeken maar helaas heb ik weinig met het Fantasygenre. Op internet las ik dat deze serie erg gewild is, dit boek is het tweede deel in de serie ‘Spirit animals’.

Het gaat over 4 kinderen: Conor, Abeke, Meilin en Rollan en hun totemdieren. Deze dieren beschermen hen en kunnen ingezet worden in de strijd tegen de Veroveraars. Wanneer ze niet actief hoeven te zijn, veranderen ze in een tatoeage op hun arm. Twee van de kinderen heeft een goede band met hun totemdier en ze vertrouwen elkaar dan ook helemaal. Meilin en Rollan vinden het lastiger om een band te krijgen met hun totemdier, zij vinden zichzelf zelfstandig genoeg om de juiste beslissingen te nemen.
Deze totemdieren zijn in dit boek erg belangrijk, ze ontmoeten twee belangrijke mensen ‘Finn en de heer MacDonnell die beiden geen totemdier meer hebben en deze erg missen. Uiteindelijk vinden zij, na een felle strijd, hun totemdier ook terug.

Met hun totemdieren en met Finn en Tarik als begeleiders gaan de kinderen op pad om de Veroveraars tegen te houden. Dit valt niet mee omdat de Veroveraars een nieuw wapen hebben ontdekt; het gal. Met dit gal kun je een verbintenis met een spirit animal aangaan en kun je daardoor nieuwe manschappen vormen. En zo wordt je natuurlijk beter in de stijd.
Gelukkig winnen de vier kinderen deze strijd voordat het te laat is.

Het duurde even voordat ik in het verhaal zat door de Fantasywereld die mij niet zoveel zegt maar na een paar hoofdstukken werd ik toch geraakt door het verhaal en de spannende belevenissen zodat het het uitlezen geen enkele moeite kostte.
Ik geef het boek nu door aan mijn dochter van 9 jaar die in de doelgroep van deze serie valt maar eigenlijk ook niet van Fantasy houdt. Ik ben benieuwd wat zij ervan vindt.

Op de website van Spirit Animal (www.spiritanimalstest.nl) kun je een test doen. Wat is jouw spirit animal? Mijn spirit animal is een Wolf. Met een wolf als Spirit Animal ben ik verzekerd van een vriend voor het leven, een avontuurlijk leven.