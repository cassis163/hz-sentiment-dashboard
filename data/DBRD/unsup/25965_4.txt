Voor mijn persoonlijke herleesuitdaging koos ik deze maand voor de Under the Never Sky trilogie van Veronica Rossi. Een avontuurlijk verhaal dat zich afspeelt in een toekomst waarin de mensheid zich onder een koepel verschuild. Maar ook in de wildernis zijn er mensen die koste wat kost proberen te overleven in een wereld zonder hemel.
Aria heeft haar hele leven onder de koepel van Reverie gewoond, waar ze zich met haar eyepiece uren wist te vermaken in virtuele werelden. De inwoners van Reverie kennen geen ziekte, pijn of angst. Er komt abrupt een einde aan het zorgeloze leventje van Aria wanneer ze van de  één op de andere dag buiten de koepel terechtkomt. Hoewel ze weet dat haar overlevingskansen minimaal zijn, heeft ze er alles voor over om in contact te komen met haar moeder, zélfs een samenwerking met outsider Perry.

Wat Under the Never Sky naar mijn mening zo goed maakt zijn de hoofdpersonages. Aria en Perry komen allebei uit een totaal andere wereld. Hierdoor hebben ze veel vooroordelen over elkaar - wat voor een interessante dynamiek zorgt tussen de twee als ze noodgedwongen moeten samenwerken. Bovendien is het verhaal vanuit beide perspectieven geschreven, waardoor je zowel Aria als Perry steeds beter leert kennen. Beide personages hebben een gedegen achtergrondverhaal dat verklaart waarom ze bepaalde keuzes maken. Ook bijpersonages als Roar, Cinder en Talon wisten mijn hart te stelen. Met slechts een aantal zinnen weet Veronica Rossi ze allemaal een eigen persoonlijkheid te geven en hiermee een toegevoegde waarde in het verhaal.

Qua romantiek ben ik ook erg blij met dit boek. Nergens voelt de liefde gehaast - als ik ergens een hekel aan heb is het wel insta love - en gelukkig is er ook geen sprake van een liefdesdriehoek. Gewoon twee mensen die langzaam beseffen wat ze voor elkaar voelen. Die redenen zijn bovendien gegrond en niet enkel gebaseerd op uiterlijk of eerste indruk.

Ergens vind ik het wel jammer dat het verhaal zich grotendeels buiten de koepel afspeelt, want ik ben ontzettend nieuwsgierig hoe het dagelijks leven binnen de koepel van Reverie zal zijn. Hopelijk krijgen we in het vervolg meer informatie over het leven van de Dwellers en hun vele virtuele werelden.

Under the never sky is een avontuurlijk verhaal dat twee heel verschillende werelden samen weet te brengen. Een wildeling uit de woestijn en een meisje dat haar hele leven onder een koepel woonde moeten samenwerken om op deze manier allebei een dierbare te kunnen redden. Hiervoor moeten ze de vele vooroordelen die ze over elkaar en elkaars leven hebben aan de kant zetten. Lukt het ze de rest van de wereld te slim af te zijn? Een spannend verhaal dat je doet verlangen naar meer!
Deze recensie verscheen ook op Oog op de Toekomst.