Jon Michelet heet de schrijver, afkomstig uit Noorwegen en met dit boek heeft hij de Gouden Strop van zijn land gewonnen. In De diepgevroren vrouw maken we kennis met Stribolt en Vaage, het duo dat de moord moet oplossen op een vrouw die in bevroren toestand aangetroffen wordt op het land van Vilhelm Thygesen. Wat is de rol van deze Vilhelm? Is hij wel ter goede trouw of heeft hij connecties met allerlei geboefte?

Kenmerkend vond ik de toon van het boek. De dialogen zijn vaak opmerkelijk, geestig en vlot geschreven. Een aantal misstanden in het huidige Noorwegen wordt aan de kaak gesteld. De goeden en de slechten zijn soms moeilijk van elkaar te onderscheiden. Dat vind ik een compliment. Jon Michelet geeft de lezer ook een inkijkje in de wereld van criminelen; hun onderlinge verhoudingen, gesjoemel en onbetrouwbaarheid. De persoon Vilhelm Thygesen is een niet alledaags personage. Eveneens opmerkelijk vond ik dat het speurwerk van de politie soms nogal ongebruikelijk verloopt.

Soms zakte de vaart enigszins weg uit het boek. Dat vond ik een minpuntje. De balans opmakend kom ik tot 3 sterren vanwege de eigenzinnigheid van dit boek. Drie sterren betekent nog altijd: goed. Het is een boek dat zich in een aantal opzichten buiten gebaande paden begeeft. Dat waardeer ik aan De diepgevroren vrouw.