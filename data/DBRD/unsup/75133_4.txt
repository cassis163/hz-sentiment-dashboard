Wat een verhaal. Waris Dirie woont in SomaliÃ« en wordt als klein meisje besneden, dat overleeft ze amper door infectie. Er wordt gesneden met een verroest scheermesje, zonder ontsmetting, zonder verdoving. Gruwelijk om te leven en te bedenken dat ze dan nog zo jong is.
Waris doet niet liever dan in de natuur met de dieren bezig zijn en daar is ze ook goed in. Haar moeder heeft twaalf kinderen, maar ze overleven het niet allemaal. Haar vader komt op een gegeven moment met een tweede vrouw naar huis. Hij heeft ook een man voor Waris gekozen, een oude man die met een stok loopt. Dat ziet ze niet zitten en ze loopt weg van huis. Tijdens haar vlucht wordt ze door verschillende mannen misbruikt, niemand heeft het goed met haar voor. Ze krijgt de kans naar Londen te gaan, om als dienstmeid te werken bij een oom. Maar ook daar valt het leven haar zwaar: ze is er een meid, die van 's morgens tot 's avonds moet werken, zeven dagen op zeven. Ze heeft helemaal geen eigen leven meer.
Dan wordt ze ontdekt door een fotograaf en verandert een en ander. Ze wordt model maar blijft het moeilijk hebben.
Eens ze bekend is geworden, vertelt ze haar verhaal over de besnijdenis en brengt een verhaal in de wereld dat vele miljoenen meisjes moeten doormaken. Waarom? Niet omdat het religieuze gedachtengoed het voorschrijft, eerder omdat de mannen het willen. Het is een verachtelijke ingreep die heel veel levens eist en veel vrouwen voor de rest van hun leven met lichamelijke problemen opzadelt.
Indrukwekkend levensverhaal.