Het onderzoek naar vier doden, brengt al snel aan het licht dat er drie zelfmoorden waren en een moord. Maar wat doet een vermoorde man bij een familiedrama? De politie heeft geen bruikbare sporen, maar het uitpluizen van de bezigheden van de man, brengt de politie, meer bepaald het team van inspecteur Sorley, en drijvende kracht brigader Stella Mooney, in contact met al het slechte dat Londen te bieden heeft: drugdealers, huurmoordenaars, internationale mensenhandelaars, pooiers, autosjacheraars ... Maar wie doodde Jimmy, en waarom?

De auteur, een Brits scenarioschrijver, levert met zijn misdaaddebuut een keiharde policier af, die ons laat kennismaken met de duistere kant van Londen, ver weg van alle toeristische hoogtepunten. Alhoewel hij een ervaren schrijver is, merk je dat hij toch nog op zoek is naar een bepaalde stijl: het boek begint een beetje op zijn Mankells, met objectieve beschrijvingen, om dan om te slaan in een stoer machotaaltje. En wat later worden de schrepe randjes van deze schrijfwijze er weer afgevijld, om tot een aangenaam lezende, pakkende vertelstijl te komen, waarin af en toe de stoere, sarcastische metaforen toch nog de kop op steken.
Ook valt het op dat sommige passages in het eerste kwart van het boek zeer verwarrend overkomen op de lezer: regelmatig moest ik een stuk herlezen, omdat ik absoluut de draad kwijt was, en het net gelezene niet kon plaatsen in het verhaal.
Maar eenmaal deze hindernissen genomen was het boek een plezier om lezen, want het verhaal is een goede mix van actie, rustige momenten en achtergrondinfo om inzicht te geven in de karakters van de personages.

Dit boek is het eerste in een reeks van  voorlopig - vier met het Stella in de hoofdrol. Drie zijn er ondertussen al verschenen in het Engels, waarvan er tot nu toe nog maar twee zijn vertaald naar het Nederlands. Ik kan niet stellen dat het een topper is, maar het is zeker de moeite waard. En ik ga dat tweede boek zeker eens lezen, omdat ik nieuwsgierig ben hoe de stijl van deze beloftevolle auteur zich verder gaat ontwikkelen. En natuurlijk ook omdat Stella Mooney een personage is dat me aansprak: een vrouw van vlees en bloed, die op professioneel gebied van aanpakken weet, zonder te veranderen in een supervrouw.

Ondanks  of net door  het aarzelende begin kwoteer ik het boek op een dikke 7/10, wat ik afrond naar ***, omdat het toch nog niet het niveau haalt van de boeken die ik met **** beloon. Geen topper dus, maar toch een goed boek.