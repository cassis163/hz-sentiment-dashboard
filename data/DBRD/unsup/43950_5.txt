Het gelukkigste meisje ter wereld vertelt het verhaal van Ani FaNelli die er alles aan heeft gedaan om een leven met een bepaalde status en rijkdom te hebben. Ze heeft een mooie job als schrijfster bij een vrouwenmagazine en is verloofd met een rijke man. Het begin van het boek leest dan ook eerder als een chicklit.

Maar naast haar glamoureuze leven draagt Ani ook vele geheimen en herinneringen aan een naar verleden mee. Het gelukkigste meisje ter wereld wisselt in de hoofdstukken af tussen het heden en verleden. Als lezer denk je hierdoor ook vrij snel te weten wat er vroeger gebeurd is en welke traumaâ€™s Ani als tiener heeft meegemaakt. Maar pas in de tweede helft van het boek ontdek je wat er echt gebeurd is en dat is pas echt verrassend!

Het gelukkigste meisje ter wereld leest heel vlot. Het is geen duistere thriller, eerder een spannend verhaal met wat chicklit-elementen. Hoofdpersonage Ani komt soms wat verwend over maar hoe meer je haar verleden leert kennen, hoe meer je begrijpt in wat voor wereld ze is opgegroeid. En hier hangen vele schokkende herinneringen aan vast.

Kortom Het gelukkigste meisje ter wereld heeft me aangenaam verrast, alle elementen voor een goed spannend verhaal zijn aanwezig. En toen het boek uit was had ik er echt wel spijt van. Ik kijk dan ook vol verwachting uit naar de verfilming!