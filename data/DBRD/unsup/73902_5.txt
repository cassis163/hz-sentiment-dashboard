Wanneer de omstandigheden erom vragen wordt de Noorse Kirsten Nigaard, werkzaam bij de Kripos, in een complex moordonderzoek betrokken. Via sporenonderzoek, waarin zij op haar persoon wordt aangesproken (door de dader?) legt ze een link naar Servaz en is ze genoodzaakt om hem om hulp te vragen. De sporen doen Kirsten namelijk vermoeden dat Julian Hirtmann hier een aandeel in heeft, de psychopathische moordenaar die totaal geen scrupules kent. Maar zat Hirtmann niet veilig achter slot en grendel in een streng bewaakte gevangenis in de Pyreneeën? Kirsten reist af naar Frankrijk waar een onwillende Servaz totaal niet op haar en het onderzoek zit te wachten.

Er zijn meteen wat vragen die de kop opsteken. Wat hebben de vijfjarige Gustav, die vanuit het sporenonderzoek in beeld komt, en Servaz met elkaar te maken? Wie is dat kleine mannetje? En wat bekonkelt Hirtmann nu weer? Wat heeft zijn misdadige verleden te maken met wat er nu speelt? In dit vierde deel strijden Servaz en Hirtmann elkaar naar een ongekende psychische climax. Met Gustav als rode draad in het verhaal. Wat is zijn ongewilde rol in dit geheel?



Zelden is een moordenaar zo overtuigend en fascinerend neergezet als Hirtmann. Hij is een akelige verschijning, ongrijpbaar en niet te stoppen. Ook niet door de doorwinterde commissaris Servaz. Deze twee mannen blijven ongewild met elkaar verbonden. De een speelt een spel en de ander loopt bijna op zijn laatste energie. Niet alleen als commandant heeft Servaz het zwaar te verduren, ook privé lukt het allemaal niet. Het lijkt wel alsof zijn werk hem emotioneel heeft afgestompt, hij kan het gewoon allemaal niet. Kirsten komt op zijn pad en haar manier van aanpakken is verhelderend maar vastberaden. In deze hoedanigheid hebben we met een complex en meer dan intrigerend trio te maken. Stuk voor stuk sterke personages, dienstbaar aan het verhaal en o zo intrigerend.

Minier weet je meteen aan het boek te kluisteren, wegleggen is echt geen optie. Hij doet het bloed sneller ruisen, hij is ongekend goed. Je wordt lang in spanning gehouden omdat hij de tijd neemt de details en plot vrij te geven. Het is niet wat je denkt, vergeet dat maar gerust. Je staat perplex van de ontwikkelingen en dat nu al voor de vierde keer met succes! Zijn personages zijn menselijk maar doen onmenselijke dingen. Diverse persoonlijkheidstrekjes maken ze meer dan fascinerend. Van een sociopaat tot controlefreak, psychopaat tot narcist, Minier draait zijn hand er niet voor om en het werkt! Wát een kracht straalt er van deze mensen af! En het mooie is dat ze stuk voor stuk realistisch aandoen, daar is geen twijfel mogelijk. Het zou zomaar allemaal écht kunnen zijn.

Je kunt zeggen wat je wilt, lezen zoveel je kunt maar sommige series zou je gewoon niet over moeten slaan. Deze reeks met Martin Servaz en Julian Hirtmann is er daar eentje van. Een echte thrillerliefhebber kan het eigenlijk niet maken deze boeken niet te lezen. Alles klopt aan deze serie. Krachtige personages, een oerdegelijke verhaallijn, ongekende spanning en een tergende psychologische strijd. Minier levert nu voor de vierde keer een meesterwerk af.

‘Schemering’ is spannend, heftig en ontzettend goed geschreven. Vanaf de eerste pagina is het bloedstollend. Dit is een thriller zoals thrillers zijn bedoeld! Duister, ijskoud, onheilspellend en verraderlijk. Alles wat je verder te weten komt over dit verhaal is jammer, je moet het echt zelf lezen. Doe jezelf dan wel een groot plezier en begin bij het begin!
5 dikke sterren, een topper!