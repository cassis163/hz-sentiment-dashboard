Het boek bestaat uit veel herhalingen, maar dat is natuurlijk ook onderdeel van haar reis: opstaan om 5 uur, regelmatig rusten, tent opzetten, slapen en dat oneindig veel keer opnieuw. De combinatie van mentale en fysieke uitdaging zijn haar sleutel tot succes. Lopen is sinds haar jeugd een oplossing voor haar. Toch hangt ze op geen enkel moment de goeroe uit of probeert ze deze manier van in het leven staan aan de lezer op te dringen. Door de (weinige) ontmoetingen en gesprekken met mensen die ze op haar pad tegenkomt, toont ze dat ieder een eigen vorm van geluk moet nastreven.

Dit boek is zoveel meer dan een boek over lopen. Het gaat evenzeer over de moed om dromen na te streven, over de manier waarop je met weerstand kan omgaan, over liefde en vriendschap. Door haar toegankelijke schrijfstijl en eerlijke manier van vertellen is het een boek dat veel mensen (ook niet-lopers!) zal aanspreken.

“Op reis gaat het niet om het zoeken naar garanties, maar juist om het grijpen van kansen. Het gaat erom dat je op weg gaat, hoe weinig je ook weet. In vertrouwen, niet in de laatste plaats in jezelf. Het gaat er niet om dat je slaagt, maar dat je onderweg bent, niet voor het succes maar vanwege het proces.”

Mijn volledige recensie lees je op mijn blog: https://www.hebban.nl/spot/smakelijk-lezen/nieuws/een-looptochtje-van-2000-km-niet-de-race-maar-de-reis-jolanda-linschooten