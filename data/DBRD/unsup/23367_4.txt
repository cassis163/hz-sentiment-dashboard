Afgelopen maand verscheen The Last Star, het laatste deel in de The 5th Wave  serie van Rick Yancey. Het ideale moment om deze originele alien-serie te herlezen en te recenseren op mijn blog! In mijn herinneringen viel het twee deel enorm tegen, maar deze keer wist The Infinite Sea me juist aangenaam te verrassen..

Let op: The Infinite Sea is het vervolg op The 5th Wave. Als je dit boek nog niet gelezen hebt, kan onderstaande review spoilers bevatten. Over The Infinite Sea zelf spoiler ik natuurlijk niet.


The Infinite Sea gaat verder waar The 5th Wave eindigde; Cassie, Ben en Ringer overleefden de eerste vier vernietigende Golven waarmee de aliens, ook wel The Others genoemd, de aarde bestookten. Nu staan ze voor een moeilijke keuze: wachten tot Evan Walker terugkomt - als hij überhaupt nog in leven is - of op zoek gaan naar andere overlevenden voor de vijand hen te pakken krijgt.

In mijn herinnering was The Infinite Sea een tegenvallend vervolg op het eerste boek van Rick Yancey. Ik had bij het herlezen daarom behoorlijk lage verwachtingen en mede hierdoor wist The Infinite Sea me enorm te verrassen. Allereerst was daar de verslavende schrijfstijl van Yancey, die ervoor zorgde dat ik het boek met geen mogelijkheid kon wegleggen. Ten tweede was het verhaal nog altijd spannend, onvoorspelbaar en allesbehalve cliché.

Toch zijn er ook wat minpunten. Waar in The 5th Wave het point of view vaak wisselt, is ongeveer 60% van The Infinite Sea vanuit hetzelfde personage geschreven. Ik vind het jammer dat dit verhaal niet in kleine stukjes door de verhalen van de andere personages heen gemixt is in plaats van aan één stuk verteld. Bovendien denk ik dat de rest van de personages ook een hoop moeten meemaken op ditzelfde moment, aangezien dit lange stuk toch zeker een maand beslaat. Door gebrek aan wisselingen in het point of view mist The Infinite Sea toch een beetje de charme en de mysterieuze en puzzelachtige sfeer van het eerste boek.

In dit vervolgboek leren we echter wel de verschillende personages steeds beter kennen, waaronder de altijd stille Poundcake. Daarnaast leren we ook een heleboel nieuwe dingen over The Others. Ik moet hierbij wel zeggen dat de conclusies van Ringer niet altijd even duidelijk zijn en dat ik niet zeker ben of ik haar ideeën over de aliens wel 100% gesnapt heb.

Het niveau van het eerste boek  wordt helaas niet gehaald in The Infinite Sea, maar alsnog wist het verhaal me in haar greep te houden. De schrijfstijl en het onvoorspelbare plot maken me nieuwsgierig naar meer en ik kan niet wachten op The Last Star. Hoe zal  Ricky Yancey deze trilogie tot een einde brengen? Winnen de mensen of de aliens? En weten al mijn favoriete personages te overleven? Helaas is mijn pre-order nog altijd niet binnengekomen, dus ik zal nog even mijn geduld moeten oefenen voordat ik deze vragen beantwoord ga zien.