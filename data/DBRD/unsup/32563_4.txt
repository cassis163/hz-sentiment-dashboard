Deze debuutroman van Inge van der Krabben gaat over een moeder-dochter relatie. Dochter Janne is een jonge vrouw, ze werkt hard als consultant en is ambitieus. Ze probeert zichzelf zichtbaarder te maken en hoopt promotie te maken, totdat ze bij een functioneringsgesprek teleurstellende berichten krijgt. Na dit gesprek zakt ze in een burn-out en daardoor realiseert ze zich dat er dingen moeten veranderen. Via gesprekken met een psycholoog probeert ze aan zichzelf te werken en er weer bovenop te komen.

Moeder Dina is anders, heeft weinig met emotie en is meer van het doorpakken. Ook in de relatie met haar dochter is dit soms lastig. Wanneer Dina te horen krijgt dat ze ongeneeslijk ziek is heeft dit grote invloed op haar eigen leven, maar ook op haar relatie met haar dochter.

Deze ontroerende roman laat vele facetten zien van een moeder-dochter relatie: enerzijds Janne die probeert los te komen van haar moeder, maar door de ongeneeslijke ziekte van haar moeder komt er ook juist weer een periode van verbinden en afscheid nemen. Doordat je vanuit beide perspectieven delen van het verhaal leest kun je met beiden goed meeleven en moeder en dochter goed begrijpen.

Er worden zware onderwerpen behandeld in het boek zoals een burn-out en afscheid nemen. Door de luchtige schrijfwijze van het boek wordt deze roman niet te zwaar. Het is een boek waar vele moeders en dochters zich in zullen herkennen.

Het deel over het konijn en de talentenshow passen wat mij betreft niet helemaal in het verhaal en ook het konijn op de cover vind ik niet recht doen aan het boek, maar al met al een heel mooie ontroerende roman over een moeder-dochter relatie. Zeker de moeite waard om te lezen!