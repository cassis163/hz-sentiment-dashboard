Reclameman Don Schothorst vertelt in dit boek zijn levensverhaal vol drank, drugs en sex. Op het moment dat hij alles kwijt is kickt hij af in een Londense kliniek. Na zijn overwinning richt hij SolutionS op , de eerste particuliere afkickkliniek in Nederland .

Op het moment dat je in het verhaal begint stap je in een andere wereld. Grove sex, drank en drugs. Zo rauw verteld dat ik even moest slikken. Is dit wel wat ik wil weten? Is dit wel wat ik wil lezen? Daar kwam nog bij dat de hoofdpersoon Don absoluut niet sympathiek overkomt. Het is een egocentrische man die altijd zichzelf voorop stelt Door de schrijfstijl werd mijn antipathie tegen de man en zijn verslavingen gevoed omdat deze heel goed het karakter en de handelingen van Don beschrijft. Ik voelde als het ware dat zijn omgeving steeds somberder werd , de wereld waarin Don leeft steeds meer duister en hijzelf steeds overmoediger. Wat zeer herkenbaar was waren de reclameslogans uit de jaren 80. Soms vond ik bepaalde stukken in het verhaal wat traag en zou ik wat meer diepgang in het verhaal willen hebben en meer achtergrondinformatie. Zeker op het punt van de ommekeer in het leven van Don had ik wat meer willen weten. Bijvoorbeeld over hoe behandelingen tegen verslavingen precies in zijn werk gaan en hoe men bij SolutionS mensen helpt bij het afkicken. Toch is de strekking van het verhaal duidelijk en ben ik blij dat ik het verhaal gelezen heb. Het is voor verslaafden een hele lange weg die ze moeten begaan om af te kicken maar Don Schothorst wil met zijn eerlijke verhaal (enigszins vol zelfmedelijden) vertellen dat het niet onmogelijk is. Maar misschien komt dit alles wel doordat hijzelf eigenaar is van SolutionS . Lees en oordeel zelf.