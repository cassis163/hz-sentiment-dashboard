Cathy Kelly heeft er een fan bij: wat een heerlijke feelgood is Tussen Zussen! Het boek gaat over de zussen Coco en Cassie die op jonge leeftijd door hun moeder in de steek zijn gelaten en opgevoed zijn door oma Pearl, de moeder van hun vader. Hoewel ze door hun oma altijd een liefdevolle jeugd hebben gehad, kampen ze in hun latere leven met verlatingsangst die een wissel trekt op de relatie met hun (aanstaande) echtgenoot. Je voelt je, bijna als een vriendin, zo betrokken bij het leven van Coco en Cassie dat je ze, als een desastreus besluit nemen, wil toeroepen: niet doen, praat erover, zoek hulp! Je leeft gewoon met alle gebeurtenissen in hun leven mee.

En dan de mannen in het leven van de zussen: Shay en Red. Die zou je toch af en toe ook door elkaar willen schudden. Zo onnozel als Shay doet omdat hij zijn alleen aan zichzelf denkende moeder steeds voor zijn eigen vrouw en gezin laat gaat en totaal niet door heeft dat hij hiermee Cassy steeds ongelukkiger maakt. En Red die na een ruzie koppig elk contact met Coco heeft verbroken waardoor ze allebei eenzaam en alleen achterblijven.

Pearl als oma is echt een schat waar je gewoon van moet houden. Ze kampt met een groot schuldgevoel omdat ze de moeder van haar kleinkinderen indertijd niet de helpende hand heeft toegestoken en ze nu het idee heeft dat ze hiermee het leven van haar kleinkinderen heeft verwoest. En ook haar wil je troosten en zeggen dat dat ze het geweldig heeft gedaan. De titel Tussen zussen slaat behalve op Coco en Cassie ook op Pearl en haar zus Edie van wie ze heel wat heeft te verduren.

Maar wat je ze eigenlijk allemaal wil zeggen is dat ze met elkaar moeten praten! Want juist omdat ze dat niet doen of niet gedaan hebben zijn er heel veel (onnodige) misverstanden ontstaan door verkeerde aannames.

De vloeiende schrijfstijl van Cathy Kelly is beeldend met mooie zinnen. Ze neemt de tijd om je kennis te laten maken met de hoofpersonages en hun vriendenkring. En hoewel het verhaal niet helemaal verrassend was, is het wel een prachtig familieverhaal dat geen moment verveelt. Een familie waar je je bijna deel van voelt uitmaken en je zo hoopt dat iedereen weer het geluk krijgt dat ze zo verdienen. Ik heb ervan genoten!