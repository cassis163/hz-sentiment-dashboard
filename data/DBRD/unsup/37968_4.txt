Dit boek leest heerlijk weg: de auteur beschrijft aan de hand van allerlei aansprekende voorbeelden en verhalen hoe de landen langs de rand van de Noordzee zich ontwikkelden tijdens de middeleeuwen. Het was geen donkere periode waarin de tijd weinig veranderde, maar de basis voor onze moderne samenleving. In de middeleeuwen werd het betalen met geld opnieuw uitgevonden, hadden vrouwen zekere rechten in de samenleving, werd wetenschap bedreven.
Dit boek is een aanrader voor de lezer die nieuwsgierig is naar waarom Noord-West Europa zo georganiseerd is. Dit boek verraste mij, op positieve wijze, door geen overzicht te geven van alle gebeurtenissen (oorlogen, wie regeerde waar en wanneer? dat soort werk) maar door een sociaal-economische geschiedenis van die periode te beschrijven.
De historicus zal in dit boek geen verrassingen vinden; voor hen beschrijft de auteur van dit boek enkel bekende fenomenen.