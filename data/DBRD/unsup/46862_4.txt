Bij sommige series weet je gewoon dat het goed zit. Bij de ‘Rosemary Beach’-serie van Abbi Glines is dat het geval. Alle boeken in de serie staan op zichzelf. De verhalen spelen zich af in en rondom het plaatsje Rosemary Beach. Verhalen die vaak raken tot op het bot. In Het mooiste afscheid neemt Glines ons mee naar het verhaal van Rose, alleenstaande moeder, en River, exploitant van een nieuw restaurant.  

Captain zoekt een nieuwe uitdaging en besluit een restaurant te openen in Rosemary Beach. Een van zijn medewerkers is Rose, een opvallend mooi meisje waarvan Captain alleen weet dat ze een alleenstaande moeder is. Captain is klaar met relaties na een trauma dat hij in zijn jeugd heeft beleefd. Liefde voelt hij alleen maar voor de vriendin uit zijn jeugd, Addy. Maar die leeft niet meer. Waarom doet Rose hem dan toch steeds aan zijn verloren liefde denken?  

Het leven van Rose is nooit over rozen gegaan. Als kind ging ze van pleeggezin naar pleeggezin en dat heeft haar gebroken en gesterkt. De manier waarop Rose behandeld is, is allesbehalve fair te noemen, maar doordat je als lezer de ontwikkeling meekrijgt, zie je een enorm sterke vrouw ontstaan. Rose heeft maar een doel, haar dochtertje gelukkig maken.  

Captain heeft ook een zwaar leven gehad, onder andere door het slechte huwelijk tussen zijn ouders, de verslaving van zijn moeder en zijn grote liefde die hij tegen alles en iedereen wil beschermen. Maar als blijkt dat zijn grote liefde dood is, vertrekt hij uit huis. Zijn leven krijgt een totaal andere wending en hij doet dingen waar hij niet trots op is. Kan hij die wereld ooit nog verlaten?  

Wanneer de levens van Rose en Captain bij elkaar komen, is het meteen duidelijk dat de twee een connectie hebben. Als lezer weet je al meteen wat de connectie is. En dat is niet erg, want anders had je het waarschijnlijk al snel geraden. Doordat je weet hoe Rose en Captain elkaar kennen, wordt het verhaal spannend. Wat als hij erachter komt? En wat als zij achter zijn geheim komt?  

Tussendoor komt regelmatig Franny, Rose’ dochter, het verhaal binnen wandelen. Dit negenjarige meisje is enorm lief en schattig en steelt dan ook meteen je hart. Net als Rose en Captain dat doen. Door middel van de flashbacks naar hun verleden sluit je beide personages al snel in je hart.  

De flashbacks zijn heftig. Je zult regelmatig zuchten, kreunen en vloeken, omdat je niet wilt dat wat je leest ook echt gebeurt. Het mooiste afscheid is een verhaal dat de lezer raakt. Tijdens het lezen van de flashbacks wens je niks anders dan een mooi en gelukkig leven voor zowel Rose als Captain.  

Het mooiste afscheid is een typische Glines. Het verhaal leest vlot en is nergens moeilijk. De plot is voorspelbaar, maar precies zoals de fans van deze auteur het willen. Het verhaal verveelt geen moment en de personages spreken je meteen aan. Dit twaalfde deel in de ‘Rosemary Beach’-serie is weer een regelrechte aanrader.