The Strain trilogie van Guillermo Del Toro en Chuck Hogan kwam op mijn radar na het lezen van De Oversteek. Veel mensen tipten The Strain aan de fans van Justin Cronin. The Strain gaat over een strijd tussen mens en monster en begin wanneer de elektriciteit van een Boeing 777 wegvalt. Een spannend en luguber boek, dat absoluut de moeite waard is.
In The Strain doodt een vreemd virus alle passagiers van een vliegtuig,  op vier na. Ephraim Goodweather, hoofd van het ‘Canary Team’ van het Center for Disease Control, wordt onmiddellijk ter plaatse geroepen. Met de hulp van mysterieuze holocaust overlever Setrakian ontdekken Ephraim en zijn collega Nora een verband tussen de uitbraak van de dood van de passagiers en vampirisme. De enige manier om te voorkomen dat deze angstaanjagende ziekte de hele mensheid van de aarde veegt, is de bron aanpakken: ‘The Master’, een duister, bovennatuurlijk wezen.
The Strain stond al een aardig tijdje in mijn kast op mij te wachten en aangezien ik in april naar een masterclass ga van de auteur en Oscarwinnende regisseur Guillermo Del Toro (woehoe!), was de tijd eindelijk rijp.
The Strain is echter geen gemakkelijk boek om te lezen. Het verhaal bevat veel details en daarnaast is ook het horrorgehalte hoog. Ik moest het boek af en toe echt even wegleggen, omdat het soms te grafisch werd. Dat neemt echter niet weg dat ik van A tot Z genoten hebt. Het boek kent heel veel personages, waardoor de grootsheid van de problematiek heel snel duidelijk wordt. Het is immers niet gemakkelijk om alle vampiers te doden en er komen natuurlijk ook steeds meer nieuwe vampiers bij. Je moet je tijdens het lezen dan ook niet te veel aan de personages hechten want het kan zo maar gebeuren dat ze sneuvelen of in een vampier veranderen.
Het plot zit steengoed in elkaar, waardoor The Strain een razend spannend apocalyptisch verhaal is. Bovendien wordt alles heel beeldend beschreven, alsof je naar een film kijkt in plaats van een boek te lezen. Op een gegeven moment zag ik overal in Brussel tekenen van een aankomende apocalyps en was ik bang om vampiers tegen te komen. Aaaah!
The Strain is een super spannend apocalyptisch verhaal, waarin het vampirisme als een razende om zich heen grijpt. De vele details en personages maken dit geen gemakkelijk boek om te lezen, zeker in combinatie met het hoge horrorgehalte. Voor wie niet vies is van een luguber verhaal is dit boek echter een absolute aanrader.
Deze recensie verscheen ook op Oog op de Toekomst.