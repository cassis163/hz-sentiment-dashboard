Aftellen is het tweede deel in de Cazelet-kronieken, geschreven door Elisabeth Jane Howard (1923-2014). De kronieken zijn gebaseerd op de geschiedenis van de familie van de auteur. Het tweede deel is los te lezen, maar gezien het grote aantal personages is het aan te raden om met het eerste deel ‘Lichte jaren’ te beginnen.

In Aftellen volgen we het dagelijkse leven van de familie en hun personeel tijdens de eerste jaren van de Tweede Wereldoorlog. Het leven van de Cazelets kabbelt in eerste instantie gewoon door. Pas als de mannen worden opgeroepen en de vrouwen steeds meer hun steentje moeten bijdragen wordt de invloed van de oorlog op het familieleven echt voelbaar.

De focus ligt in dit boek vooral op de jongere generatie. De tienermeisjes Louise, Clary en Polly zijn op weg naar volwassenheid. We leven mee met hun dromen en verlangens, hun angsten en vooral met de levensvragen waarmee zij worden geconfronteerd. Ze kunnen niet wachten tot ze volwassen zijn en hun eigen leven kunnen gaan leiden. De volwassenen krijgen ook het nodige op hun bordje. Als lezer krijg je alles mee maar binnen de familie wordt nergens over gesproken. Iedereen heeft geheimen voor elkaar.

Howard wisselt in haar boek zeer veel van perspectief. Hierdoor zie je gebeurtenissen of personages van verschillende kanten. Dit maakt het verhaal interessant. De personages zelf zijn goed uitgewerkt; zowel de goede als de minder aangename kanten van de karakters worden scherp in beeld gebracht. Ook de gedetailleerde beschrijvingen zijn heerlijk om te lezen. Je ziet de natuur, de gebouwen, het eten, de kleding uit die tijd zo voor je. En dan zijn er nog de humoristische dialogen van met name de kinderen die zeer de moeite waard zijn.

Het boek is een aanrader als je van familiekronieken houdt. Als je eenmaal in het verhaal zit laat de familie je niet meer los, ook niet na de laatste bladzijden. Aftellen…