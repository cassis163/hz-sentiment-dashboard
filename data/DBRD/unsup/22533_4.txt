“Jongens en meisjes, Het lijkt misschien gek om na te denken over een ramp of een ongeluk als er helemaal niets aan de hand is. En om te bedenken wat je in zo’n geval moet doen. Maar toch is dat heel verstandig!” – Het voorwoord door prinses Margriet der Nederlanden (erevoorzitter van het Nederlandse Rode Kruis) geeft perfect aan waar het in dit boek om draait. Het richt zich rechtstreeks naar kinderen, biedt hen noodzakelijke informatie aan en doet dat zonder te betuttelen.

Vanaf de eerste pagina wordt duidelijk gemaakt dat het belangrijk is om te weten wat je in welke situatie kan doen en dat kleine aandachtspunten een groot verschil kunnen maken. De meest uiteenlopende ongelukken en rampen komen aan bod: flauwvallen, bijensteken, hartstilstand, hittegolf, vulkaanuitbarstingen…. Het eerste dat in het oog springt zijn de kleurrijke, grappige tekeningen, die kinderen vast en zeker nieuwsgierig maken voor de bijpassende tekst. Hoewel ze het geheel opfleuren, zorgen ze echter ook voor een chaotische eerste indruk. Het boek heeft nochtans een duidelijke structuur: elke situatie krijgt twee volledige pagina’s waarbij eerst kort geschetst wordt waar het feitelijk om gaat, gevolgd door leuke weetjes en tips over wat je in die situatie kan en mag doen.
Volwassenen en kinderen die dol zijn op wist-je-datjes zullen smullen van dit boek, al kan de informatie best heftig zijn, zoals bij het stukje over vergiftiging: “Jaarlijks sterven wereldwijd 351.000 mensen aan voedselvergiftiging en 193.500 aan andere soorten vergifting. Daarnaast nemen mensen ook expres vergif in. Zo sterven 370.000 mensen per jaar omdat ze bestrijdingsmiddelen hebben ingenomen”. De ernst van deze informatie staat in schril contrast met de vrolijke tekeningen die het absurde van deze situaties lijken te benadrukken. Daar staat tegenover dat de tips concreet zijn en bestaan uit dingen die kinderen ook effectief kunnen doen. Bij elke situatie staat opvallend (in het rood) vermeld wanneer je 112 moet bellen. Door deze herhaling zit het nummer voor je het weet in je geheugen geprent.
Dit is een ideaal boek om samen met kinderen door te nemen. Vooral voor kinderen onder de 10 jaar is het taalgebruik soms wat ingewikkeld en kunnen de beschreven rampen voor wat angst zorgen. Voor oudere kinderen is het dan weer fijn dat ze ernstig genomen worden. Het maakt het bovendien een aangenaam boek om als volwassene door te nemen, en eerlijk gezegd heb ik er zelf ook heel veel van opgestoken.
Behalve de praktische informatie die gegeven wordt, is dit een goede manier om de werking van het Rode Kruis onder de aandacht te brengen. Dat een deel van de opbrengst van dit boek naar het Rode Kruis gaat kan alleen maar toegejuicht worden.
Het voorwoord concludeert volledig terecht: “Als je dit boek hebt gelezen, heb je een eerste indruk gekregen van alles wat er te weten valt over rampen en wat je zelf kunt doen; hoe je je goed voorbereidt op dingen die je liever niet meemaakt. Zodat jij jezelf en anderen kunt helpen als het nodig is. Het Rode Kuis wil dat niemand er alleen voor staat in tijden van nood. Jij kunt ook iets doen!” Dit boek geeft kinderen op een plezierige manier de kennis én het vertrouwen om ongelukjes het hoofd te bieden.