Na Susin Nielsens eerder in het Nederlands verschenen Young Adult romans "Wij zijn allemaal moleculen" en "Optimisme is dodelijk", heeft uitgeverij Lemniscaat nu een derde boek van deze Canadese schrijfster op de Nederlandse markt gebracht: "Woordnerd", haar YA-debuut. Hierin maken we kennis met de 12-jarige Ambrose Bukowski die opgroeit zonder vader en met zijn moeder om de paar jaar naar een andere Canadese stad verhuist. Dit komt zijn sociale contacten niet echt ten goede. Bovendien is hij op sociaal vlak niet bepaald begaafd en uiterst beschermd opgevoed waardoor hij op school al snel elke keer een buitenbeentje wordt. Na het zoveelste incident op school, besluit zijn moeder dat Ambrose alleen nog maar thuisonderwijs krijgt. Toch lijkt er aan Ambroses sociale isolement een einde te komen wanneer hij besluit zich aan te melden bij een scrabbleclub, een van zijn grootste passies. Maar om daar te komen heeft hij hulp nodig en deze vindt hij bij Cosmo, de net uit de gevangenis vrijgekomen zoon van de bovenburen. Ze maken hun uitstapjes op de avonden dat Ambroses moeder moet werken, want zij heeft hem expliciet verboden om contact met Cosmo te hebben. Zijn lidmaatschap en vriendschap met Cosmo brengen Ambrose echter winst op meerdere terreinen...

Ook in dit boek weet Nielsen een mooie balans te vinden tussen humor en ernst. Hoewel het verhaal veel komische gebeurtenissen en dialogen bevat, lees je toch ook tussen de regels door hoe eenzaam Ambrose zich vaak voelt en zijn verlangen om ergens bij te horen. Door Cosmo leert hij gaandeweg van zich af te slaan (letterlijk en figuurlijk) - maar daarbij wel trouw te blijven aan zichzelf! Vooral Ambroses onbevangen karakter gecombineerd met zijn directheid is een plezier om te lezen en daarmee leert hij Cosmo op zijn beurt ook een wijze les: om altijd te blijven geloven in jezelf. Dit inzicht wordt vooraf gegaan door een hele reeks gebeurtenissen die je aan het boek gekluisterd houden. Ook de korte hoofdstukjes (op een leuke en creatieve manier aangeduid met scrabblewoorden) maken dat dit boek leest als een trein. Tel daar de innemende personages bij op (die je één voor één in je hart sluit alsof je ze zelf kent) en je hebt wederom een geslaagd boek van Susin Nielsen te pakken. Eentje waar altijd weer op een luchtige manier een diepere psychologische laag in verwerkt zit. Kortom, een mooi boek over het laten varen van je angst en te vertrouwen op het goede.