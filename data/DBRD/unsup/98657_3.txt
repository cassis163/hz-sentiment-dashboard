Volgens de auteur Barry Lyga is I HUNT KILLERS bestemd voor young adults. Lyga is inmiddels bezig met een vervolg.

Jasper ‘Jazz’ Bent krijgt een vreemde opvoeding. Vanaf zijn zevende onderwijst zijn vader Billy hem in de kunst van het seriemoorden. Als Jazz 13 jaar is en zijn vader 124 moorden heeft gepleegd, wordt Billy eindelijk opgepakt. Vier jaar later lijkt er een copycat bezig te zijn in het kleine plaatsje waar Jazz woont. Er worden moorden gepleegd die in alles lijken op de eerste moorden van Jazz’ vader. Jazz is er alles aan gelegen om de moordenaar te vinden, al is het maar om te voorkomen dat de mensen hem gaan verdenken omdat hij de zoon van een beruchte seriemoordenaar is. Samen met zijn vrienden Howie en Connie bindt hij de strijd aan met de moordenaar.

Alhoewel het verhaal door de ogen van een 17-jarige jongen wordt gezien, kan het net zo goed door volwassenen worden gelezen. De plot, de gebeurtenissen en het taalgebruik doen in niets onder voor doorsnee thrillers voor volwassenen. Lyga gebruikt niet het cliché van de jongen die allerlei ontdekkingen doet die de politiemensen zijn ontgaan, maar laat de politie zo af en toe slimmer zijn dan Jazz. Lyga werkt langzaam naar de onvermijdelijke scène toe waar Jazz na vier jaar eindelijk weer contact met zijn vader opneemt en die verneemt dat zijn zoon vooralsnog niet in zijn voetsporen is getreden. Dan kan de machtsstrijd beginnen. (Door: Anne Terwisscha)