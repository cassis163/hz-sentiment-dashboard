Linda Howard, pseudoniem van Linda Howeington (Alabama,1950), schreef vele bestsellers die in de New York Times-toptien terechtkwamen. In Nederland verschenen eerder haar thrillers Tot het uiterste en Gestolen jeugd, waar zij diverse prijzen mee won. Haar nieuwste romantische thriller: Ademnood.
Lily Mansfield is een huurmoordenaar in dienst van de CIA. Nadat haar meest kostbare bezittingen, haar dochtertje en haar beste vrienden, om het leven komen, zint ze op wraak. Ze speelt het spel volgens haar eigen regels, ook al weet ze dat haar kansen op overleven klein zijn. Omdat ze zonder opdracht aan het moorden slaat, wordt CIA- agent Lucas Swain op pad gestuurd om Lily binnen de dienst terug te brengen of uit te schakelen. Als de twee elkaars pad kruisen krijgt het verhaal een bloedstollende en intense wending. Ademnood is een mengeling van spanning, sensualiteit en emotie. Deze drie ingrediënten maken het boek tot een prettig leesbare romantische thriller.
De schrijfstijl is gemakkelijk leesbaar en houdt de lezer vast in het verhaal. Het personage Lily Mansfield, met al haar zorgen, traumas en emotionele dilemmas, wordt steeds verder uitgediept, waardoor haar handelingen steeds beter te begrijpen zijn. Verder loopt de hartstochtelijke liefde tussen de twee hoofdpersonen Lily en Lucas Swain als een rode draad door het boek. Het verlangen, de passie, van de twee is zo goed beschreven dat je het bijna zelf kunt voelen. .
Ademnood heeft meerdere interessante wendingen en blijft tot aan de laatste bladzijde verrassen, ontroeren en daardoor ook boeien. Een fraai staaltje romantische suspense.