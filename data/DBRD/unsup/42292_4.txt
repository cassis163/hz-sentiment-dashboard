Calum MacLean is een in Glasgow wonende en zelfstandig opererende huurmoordenaar. Dat vindt hij prettig. Net zoals hij er bewust voor kiest om alleen te wonen. Op een dag krijgt hij een telefoontje en heeft hij een kort en informeel gesprek. Ondanks dit informele karakter weet Calum dat er iets van hem verwacht wordt. Want zo duidelijk is de boodschap voor hem wel.

Een dag later heeft hij een ontmoeting met Peter Jamieson, de grote baas van een criminele organisatie. Hij doet Calum het aanbod om voor hem te komen werken. En hij krijgt gelijk een aanbod. Om Lewis Winter om te brengen. Calum weet dat hij dit aanbod niet kan weigeren en accepteert de opdracht. Vanaf dat moment begint hij met zijn voorbereiding.

Dood op verzoek, eerder verschenen onder de titel De onvermijdelijke dood van Lewis Winter, is het eerste deel van de Glasgow-trilogie. Daarin wordt een beeld geschetst van de onderwereld van deze Schotse plaats. En tijdens het lezen van het boek lijkt dit een waarheidsgetrouw beeld te zijn.

Het boek is in een andere stijl geschreven dan de meeste thrillers. De zinnen zijn kort en bondig, er komen geen overbodige passages in voor en de karakters worden niet bijzonder uitgebreid beschreven. Toch weet de lezer precies wat hij aan de personages heeft, want voor in het boek heeft Mackay er voor gekozen om een korte beschrijving van deze personages te vermelden.

Ondanks de schrijfstijl, soms heeft het wat weg van een verslag en soms ook weer van de gedachten van de diverse personages, is het een bijzonder prettig leesbaar boek. Het verhaal heeft daardoor geen kans om in langdradigheid te vervallen. De spanning, die niet zozeer zinderend is, maar meer onderhuids, is alom aanwezig. Je wilt blijven doorlezen om te weten te komen wat er verder gebeurt.

Wat Mackay goed gedaan heeft, is dat de lezer zich het ene moment kan vereenzelvigen met de huurmoordenaar en het andere moment weer met hoofdinspecteur Michael Fisher, die het onderzoek op de moord op Winter leidt. Voor beiden kun je zelfs sympathie voelen. Wat eveneens knap is, is het beeld dat je van de onderwereld van Glasgow krijgt. Alsof Mackay daar zelf deel van uit heeft gemaakt.

Vanaf de eerste bladzijde is het natuurlijk al duidelijk wat er in de loop van het verhaal gaat gebeuren. De titel suggereert dit immers al. Maar deze kennis is absoluut niet van invloed op het verhaal. Dat blijft boeiend en intrigerend. Dood op verzoek is daardoor een uitstekend debuut van Malcolm Mackay. Het wachten is nu op de andere twee delen. Die hopelijk snel zullen volgen.