Tweestrijd is een verhaal over Gabriël die worstelt met zijn liefde voor Eva. Eva is een patiënte die hem met zeer veel regelmaat bezoekt in de huisartsenpraktijk. Gabriël begint gevoelens voor haar te krijgen en kan dit moeilijk los laten terwijl hij haar als arts ziet. Eva flirt er daarentegen ook op los, wat het voor Gabriël niet gemakkelijker maakt. Helaas mag hij als arts niets met zijn gevoelens voor Eva doen. Daarnaast is hij getrouwd met Julia, die iets te veel troeven in handen heeft om zijn leven kapot te maken. Gabriël wil graag kiezen voor de liefde van zijn leven, maar zal dan ook heel veel verliezen (waaronder zijn praktijk). Wat mij betreft slaat de titel van het boek dan ook zeker op deze tweestrijd. 

Wat ik tof vind aan het boek is dat je het leest vanuit Gabriël, waarbij er afwisseling is tussen het heden en verleden. De stukjes uit zijn verleden maken dat je ook meer inzicht krijgt in zijn keuzes en hoe hij geworden is wie hij op dit moment is. Zeker van toegevoegde waarde wat mij betreft. 

De schrijfstijl van het boek is prettig. Het leest vlot weg en al snel leer je de personages goed kennen. De spanning in het boek is goed weg gezet, waardoor je hoopt dat het voor Gabriël en Eva goed gaat komen. Het verhaal is ook zeker niet voorspelbaar. Door de input vanuit het verleden ga je steeds ook weer anders denken over Gabriël en Julia. Het einde van het boek vond ik zeer verrassend en had ik zeker niet aan zien komen. Het liet me ook wel even achter met een treurig gevoel. Je had het zo anders gehoopt zullen we maar zeggen! 

Na het lezen van het boek kwam ik er op het internet achter dat er ook nog andere delen zijn geschreven over deze 3 personen. Voor mij is dit boek zeker een reden om die boeken ook op mijn lijstje te zetten!