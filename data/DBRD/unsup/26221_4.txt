Een 29-jarige shopaholic en mannenliefhebster, Finley Tanner, is assistent juriste bij een groot kantoor. Werken interesseert haar eigenlijk niet zoveel. Ze zit elke dag haar tijd uit tot vijf uur en checkt vaker de veilingen op E-bay dan de dossiers van haar cliënten. Dan wordt haar een afdankertje van haar baas in de schoot geworpen. Deze, op het eerste gezicht doodnormale, nalatenschapzaak blijkt niet zo simpel. De weduwe heeft namelijk sterke vermoedens dat haar man niet zomaar gestorven is, maar dat hij is vermoord. Finley neemt de zaak erg serieus, huurt een charmante detective in en voor ze het weet maakt ze meer overuren dan dat ze ooit heeft gedaan. Ze neemt zelfs in het weekend werk mee naar huis. Tussen alle opzienbare gebeurtenissen door, spendeert ze haar weeksalaris aan mooie jurkjes en ontelbare koppen koffie. Dan vindt ze een dreigbrief op haar voordeur en wordt duidelijk dat ze de hele zaak heel serieus moet nemen. Door haar amateuristische opsporingstechnieken brengt ze haar baan en zichzelf in gevaar.
Rhonda Pollero maakt het zichzelf niet makkelijk door dit boek te promoten als een vernieuwende combinatie tussen een chicklit en een misdaadroman, maar daarin is ze wel geslaagd. Op Jacht bevat humor, romantiek, vriendschap en spanning. De typische problemen van een vrouw als Finley, die liever honderden euros uitgeeft aan pumps, jurkjes en een flitsende auto, dan aan gezond eten, is erg komisch omschreven. De lezer(es) duikt echt in het boeiende leven van deze shopaholic en raakt met haar verzeild in een ingewikkelde moordzaak. Haar gedachten, handelingen en soms hilarische oneliners zorgen voor een glimlach op het gezicht van de lezer. Naast deze vermakelijke passages is Rhonda Pollero er ook in geslaagd om spanning te creëren. Geld, chantage, vergiftiging en moord spelen een grote rol. Onvoorspelbare wendingen en de prettige schrijfstijl maken dit boek tot een echte pageturner.
De schrijfstijl van Op jacht is zo prettig omdat Pollero populaire vrouwentaal gebruikt met pakkende en leuke oneliners. Hoewel elke vrouw het boek vanwege de humor zou moeten lezen, zal het verhaal vooral jonge vrouwen aanspreken.
Alle andere personages in Finleys leven zijn oppervlakkig beschreven, maar wel met duidelijke kenmerken van een vriendin, minnaar of moeder. Heel realistisch is het natuurlijk niet dat een assistent juriste een vierdubbele moordzaak kan oplossen, maar met de medewerking van een detective en de verschillende sporen die ontdekt worden, komt het wel geloofwaardig over.
Deze misdaadchicklit is komisch, boeiend, spannend en een echte aanrader voor de moderne, jonge vrouw.