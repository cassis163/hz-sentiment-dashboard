Myron Bolitar is terug en hoe! ‘Naar huis’ is alweer het elfde boek van Harlan Coben met Myron Bolitar in de hoofdrol. Naast de boeken over Myron Bolitar schreef Harlan Coben ook diverse standalone thrillers en zelfs een serie young-adult boeken met het neefje van Myron Bolitar ‘Mickey’ in de hoofdrol.

In naar huis is Myron volwassen geworden. Hij staat op het punt te gaan trouwen met zijn grote liefde Theresa en zijn leven is in rustiger vaarwater terechtgekomen. Tot hij plots een telefoontje krijgt van zijn goede vriend Win, die al sinds een jaar spoorloos verdwenen is. Win blijkt in Londen te zijn en is iets op het spoor. Van twee jongens die tien jaar geleden zijn verdwenen, is Win een van de jongens, Patrick Moore, op het spoor na een anonieme tip. Aangezien Win’s neefje Rhys de andere jongen was die samen met Patrick verdween, hoopt Win ook zijn neefje snel terug te vinden. Win vraagt Myron hem te helpen om de twee jongens weer terug te vinden en na 10 jaar hopelijk de zaak op te lossen. Myron vliegt naar Londen om Win te helpen. Na een avontuur met veel brede bodyguards, foute types en computernerds hebben ze eindelijk Patrick Moore bevrijd. Van Rhys ontbreekt echter elk spoor. Patrick is gewond en wil niet praten. Bij terugkomst in de VS proberen Myron en Win om zoveel mogelijk informatie uit Patrick los te krijgen over de ontvoering om zo ook Rhys terug te vinden. Patrick lijkt zich echter vrij weinig te herinneren en blijkt ook niet heel welwillend om mee te werken met het onderzoek van Myron en Win. Wat is er 10 jaar geleden precies gebeurd? Waar is Patrick 10 jaar lang geweest? En de grote vraag: waar is Rhys nu? Patrick heeft alle antwoorden, maar lukt het Myron en Win wat de politie 10 jaar geleden niet lukte, namelijk de zaak oplossen? Wat vaststaat is dat in deze zaak niet alles is wat het lijkt.

In het elfde deel van Coben’s serie met Myron Bolitar speelt ook vriend Win weer een grote rol. Ook andere bekende personages uit de vorige delen komen ook in dit deel weer naar voren. Er wordt regelmatig gerefereerd naar gebeurtenissen uit het verleden, maar toch kan dit boek ook gemakkelijk los worden gelezen. Het boek wordt wisselend verteld vanuit het perspectief van Myron of Win. Het boek heeft relatief korte hoofdstukken en door de wisselingen van perspectief leest het boek lekker vlot. Bovendien voert Coben de spanning aan het eind van een hoofdstuk vaak even op, waardoor je graag wilt doorlezen om te kijken hoe het verder gaat.

Coben is een meester in mensen met zijn verhalen op het verkeerde been zetten. Van tevoren denk je te weten hoe het verhaal in elkaar zit, maar uiteindelijk blijkt het toch heel anders in elkaar te zitten dan oorspronkelijk gedacht. Ook in zijn nieuwste boek ‘naar huis’ weet Coben weer een geweldige plottwist aan zijn verhaal toe te voegen. Eentje die je zeker niet ziet aankomen! De nieuwste Myron Bolitar is ook zeker weer een aanrader, zeker voor de liefhebbers van de Myron Bolitar serie.