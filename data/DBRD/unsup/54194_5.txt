In tegenstelling tot MDVH zat ik er onmiddellijk in en dat is het hele boek door gebleven. Ik kan er persoonlijk helemaal niet tegen als ik een boek lees waarin iemand wordt beschuldigd van iets dat hij/zij niet heeft gedaan, noem het mijn overdreven rechtvaardigheidsgevoel, maar ik zal normaal gesproken niet snel een dergelijk boek lezen. Nu het deel uitmaakt van de Millenium trilogie, kon ik er toch niet omheen om het te lezen, en wat ben ik daar blij mee! Dit boek mag een echte thrillerliefhebber niet missen! Het verhaal wordt vanuit diverse personages verteld, en alle verhaallijnen zijn bijzonder spannend en komen meesterlijk bij elkaar. Er wordt veel duidelijk uit het verleden van Lisbeth, waardoor haar ontoegankelijke, lastige en agressieve karakter wordt verklaard. Je gaat vanzelf van haar houden. Mikael toont zich een ware vriend en haalt alles uit de kast om zijn vriendin te helpen. De auteur heeft een zéér spannend boek neergezet, waarin tevens de betekenis van ware vriendschap en moed fantastisch naar voren komt. De veel te vroege dood van Larsson is een gemis voor de literaire wereld...