Zwart hart is mijn eerste kennismaking met Sophia Drenth en het verhaal heeft behoorlijk indruk op mij gemaakt.

Yan, uit het land van Davarsi, is op zoek naar de Sahandran. Het zijn nachtsluipers, monsters en hij wil één van hen worden om op die manier zijn familie te bevrijden van een wrede meester.

Het verhaal begint direct en is gelijk ook spannend. Dat je als lezer niet bekend bent met de verschillende namen en termen vind ik niet storend, je zit direct midden in het verhaal.

Door middel van herinneringen (die weergegeven zijn door cursief gedrukte teksten) leer je het vreselijke verleden van Yan kennen en de reden dat hij een monsterlijke nachtsluiper wil worden.

Het tempo ligt hoog en de zinnen zijn kort. De spanning blijft daardoor behouden. Het verhaal zelf is indringend, soms beangstigend en laat je niet los.

Ik ben erg benieuwd naar het boek Bloedwetten van Sophia Drenth, waarvan dit verhaal een bronvertelling is.

Ik geef Zwart hart graag 5 sterren.