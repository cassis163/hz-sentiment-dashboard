Je denkt er wel even over na voor je gaat beginnen in Ik ben Pelgrim. Heb ik wel voldoende tijd om een boek van 732 pagina’s uit te lezen? En natuurlijk of een nieuwe auteur die zijn debuut presenteert, wel in staat is om mij, arme lezer, 732 pagina’s lang te boeien. Want iedereen weet dat, als een boek je niet pakt, het een drama kan zijn en een marteling om toch door te moeten lezen. Maar Terry Hayes heeft het toch aangedurfd om zo’n monsterverhaal te lanceren. En, na een moeizame start, kan deze lezer concluderen het met de velen die hem voor zijn gegaan, volledig eens te zijn. Ik ben Pelgtim is een droomdebuut!

In een lange introductie wordt feitelijk maar met twee mensen kennis gemaakt. De ex geheim agent die tijdens zijn loopbaan net zoveel namen heeft gehad als missies, vertelt zijn geschiedenis waarin een jonge moslim getuige is van de onthoofding van zijn vader. Die gebeurtenis heeft een grote impact op zijn verdere leven. Hij belooft zijn vader te zullen wreken en daar kan maar een schuldige voor worden gestraft, Amerika.
In een uiterst goed samengesteld plan, begint hij aan een jarenlange voorbereiding die zal resulteren in een vernietiging van het Amerikaanse volk. Het doden van enkele proefpersonen blijft echter niet helemaal onopgemerkt en dat is het startpunt voor de ex geheim agent die, namens de FBI, zijn kennis en kunde in gaat zetten om de Amerikaanse bevolking te behoeden voor de grootste ramp ooit.

Het is al gezegd, het begin van Ik ben Pelgrim is echt wel doorbijten. In de voorbereiding naar de uiteindelijke missie, probeert Hayes een stukje historie over de aanleiding, te combineren met de kennismaking van personages. Omdat dit nog weinig inzicht geeft in de feitelijke verhaallijn, is ook niet direct de relatie te leggen met wat er nog te gebeuren staat. Echt doorbijten dus voor de lezers die op het punt staan te beginnen.
Maar als eenmaal duidelijk is wat en wie er te bestrijden valt, gaan werkelijk alle remmen los. In een volledig kloppend verhaal waarin de informatie uit het begin wel cruciaal is maar misschien iets te uitgebreid, wordt een intelligent spel gespeeld. Een uiterste slimme extremist die zijn leven in dienst heeft gesteld van zijn missie die doordrenkt is van wraak, neemt het op tegen een door de wol geverfde agent die zijn sporen al ruimschoots heeft verdiend. En zoals in iedere strijd het geval is, er kan er maar een de winnaar zijn.
In dit geval is het echter Terry Hayes die met Ik ben Pelgrim een meesterlijk en ongelooflijk debuut heeft neergezet. Met recht voor mij de winnaar voor dit jaar!

Eindoordeel: 5 sterren

Spanning: 4 sterren
Plot: 5 sterren
Leesplezier: 5 sterren
Schrijfstijl: 4 sterren
Originaliteit: 5 sterren
Psychologie: 3 sterren