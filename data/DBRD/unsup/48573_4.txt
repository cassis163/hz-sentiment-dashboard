Ik las 'De krijtman' van C.J. Tudor voor de leesclub ' de perfecte buren'.

Genre: thriller

Uitgever: A.W. Bruna Uitgevers

ISBN: 978 94 005 0905 4

Uitvoering: paperback

Aantal pagina’s:326

Uitgave: april 2018




Met dank aan A.W. Bruna Uitgevers voor het recensie-exemplaar.







Over de auteur




C.J. Tudor werd geboren in Salisbury en groeide op in Nottingham, waar ze nog steeds woont met haar partner en dochtertje. Ze stopte op haar zestiende met school en had daarna diverse baantjes, waaronder winkelbediende, junior-verslaggever, radio-tekstschrijver, copywriter en voice-over.
De Krijtman is haar thrillerdebuut. Het boek was reeds voor verschijnen een internationale sensatie: de vertaalrechten werden binnen een paar weken aan maar liefst 39 landen verkocht.




Samenvatting van het verhaal

Eddie en zijn vrienden, net 12 jaar, vormen een groepje dat altijd op zoek is naar avontuur. Ze gebruiken een geheime taal. Ieder lid van de groep heeft een eigen kleur krijt waarmee ze geheime boodschappen voor elkaar achterlaten. Als er in het dorp kermis is, staan ze te popelen om erheen te gaan. Daar is Eddie getuige van een vreselijk ongeval met één van de attracties. Hij kan een slachtoffer, samen met de hulp de nieuwe leraar van zijn school, gelukkig redden. Wat dan volgt, zijn een hele reeks gebeurtenissen die op het eerste zicht geen verband met elkaar lijken te hebben. Tot Eddie in het bos, geleid door boodschappen in krijt, een afgehakte hand vindt…



Dertig jaar later ontvangt Eddie, vrijgezel, leraar en nog steeds wonende in hetzelfde dorpje, een enveloppe met daarin een krijtje en een tekening van een krijtmannetje. Opnieuw het begin van een reeks gebeurtenissen, die alle onopgeloste zaken uit het verleden laten samensmelten tot een verrassende ontknoping…!




Conclusie

De Krijtman zit geniaal in elkaar verweven. C.J. Tudor heeft een vlotte schrijfstijl, maar je moet wel kunnen doorlezen, want anders raak je al vlug de draad kwijt. Zeker omdat het boek vol flashbacks zit en er een hoop informatie tussen de regels door te lezen is. Er waren ook een aantal verrassende plotwendingen. Hiermee heeft de schrijfster me meerdere malen op het verkeerde been gezet. Ik heb dan ook echt tot het einde moeten doorlezen om te weten hoe het zat. Voor mij was de titel ‘thriller’ zéker waard! ****




Miranda Nies - gastrecensent De Perfecte Buren