Partir c’est mourir un peu zeggen de Fransen. Vertrekken is een beetje sterven. Het is dan ook niet verwonderlijk dat de hoofdpersoon Floor na haar scheiding door een rouwproces gaat. Emoties als verdriet en boosheid belemmeren haar het leven te leiden zoals ze dat voor ogen heeft. Als ze besluit deel te nemen aan de training “Je leven na een echtscheiding” krijgt ze inzicht in waar haar valkuilen zich bevinden en hoe ze de patronen waarin ze gevangen zit, kan doorbreken. Ondanks het heftige thema heeft Mayke Smit een verhaal neergezet waarin humor, levenslust en doorzettingsvermogen de boventoon voeren. De beschrijvingen van de therapiesessies die overeenkomen met de trainingen die de auteur zelf geeft, zijn zo realistisch dat het lijkt of je erbij aanwezig bent. Voor lezers die in een vergelijkbare situatie zitten kan dit boek dan ook zeker uitkomst bieden. Voor alle anderen is het een met veel vaart en humor geschreven verhaal, waarin we kunnen genieten van een sympathieke heldin die uit een tranendal klimt en al zingend, vol vertrouwen de toekomst tegemoet treedt.