De geheimzinnige tuin was het eerste boek dat ik van Sarah Jio las, maar het smaakt naar meer. Deze auteur is er erg goed in geslaagd om twee periodes heel goed in elkaar samen te laten lopen. Zelf vond ik het verhaal van Flora aan het begin van de Tweede Wereldoorlog erg fijn en mooi om te lezen, maar ook het verhaal van Addison mag er zijn. Het is bijzonder om te lezen hoeveel Flora en Addison gemeen hebben, ondanks dat er meer dan 60 jaar tussen de vrouwen zit! Jio heeft dit perfect in elkaar verweven, zonder dat het ongeloofwaardig wordt.

De schrijfstijl die Jio hanteert zorgt ervoor dat je het boek bijna niet kunt wegleggen. De perspectieven worden bijna elk hoofdstuk afgewisseld en elk hoofdstuk wordt geëindigd met een kleine cliffhanger zodat je er nog eentje (en nog eentje) wilt lezen. Beide vrouwen hebben ook een groot geheim die voor spannende elementen zorgen tijdens het lezen. Ondanks dat dit een heerlijke, romantische feelgood is, zit je ook regelmatig op het puntje van je stoel.

En wauw, de setting! Sarah Jio weet hoe ze een prachtige wereld neer moet zetten en hoe ze deze beeldend moet beschrijven zonder de vaart uit het verhaal te halen. Regelmatig kon ik de prachtige cameliatuin of het grote landhuis voor me zien. Het zorgde er in ieder geval voor dat ik regelrecht op het vliegtuig wilde stappen naar het Engelse platteland! ♥

De geheimzinnige tuin heeft me aangenaam verrast en ik ben zeker van plan om vaker een boek van deze auteur te gaan lezen. Het bevat alles wat een goede feelgood aan hoort te voldoen, heerlijke romantiek, spannende momenten en een perfecte setting! Zeker een must read!