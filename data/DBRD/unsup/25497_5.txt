Indrukwekkend, schokkend, boeiend, hartbrekend. Er zijn bijna geen of misschien juist wel heel veel definities te bedenken om dit boek te beschrijven. Voor mij is Nele Neuhaus tot nu toe dé ontdekking van 2012; zij heeft mij laten genieten van een sublieme thriller. Het verhaal is zeer complex met veel personages en een ingewikkelde geschiedenis, maar de auteur ziet kans het geheel zorgvuldig geconstrueerd weer te geven en het overzicht niet uit het oog te verliezen. Daarbij schrijft ze in een fascinerende stijl die je niet loslaat; het hele boek door is de spanningsboog hoog en verslapt niet.

Het verhaal begint evenwel vrij simpel: Tobias Sartorius komt na tien jaar cel vrij. Hij is indertijd veroordeeld voor de verdwijning van en de moord op twee meisjes uit zijn dorp, Altenhain, en keert terug in een omgeving die hem niet accepteert. Het eens welvarende bedrijf van zijn ouders is geruïneerd en zijn ouders zijn gescheiden. Hij heeft blijkbaar veel op zijn geweten en toch lukt het de lezer niet om geen sympathie voor hem op te vatten. Er is iets aan Tobias waardoor je vraagtekens gaat zetten bij alles wat er is gebeurd. De lont wordt in het kruitvat gestoken wanneer de moeder van Tobias wordt aangevallen en zwaar gewond in het ziekenhuis beland en er vrijwel tegelijkertijd het skelet van een jong meisje in een oude tank op een verlaten vliegveld wordt gevonden. Politieinspecteurs Oliver von Bodenstein en Pia Kirchhoff onderzoeken beide kwesties. Als duidelijk wordt wie de aangevallen vrouw is en dat het skelet de overblijfselen zijn van één van de vermoorde meisjes uit Altenhain, komen ze met hun onderzoek terecht in een naargeestig dorp, waar geheimen als in een inktzwarte modderpoel ondergedompeld en verborgen worden gehouden. Zwijgen is een machtig wapen. Totdat er weer een meisje verdwijnt.

Neuhaus beschrijft de personages realistisch met oog voor de werkrelaties en de privéproblemen van met name Von Bodenstein en Kirchhoff. Maar ook de overige karakters, zoals de feodale Terlinden, de charmante huisarts Lautenbach, de autistische Thies en de jeugdige Amelie, krijgen een eigen, herkenbaar gezicht. Het verhaal ontvouwt zich haast filmisch aan de lezer. Je kunt niet anders dan je er in onderdompelen en ademloos doorlezen tot de grande finale, waarbij de hele kwalijke geschiedenis met een verrassende wending wordt afgesloten.

Nele Neuhaus (1967) woont in het dorpje Kelkheim, in de Duitse deelstaat Hessen. Ze werkte in het familiebedrijf van haar echtgenoot en intussen schreef ze en drukte en verkocht ze haar boeken in eigen beheer. Sinds 2008 is ze onder contract van een uitgever en tegenwoordig is ze één van de meestgelezen krimi-auteurs in het Duitstalige gebied en zijn de rechten van haar boeken aan meer dan 20 landen verkocht, waaronder Nederland. Begin 2013 verschijnt deel drie van de serie als tweede boek in Nederlandse vertaling: Diepe wonden.
Naast de succesvolle serie met Von Bodenstein en Kirchhoff, waarvan het vijfde deel later dit jaar in Duitsland verschijnt, heeft ze ook een aantal jeugdboeken en een 'stand alone' thriller geschreven.