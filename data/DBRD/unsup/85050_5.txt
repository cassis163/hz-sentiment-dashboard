Het heeft een aantal jaren geduurd, maar Tahereh Mafi is toch teruggekeerd naar de wereld van Juliette en Warner. En wat was dit een geweldige beslissing! Ik kon niet wachten om Heel me te lezen en voordat ik begon had ik hoge verwachtingen! De Touching Juliette-serie is één van mijn favoriete YA-series.

Heel me wordt verteld vanuit twee perspectieven Warner en Juliette. De vorige delen niet de tussendelen waren allemaal vanuit het perspectief van Juliette geschreven. In ´Verwoest me´ wordt het verhaal enkel vanuit het perspectief van Warner verteld. Hierdoor wist ik al hoe het was om te lezen vanuit Warners perspectief en vond ik het helemaal niet erg om vanuit twee perspectieven te lezen.

Tahereh Mafi heeft een geweldige schrijfstijl. De karakterontwikkeling van Juliette wordt duidelijk gemaakt doordat er geen woorden meer worden doorgestreept, behalve de dagboekfragmenten. Hierdoor weet ik dat Juliette langzamerhand sterker wordt als persoon. Juliette krijgt in Heel me te maken met andere problemen. Ze dacht dat een oorlog winnen makkelijk zou zijn door enkel de leider te doden, maar ze is vergeten dat zij de leider wordt met allerlei nieuwe verantwoordelijkheden. Vanuit het perspectief van Warner kom ik erachter dat hij een aantal geheimen heeft voor Juliette en zelfs een aantal dingen niet heeft verteld aan Juliette. De strijd die Warner met zichzelf heeft en hoe hij worstelt om zichzelf open te stellen aan Juliette vond ik erg bepalend voor de karakterontwikkeling van Warner. Met name de keuzes die hij uiteindelijk maakte zeggen veel over hoe Warner nu is als persoon. Daarnaast vond ik het fijn dat er veel nieuwe personages werden geïntroduceerd en dat ik meer te weten kwam over de wereld waarin Warner is opgegroeid. Ook vond ik dat de relatie tussen Warner en Juliette heel mooi wordt beschreven en wordt uitgediept. Het verliefde paar betekent zoveel voor elkaar en ze helpen elkaar om sterker te worden.

Ik vond dat Tahereh Mafi de plot van het verhaal heel goed had uitgewerkt. Daarnaast zorgden een aantal plottwisten ervoor dat ik op het puntje van mijn stoel zat en het boek niet kon wegleggen. Vooral de cliffhanger aan het einde van het verhaal zorgde ervoor dat ik in shock achterbleef en het einde nogmaals moest lezen. Veel puzzelstukjes begonnen op hun plaats te vallen. Ik kan niet wachten om het volgende deel te lezen. Heel me heeft mijn hoge verwachtingen overtroffen en heeft ervoor gezorgd dat er meer diepte en ontwikkeling is gekomen in de karakters.