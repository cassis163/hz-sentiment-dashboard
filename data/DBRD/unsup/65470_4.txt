'Little boy blue' is het vijfde deel in de serie over rechercheur Helen Grace van de politie in Southampton. Helen staat bekend als een stoere, eigengereide vrouw die al diverse gecompliceerde moordzaken heeft opgelost. Ze is een toegewijde rechercheur. In een BDSM-nachtclub wordt het lichaam van een man gevonden. Het slachtoffers is flink gemarteld en door verstikking om het leven gebracht. Helen schrikt als ze hem herkent: het is Jake Elder, een in SM gespecialiseerde gigolo. In het verleden heeft ze regelmatig van zijn diensten gebruik gemaakt. Ze had hem nodig om de demonen uit haar duistere verleden het hoofd te kunnen bieden. Ze besluit om haar baas en haar team niet te laten weten wat haar relatie met het slachtoffer is en ze is vastbesloten de moordenaar van Jake te vinden. Ze wil niet dat haar collega’s weten over haar geheime leven. Dan valt er een tweede slachtoffer. Weer kent Helen het slachtoffer uit het SM-wereldje en heeft ze van zijn diensten gebruik gemaakt. Vertelt ze over haar privéleven? Zet ze hiermee haar carrière op het spel? Ook in dit boek is journaliste Emilia Garanita weer op zoek naar een interessant verhaal en probeert ze Helen dwars zitten. Wie is de ‘little boy blue’?

Naast het oplossen van de moorden gaat het in dit boek ook over de relatie tussen de personages. De relatie tussen Helen en haar collega en vriendin Charlie staat onder druk. Charlie voelt dat Helen uit haar doen is. Tussen Charlie en een andere collega ontstaat een concurrentiestrijd.

Dit boek kan goed los van de andere delen gelezen worden, maar vermoedelijk mis je dan wat details uit de vorige delen. Alle losse eindjes uit de vorige boeken worden in dit deel netjes afgewerkt.

Eindelijk laat Arlidge Helen Grace in Little blue boy persoonlijker worden. De lezer leert haar in dit deel beter kennen met haar fouten en onzekerheden. Haar kwetsbaarheid wordt zichtbaar. Persoonlijke tragedies in Helens verleden hebben haar gemaakt wie ze nu is. Helen wordt meer dan in de voorgaande delen een vrouw van vlees en bloed.

Zoals we gewend zijn van Arlidge schrijft hij korte hoofdstukken met wisselend perspectief en vaak eindigend met een cliffhanger. Dit maakt dat de lezer graag door wil lezen. De vaart zit vanaf het begin af aan in het verhaal. De spanning is meteen voelbaar en neemt aan het eind van het boek zelfs nog toe. De plot zit goed in elkaar met een verrassende ontknoping. Het boek is een ware pageturner. Het boek eindigt met een schokkende cliffhanger waardoor de lezer al uitkijkt naar het volgende deel: 'Hide and Seek'. 'Little boy blue' is tot nu toe de beste deel in de reeks over Helen Grace.