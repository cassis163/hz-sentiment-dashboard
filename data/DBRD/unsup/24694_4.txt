“Ik hap naar adem, maar krijg geen lucht. Rustig blijven, Emma, spreek ik mezelf in gedachten toe.”

Wanneer Emma op een dag de mysterieuze Philana ontmoet, is het voor haar meer dan duidelijk. Ze voelt zich anders, want ze weet en hoor meer dan elk ander mens. Als Philana haar op de koop toe nog vertelt dat haar vader al meer dan twee jaar deel uitmaakt van een gemeenschap die zich Voorlopers noemt, besluit ze af te reizen naar een bergdorp in Frankrijk waar haar avontuur begint.

Mirjam Hildebrand studeerde psychologie aan de universiteit van Leiden en heeft sinds 2016 haar eigen praktijk. De wereld van het schrijven ontdekte ze in 2013 en sindsdien heeft ze al verschillende kinderboeken op haar naam staan. Met ‘Voorlopers’ maakt ze haar debuut binnen het young adult-genre.

Zoals eerder al geschreven voelt Emma zich ‘anders’ en dat is dan ook een eerste groot thema in het verhaal. Maar ook ‘jezelf zijn’ speelt een belangrijke rol in het boek. Door dergelijke thema’s als basis voor haar verhaal te kiezen, zorgt Mirjam Hildebrand ervoor dat heel wat jongeren zich wel op een bepaalde manier zullen herkennen in het verhaal dat ze neerschreef.

De schrijfstijl van Mirjam Hildebrand is kort gezegd heel vlot. Het boek leest al eens trein en geen enkel moment ervaar je een gevoel alsof het verhaal is vastgelopen. Je wandelt het verhaal binnen en meteen is duidelijk dat er iets vreemds aan de hand is. Het verhaal bouwt zich stap voor stap op en de sterke climax stelt je niet teleur.

‘Voorlopers’ is een sterk verhaal dat in positieve zin blijft hangen bij de lezers. Het handelt over onderwerpen en thema’s die vele jongeren zullen aanspreken, de hoofdpersonages worden mooi uitgewerkt en de spanning is heel mooi opgebouwd. Al deze elementen doen ons reikhalzend uitkijken naar een vervolg.