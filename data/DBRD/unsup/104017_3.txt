OVER DE INHOUD:
Sifra, de achttienjarige dochter van Caitlin, is net geslaagd voor haar mbo opleiding en wil als au-pair naar Engeland. Het bedrijf GO FOR IT is gespecialiseerd in dit soort projecten en op Google zijn alleen maar lovende recensies te vinden. Dolgelukkig is ze, als ze wordt aangenomen en haar moeder ook achter haar besluit staat.

Samen met buurvrouw en goede vriendin Marjon brengt Caitlin Sifra naar Schiphol. Daar maakt Sifra kennis met Silvia, de begeleidster van het project en nog een aantal meiden, die ook via GO FOR IT in Engeland gaan werken. Het vliegtuig stijgt op, maar gaat richting Polen. Silvia heeft daar een logische verklaring voor. Vanaf dat het vliegtuig geland is verandert het leven van de meiden drastisch. Zelfs vragen stellen is verboden.

‘Loslaten begint in het hoofd en eindigt in het hart en daartussen zit een lange weg van tranen.’

Caitlin heeft al jaren een knipperlicht-relatie met Koen. Hij is de vader van Sifra, maar dat weet Sifra niet.

‘Ik wil geen kind en zeker niet met jou! Je laat het maar weghalen.’

MIJN MENING:
De auteur heeft een boeiend en gelijktijdig gruwelijk verhaal geschreven. Ze weet de spanning geleidelijk op te voeren. Vrij snel was duidelijk wie een grote rol speelt in dit verhaal. Desondanks is de plot verrassend en hilarisch. Karakters worden goed uitgediept. Gebeurtenissen en situaties weet zij tot in detail beeldend te verwoorden.

Haar schrijfstijl is eenvoudig. Taalkundig is het jammer genoeg minder, omdat er vaker, weliswaar met andere zinnen, in herhaling wordt gevallen en overbodige bijvoeglijke naamwoorden worden gebruikt. Ook de zinsopbouw is niet altijd even goed.

De auteur geeft de personages in aparte hoofdstukken een stem, zodat er een goed beeld van ze ontstaat en hun gedachte- gevoels- en beleefwereld duidelijk wordt. Dat is knap gedaan.

Mariska heeft zeker de potentie om uit te groeien tot een graag en veel gelezen auteur. De hulp inroepen van een redacteur, die het overbodige uit het boek weet te halen en samen de puntjes op de i zetten, zal haar verhaal zeker krachtiger maken en naar een hoger niveau kunnen tillen. Een andere mogelijkheid is, met een cursus op maat zelf te leren. Dyslexie hoeft dit niet in de weg te staan.

Dit boek is met passie geschreven en aan creativiteit ontbreekt het de auteur niet.