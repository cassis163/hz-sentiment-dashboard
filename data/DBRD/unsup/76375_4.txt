Die je niet ziet is het debuut van Mari Jungstedt. Ik had al kennis gemaakt met commissaris Anders Knutas in een ander deel: Bittere vrucht. Nu ik vanaf deel 1 begonnen ben, weet ik ook hoe journalist Johan Berg Emma heeft ontmoet. In Bittere vrucht is hij met haar getrouwd.

Op het eiland Gotland wordt een vrouw om het leven gebracht met een bijl. Helena en haar man Per hebben de avond ervoor net een feest gegeven voor enige vrienden. Het feest liep uit op een handgemeen, omdat Per nogal jaloers was. Door dit incident wordt hij meteen hoofdverdachte. Maar dan wordt er weer een vrouw vermoord en commissaris Anders Knutas vermoedt te maken te hebben met een seriemoordenaar. Omdat het bijna zomer is en de toeristen in aantocht zijn, wordt Knutas onder druk gezet om dit onderzoek zo snel mogelijk op te lossen. Journalisten proberen Knutas uit te horen en publiceren allemaal details van de moord, wat natuurlijk niet de bedoeling is. Ook de Zweedse televisie, die zijn thuisbasis heeft in Stockholm, heeft een cameraploeg naar Gotland gestuurd om de moorden te verslaan. Journalist Johan Berg werkt in dit team. Hij wordt verliefd op Emma, die al getrouwd is. Zij wordt ook bedreigd door de moordenaar, zodat Johan Berg persoonlijk berokken raakt.

Die je niet ziet wordt vanuit verschillende personages beschreven: Commissaris Anders Knutas en Emma, een vriendin van Helena. Ook Johan Berg doet zijn verhaal. Daarnaast zijn gedachtes van de moordenaar ingeweven. Het verhaal is spannend en je wilt graag weten wie de dader is. Dat kom je pas op het laatste te weten, echter een dader, die we eerder niet kenden. Het eiland Gotland wordt goed weergegeven. Weer een bekend motief: pesten. Ik twijfelde of ik drie Â– of vier sterren zou geven. Toch maar vier sterren, omdat het verhaal voor een debuut goed in elkaar zit.