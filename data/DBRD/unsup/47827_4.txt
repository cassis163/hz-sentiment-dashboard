Onweerstaanbaar is het vierde deel in de Flight & Glory-serie. In dit deel keren we terug naar Josh en Ember, die in het eerste deel van de serie, Onverminderd, elkaar leerden kennen.
We zijn twee jaar later in de tijd ondertussen en Josh en Ember zijn gegroeid in hun relatie. Ze ogen volwassener, ze maken volwassen keuzes en ze hebben problemen zoals volwassenen. De personages worden goed neergezet en je kan je als lezer echt identificeren met ze.
De thema's liefde, verlies, hoop en wanhoop vloeien zo mooi in elkaar over dat je als lezer in de storm van emoties wordt meegezogen. Het enige wat een beetje mist, is humor, om het zwaarmoedige af en toe wat te verlichten. Die verlichting komt er nu in de vorm van seksuele handelingen. Dit is natuurlijk wat het genre ook een beetje kenmerkt, maar sommige momenten had het best een andere kant op mogen gaan en dan was het boek een tikkeltje verrassender geweest.
Het leest als Hollywood-scenario en ik kan me dan ook een verfilming inbeelden. Dat is de kracht van Yarros, je ziet alle scenes al aan je ogen voorbij gaan. Beeldend taalgebruik wordt zoiets genoemd toch?
Dit is wat mij betreft een mooie afsluiter voor de serie, maar toch voelt het ook als afscheid nemen. Yarros mag weer met iets nieuws komen en ons meenemen naar een andere wereld!