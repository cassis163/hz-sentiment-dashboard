In deel één van de Elvis Watt-serie, Miljonair, maakten we kennis met de jongen Elvis, zijn geitenwollensokkenmoeder Frieda en zijn steenrijke opa Benjamin Spoek. Omdat het boek een plotseling einde had (echt heel naar….) keken veel kinderen uit naar het nieuwe deel. Had Elvis in het eerste boek nog moeite met het hebben van €10.000 aan contanten, in dit deel scheept zijn opa hem op met een hele koffer vol geldbriefjes, maar liefst twintig miljoen!

Omdat Elvis geen bankrekening heeft en zijn moeder van niets mag weten ontvangt hij al het geld in een koffertje. Hij mag van de advocaten van zijn opa doen en laten wat hij wil met het geld. Dikke pret zou je denken, maar zo eenvoudig is het niet voor Elvis. Want wie kan hij zijn geheim toevertrouwen? Wat moet je met zoveel geld? En wie helpt hem bij het vinden van een juiste bestemming? Opa brengt heel Sonsbeek in rep en roer als hij een grote winkel opent. Inwoners kunnen voor een prikkie alles kopen wat zij nodig hebben. Het gevolg is dat de winkeliers hun deuren wel kunnen sluiten. Daarom grijpen Elvis en zijn vrienden in.

Wanneer je het boek openslaat, zie je kleine schilderijtjes met portretten van alle personen die een belangrijke rol vervullen in het boek. Aangezien Ole, het vriendje van Elvis, zeven zussen heeft, is de pagina dus flink gevuld. Het boek is verder rijkelijk versierd met grote zwart-wit illustraties van Annet Schaap. Elke drie à vier bladzijden vind je een halve of hele paginagrote illustratie. De grappige plaatjes laten duidelijk zien wat er in het desbetreffende hoofdstuk besproken wordt. Op de laatste twee bladzijden is een plattegrond van Sonsbeek te vinden, met hierop alle belangrijke plaatsen en gebouwen uit het boek.

Naast een hoop humor worden er in het boek ook hele serieuze zaken besproken. Want het is nogal wat voor een kereltje van tien om tussen een ruziënde moeder en opa in te zitten, de verantwoordelijkheid te hebben over twintig miljoen en het gevoel te hebben dat het lot van het dorp in jouw handen ligt.

Van 9 tot en met 13 maart 2015 is er weer de jaarlijkse Week van het Geld. Op veel basisscholen krijgen de kinderen lessen waarbij ze leren om te gaan met geld. Dit boek is een leuk middel om bij te lessen te gebruiken. Elvis schenkt alle inwoners van Sonsbeek een enveloppe met €8000,00. Stel dat de kinderen ook zo’n enveloppe van Elvis krijgen. Wat gaan ze doen met dit geld? Geven ze alles uit? Hoeveel geld gaat er naar de bank? Delen ze het met vrienden? Zijn er goede doelen die geld van hen krijgen?

Manon Sikkel won de afgelopen jaren driemaal de prijs van de Nederlandse kinderjury. In 2012 voor het boek Hoe word ik een koppelaar, in 2013 voor Voor wie doe jij een moord? en in 2014 voor Elvis Watt, Miljonair. Dat was verdacht veel. Het zou natuurlijk zo kunnen zijn dat Benjamin Spoek de jury omgekocht heeft… 

De boekhandelaars en bibliotheken hebben alvast twee handige lijsten gemaakt met hierop boeken uit 2014 die zij goed vinden. Een koffer met geld staat getipt op de lijst voor kinderen van 6 tot en met 9 jaar. Maar het boek is ook hartstikke leuk voor als je wat ouder bent. Van 6 maart tot en met 13 april mogen alle kinderen weer naar de stembus. Spoek kan Manon Sikkel daar niet bij helpen, maar ook zonder zijn hulp zal de schrijfster beslist weer een finaleplaats behalen.