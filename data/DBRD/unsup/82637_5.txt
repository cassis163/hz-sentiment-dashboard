Doodskleur is deel vier van de verhalen met Amos Decker in de hoofdrol.

Wanneer FBI agent Amos Decker en journaliste Alex Jamison op bezoek gaan bij Jamison's zus in Baronville, een stadje in Pennsylvania dat betere tijden heeft gekend, raken ze op de eerste dag al betrokken bij een moordonderzoek. Die avond ziet Decker in het raam van een verderop gelegen huis een flikkerend licht, gevolgd door vlammen. Nieuwsgierig geworden gaat hij op onderzoek uit, maar wat hij ontdekt is veel meer dan een beginnende brand. In het huis bevinden zich twee doden. Het ene slachtoffer is opgehangen en op de vloer onder zijn lichaam bevindt zich een enorme plas bloed. De andere man draagt een politie-uniform en ligt met schuim rond zijn lippen in de kelder. Wie de twee doden zijn weet niemand.

Diezelfde avond nog krijgen Decker en Jamison te horen dat het niet om een op zichzelfstaand incident gaat. In de weken daarvoor zijn meerdere moorden gepleegd en de plaatselijke politie, die weinig mensen en middelen tot haar beschikking heeft, staat voor een raadsel. Wanneer Decker zijn hulp aanbiedt, wordt deze schoorvoetend geaccepteerd. Al gauw blijkt echter dat hij niet de enige federale agent is die interesse in de zaak toont. Want de moorden in Baronville zouden weleens te maken kunnen hebben met een veel grotere dreiging op nationaal niveau.

Zoals ik gewend ben van David Baldacci, ligt de schrijfstijl hoog en zijn er rake dialogen.
Het stadje Baronville was ooit een welvarend stadje, met verschillende grote fabrieken van de familie Baron. De laatst overgebleven erfgenaam woont in een vervallen landhuis, op een afgelegen heuvel en de mensen in het stadje geven hem de schuld van de economische crisis waarin het stadje beland is. Hij is voor de inwoners dan ook de hoofdverdachte. De mensen in Baronville zijn chagrijnig, schuchter en veelal verslaafd aan de drank en drugs.

In dit boek is niets wat het lijkt en lijken alle mensen hun geheimen bij zich te dragen. Amos Decker, de grote ex-footballer is en blijft sociaal onhandig, maar in dit boek zien we ook een andere kant van hem, de emotionele kant en de lezer krijgt steeds meer van zijn persoonlijkheid te zien.

David Baldacci heeft wederom een geweldige thriller geschreven met een actueel thema.