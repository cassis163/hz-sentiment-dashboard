“Stilte. Op het scherm is nog slechts een schedel zichtbaar. De Ouwe heeft zijn hoofd laten hangen, hij denkt na. En met het lichte tijdsverschil, die langzaam uitgevoerde vertraging die, op Skype, altijd vagelijk de indruk geeft dat je communiceert met een kosmonaut in een ruimtestation, verschijnt zijn gezicht weer vol in beeld, vlak bij de camera, een beetje vervormd door de invalshoek.”

François d’Epenoux (1963) is een Fransman met een Deense moeder en zelf vader van drie kinderen. Hij werkte tot 2010 als copywriter bij een reclamebureau. Opa Skype heet zijn meest recente roman, in 2014 bekroond met de mediaprijs Prix Maison de la Presse. Twee van zijn boeken zijn verfilmd.

Hij noemt zijn vader de Ouwe. Jean, een veertiger, heeft carrière gemaakt en houdt er in Parijs een moderne levensstijl op na. Hij heeft een relatie met de ravissante fotografe Leïla, een warmbloedige Frans-Marokkaanse. Totaal onverwacht kondigt Leïla haar zwangerschap aan; vanaf dat moment ontwaakt bij Jean langzaam de volwassenheid. De geboorte van zoon Malo verandert niet alleen het hippe leventje van Jean, maar ook dat van de Ouwe, de brompot en koppigaard die zweert bij de goede oude tijd. De nieuwbakken opa heeft een grondige hekel aan de moderne maatschappij met al haar technische snufjes en trendy toestanden. Als de zesjarige Malo bij zijn opa de vakantie doorbrengt, ondergaan zowel de Ouwe als de jonge knaap een metamorfose.

De Ouwe is een kanjer van een ijsblok, maar smelt snel weg als zijn kleinzoon bij hem komt logeren. Een transformatie van een norse brompot in een tedere Opa Skype. Drie generaties worden met elkaar geconfronteerd en geportretteerd. François d’Epenoux splitst zijn verhaal op in drie delen en begint bij Jean die eindelijk volwassen wordt. Vervolgens komt de vakantie van Malo en zijn opa aan bod; in de uitgebreide en ontroerende epiloog komen de drie generaties harmonieus bij elkaar.

Een hartverwarmende en vermakelijke roman, waarin naast tederheid toch voldoende ruimte is voor een scherp commentaar op de hedendaagse maatschappij. Opa Skype toont duidelijk aan hoe de jeugdige onschuld van Malo lijnrecht staat tegenover de levensvisie van een oude kluizenaar. Hoe een koele, eenzame cynicus uiteindelijk verandert in een liefhebbende en lachende opa die zelfs op hoge leeftijd fan wordt van Skype. Dit is lezen met een lach en een traan. De soms krachtige, of bijtende dialogen vallen onmiddellijk op. Tevens is een komische noot nooit ver weg. Zonder twijfel twee sterke handelsmerken van deze auteur. Helaas zijn er ook kritiekpunten, zoals de slechts beperkt uitgewerkte karakters. Hier zat meer in! Opa Skype is bovendien een voortkabbelend verhaal, dat nooit echt vaart maakt. Een goed boek, zonder meer.