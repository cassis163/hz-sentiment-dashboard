Acht mensen komen op een zondag in een schoolgebouw samen voor de opnamen van een wetenschapsprogramma. Maar die worden nooit gemaakt. Want plotseling klinkt er een knal. Op bevel van de autoriteiten gaan ramen, deuren en gordijnen dicht. En ze blijven dicht. Eerst dagen, dan weken.
Door de ogen van tv-redactrice Merel zien we hoe de groep probeert zich staande te houden in een nieuwe wereld. Een wereld van duisternis en isolatie. Van slapen op een gymmat en tien korrels rijst per dag. Naarmate de voedselvoor raden verder slinken, lopen de spanningen tussen de schoolbewoners steeds hoger op. Als alles wat er was er niet meer is, wat is dan nog de waarde van liefde, loyaliteit en vriendschap?

In alles wat er was neemt de tv-redactrice Merel je mee naar een nieuwe realiteit. Met één harde knal veranderd onverwachts letterlijk het hele leven. De zaken waarmee iedereen zich voor de knal bezig hield zijn ineens ver weg, er ontstaat een nieuwe werkelijkheid waarin de dingen die eerst zo belangrijk leken dit plots niet meer zijn. Noodgedwongen moet ze nu, samen met zeven andere personen verder leven in een donker schoolgebouw. Zaken als voedsel, licht en vriendschap krijgen een hele nieuwe waarde.

Merel laat je mee kijken in haar nieuwe wereld en haar gedachtegolven, die soms verdrietig, soms angstig en dan weer grappig zijn. Wie is er te vertrouwen en wie juist niet?
Alles wat er was is een spannend, gedetailleerd verhaal over liefde, overleven, eerlijkheid en zoveel meer. Een complete roman die je op verschillende momenten kippenvel, een lach en dan weer een traan zal bezorgen.