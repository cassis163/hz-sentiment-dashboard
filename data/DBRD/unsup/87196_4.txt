Hakan Nesser is een 59 jarige Zweedse docent die als auteur begin jaren 90 bekend werd met zijn bekroonde misdaadromans met inspecteur Van Veeteren in de hoofdrol. Los van de reeks Van Veeteren schreef hij ook enkelen op zichzelf staande boeken. In 1993 kreeg zijn boek Het grofmazige net de prijs voor beste debuut en een jaar later deed hij met Het vierde offer nog beter door de prijs van beste boek in de wacht te slepen. De zwaluw, de kat, de roos en de dood is het negende deel in de Van Veeteren reeks. Het verhaal is tevens voor televisie verfilmd.
Sinds de dood van haar vader leeft de 16-jarige Monica Kammerle in een bescheiden driekamerflat samen met haar manisch-depressieve moeder. Wanneer haar moeder na enkele jaren van rouw kennismaakt met de charmante Benjamin Kerran, komt er eindelijk weer een beetje licht in het afschuwelijk leven van het geïsoleerde en gevoelig tienermeisje.
Monica raakt op haar beurt geïntrigeerd door haar moeders nieuwe vriend en ze begint ook een verhouding met de veel oudere Benjamin. Ze beseft dat deze relatie verkeerd is, maar wanneer ze ermee wil stoppen dreigt Benjamin ermee het aan haar moeder te vertellen, iets wat deze vrouw, vanwege haar depressiviteit, fataal zou worden. Het geweten van Monica speelt haar echter parten en ze neemt een predikant in vertrouwen.
De predikant zoekt oud-commissaris Van Veeteren op in zijn antiquariaat om hem over de seksuele relatie van een minderjarige met een volwassen man in te lichten, maar Van Veeteren heeft geen tijd om naar de man zijn verhaal te luisteren. Ruim twee weken later valt of springt de predikant onder een trein. Hij is op slag dood. Ongeveer op hetzelfde moment verdwijnen Monica en haar moeder spoorloos. Voor Van Veeteren het sein om zelf op onderzoek uit te gaan. Hij ontdekt al snel dat er een verband is tussen de predikant en Monica Kammerle. De aanwijzigen die hij vindt zijn afkomstig uit zeldzame boeken, ondermeer een misdaadroman van Henry Moll uit het begin van de twintigste eeuw, Strangler’s Honeymoon.
Door zijn eenvoudige, sfeervolle en menselijke manier van schrijven weet Nesser zijn lezer in De zwaluw, de kat, de roos en de dood wederom vanaf pagina één te boeien. Vijfhonderd pagina’s lang zoekt hij niet alleen naar de moordenaar, maar laat hij ons meekijken in de geest van de briljante psychopathische dader en diens slachtoffers. Slachtoffers die allen verwijzen naar het eenzame stedelijke bestaan. Een ziekte van deze tijd. Mensen die door toevalligheden in hun leven zijn afgezakt naar de grijze kant van de maatschappij. Zonder vrienden, kennissen en familie zijn ze onbewust een gewillig slachtoffer geworden voor een zieke seriemoordenaar. Toch is er ook genoeg plaats voor subtiele humor en spanning. Door de intelligente verhaallijn behoudt Nesser ook genoeg ruimte voor een origineel en onverwacht slotakkoord.
Heb je nog geen kennismaakt met Hakan Nesser? Wacht niet meer te lang want zijn boeken zijn absolute klasse in het genre. Laat je ook niet ontmoedigen door de woorden ‘reeks Van Veeteren’ die nu reeds aan deel negen is. De boeken zijn perfect als ‘stand alone’ te lezen en Nesser slaagt erin de verhaallijn van de personages geloofwaardig te houden. De rechercheurs uit zijn boeken zijn mensen van vlees en bloed met hun eigen problemen en momenten van geluk. Het is allemaal subtiel verwerkt in het hoofdverhaal. Noteer De zwaluw, de kat, de roos en de dood maar met stip in je ‘Nog te lezen’ lijstje !!!