Almar Otten (1964) is van huis uit hydroloog en is ook in dit vakgebied werkzaam. Hij woont met vrouw en twee dochters in zijn geboorteplaats Deventer en is na de geboorte van zijn eerste dochter begonnen met schrijven. Met vallen en opstaan  schrijven is net als metselen een ambacht dat je moet leren  heeft hij zich het vak eigen gemaakt en is begonnen aan een ambitieus project: het schrijven van De Zeven Deventer Moordzaken. Inmiddels is zijn aandacht verlegd naar het schrijven van hedendaagse thrillers met een historisch tintje. In deze reeks is historica en bibliothecaresse Lineke Tesinga de leidende hoofdpersoon en spelen historische geschriften een belangrijke rol. Jeugdzonde is na De afstammeling en Blauw goud het derde deel in deze serie.

Het boek kent verschillende ingrediënten die bij elkaar gevoegd zorgen voor een hogedruk aan spanning en intrige. In het middelpunt staat  tegen heug en meug  Lineke Teslinga die te maken krijgt met de diefstal van een geschrift van Spinoza uit de Athenaeumbibliotheek waar zij werkt. Een ander verhaallijntje is de opdringerige aandacht die Lineke krijgt van een vroeger klasgenootje. Het derde onderdeel van het verhaal is een manuscript uit haar middelbare schooltijd, het 'Verboden boek', waarin Lineke het voorwerp blijkt van ongezonde belangstelling is.
Wanneer Lineke op alle fronten op zoek gaat naar het hoe en waarom, blijken er veel onderlinge verbanden te zijn, die ook nog eens uitmonden in een ontvoering en een moord.

Jeugdzonde was voor mij een aangename verrassing. Ik had nog nooit van deze auteur gehoord, maar ben blij dat die lacune met dit boek is goedgemaakt. Afgaande op de covertekst worden de verwachtingen van een spannend boek met een interessant stuk geschiedenis goed waargemaakt. De hoofdpersonen zijn op zich geloofwaardig maar ze komen helaas niet allemaal even goed uit de verf. Voor mijn gevoel waren met name Lineke en Laura af en toe inwisselbaar en was niet altijd duidelijk over wie op een bepaald moment het verhaal ging. Afgezien daarvan was de plot goed gevonden en werd deze mooi uitgewerkt. En door de prettige en vlotte schrijfstijl en het interessante onderwerp is Jeugdzonde ook nog eens een boeiend boek om lekker in weg te duiken.