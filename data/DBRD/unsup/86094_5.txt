Een jonkvrouw die haar vader en vrienden wil redden. Dit eerste deel van een reeks fantasieboeken is een waar avontuur om van te smullen. De kaft van het boek verkondigt dat het een aanrader is voor liefhebbers van Harry Potter, De Grijze Jager en Tolkien, en daar is geen woord van gelogen. Dit Young Adult boek combineert een goede schrijfstijl, humor, fantasie en avontuur in een verrassend verhaal dat de basis zal vormen voor attracties en entertainment in het toekomstige themapark WitchWorld dat in 2019 de deuren zal openen bij Almere. Als je houdt van fantasie, humor en avontuur dan mag dit boek niet aan je collectie ontbreken.

Het Verhaal
Jonkvrouw Elaine van Berlichem, 16 jaar oud, wordt door haar ouders naar het klooster gezonden waar zij zal leren lezen, schrijven en in aanraking zal komen met zieken en armen. Het zal een goede leerschool voor haar zijn, hiervan zijn haar ouders overtuigd, en met tegenzin doet Elaine wat er van haar gevraagd wordt. In het klooster raakt zij bevriend met Pippijn, de zoon van een groothertog, en diens schildknaap Ivar. Al snel blijkt dat het buiten het klooster niet veilig is. Er dreigt gevaar in het noorden waar een zwarte heks woont en een voorspelling zegt dat ze Pippijn wil ontvoeren. Wanneer het gevaar naderbij komt, trekt de goede Bonifacius, de stichter van het klooster, erop uit om de heks te stoppen. Maar hij en zijn metgezellen verdwijnen. Elaine’s vader schiet te hulp, maar ook hij verdwijnt spoorloos. Het is vervolgens aan Elaine om de gevaarlijke tocht noordwaarts te maken met hulp van haar vrienden, Pippijn, Ivar en de trol Toerio.

De Sfeer
Het boek start in een sfeer die doet denken aan onze helden van Harry Potter in Hogwarts/Zweinstein met de reis en het verblijf in het klooster, de vriendschap tussen de hoofdpersonages en het gevaar dat ondanks alles steeds dichter bij de kloostermuren lijkt te komen. Via een reis die dezelfde avontuurlijke gevoelens oproept als de serie van de Grijze Jager, en vol namen en verwijzingen die doen denken aan de werelden van Tolkien (Bodimir, Semalion), belandt onze heldin van een normale wereld in de 8ste eeuw langzamerhand in een fantasieland waar trollen en magie een gewoonte lijken te zijn. Naast de drie genoemde grote fandoms, zijn er nog twee die ik wil vergelijken met dit boek want ook voor alle fans van Jim Henson’s The Labyrinth zal dit een verhaal zijn om bij weg te dromen. Veel van de omgevingen waarin Elaine zich vooral later in het verhaal begeeft, doen denken aan deze filmische sfeer, heerlijk dus! Maar ook diegene onder ons die zich de verhalen van Jack Vance kunnen herinneren, zullen dit een prachtig boek vinden. Naast het mooie taalgebruik hebben alle karakters hun eigen fouten en onvolkomenheden, de helden zijn soms ook wel schelmen en de tocht naar Almeria zit door deze mooie (soms verkapte) omschrijvingen vol humoristische situaties.

Onvoorspelbaar
Denk niet na het lezen van deze review dat je het verhaal nu al kent. Het lezen van de achterflap van het boek geeft geen goed beeld van het volle avontuur dat binnenin beschreven staat en hetzelfde geldt voor dit verslag. Het zou zonde zijn om het avontuur weg te geven zonder het te hebben ervaren als lezer. De karakters in dit boek zullen je blijven verbazen, net als de situaties waar zij in belanden en de plekken waar zij langs reizen. Pas tegen het einde kreeg ik door wat er nou precies gaande was en dat maakt het wachten op een deel twee alleen maar met meer enthousiasme. Ik ben benieuwd hoe deze serie verder zal verlopen.