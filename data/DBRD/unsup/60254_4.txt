Dit is het levensverhaal van Peet en Arine Prins en hun twee kinderen. Zij verlaten Nederland om in Zuid-Afrika een tweede leven te beginnen. Ze kopen een prachtige boerderij en alles lijkt rooskleurig. Maar je weet als lezer onmiddellijk dat het niet goed gaat aflopen.

Allereerst verraadt de titel al veel, moord in Zuid-Afrika.

Wie er vermoordt wordt kom je meteen op de eerste paginaâ€™s te weten als Arine vertelt over die vreselijke nacht toen gewapende mannen hun huis binnendrongen.

In hoofdstuk twee gaan we terug naar de kennismaking tussen Arine en Peet, toen lachte het leven hen nog toe. We maken kennis met Sterre en Beer, hun twee kinderen. En stilaan worden er plannen gesmeed om te emigreren.

Regelmatig keren we in het boek terug naar die vreselijke nacht en wordt het weer een beetje duidelijker wat er echt allemaal gebeurd is.

Het leven in Zuid-Afrika is niet zo gemakkelijk als ze aanvankelijk dachten. Eerst konden ze leven van het toerisme maar dat blijkt niet voldoende. Ook het onderwijs voor de kinderen stelt teleur. Langzaamaan voel je de twijfel toeslaan. Zouden ze toch niet terugkeren naar Europa en in Spanje iets nieuws beginnen? Het blijkt echter niet zo gemakkelijk om hun huis te verkopen en een terugkeer is niet voor meteen. Uiteindelijk komt die terugkeer er enkel voor Arine en de kinderen. Niet naar Spanje maar naar Nederland. Waar ze verder moeten zonder Peet. Peet die die vreselijke nacht niet overleefde.

Moord in Zuid-Afrika, een beklijvend boek, een verhaal dat je niet meteen loslaat.