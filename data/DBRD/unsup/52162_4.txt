Als groot fan van de Selectie trilogie kon ik mijn geluk niet op toen ik hoorde dat er een deel 4 zou komen! Als een gek rende ik naar de boekenwinkel toen de Engelse versie verkrijgbaar was, waarna ik eerst een tijdje ademloos naar de prachtige cover heb zitten staren en hem vervolgens gretig opensloeg.

Prinses Eadlyn, de oudste van een tweeling, troonopvolger en verwend nest stapt in de voetsporen van haar ouders. Ze krijgt haar eigen Selectie waarin ze op zoek gaat naar haar prince charming, maar dit doet ze met flink wat tegenzin en gepush van haar ouders, Maxon en America Schreave. Het land is namelijk onrustig nadat het caste-systeem is opgeheven, De Selectie wordt daardoor gebruikt als afleiding voor de bewoners van Il√©a.

Het grootste probleem wat ik had met dit boek is ten eerste: de attitude van Eadlyn en ten tweede: het feit dat haar ouders haar zo pushen. America zou zelf toch moeten weten hoe het is om met tegenzin mee te doen met De Selectie. Je dochter mag dan wel ongelofelijk onaardig, verwend en arrogant zijn, waarom zou je je eigen kind dit willen aan doen? Dit waren de grootste ergernissen die ik in het boek tegenkwam, maar dat mocht de pret niet drukken!

Vanaf pagina 1 voelde ik het heerlijke sfeertje weer dat vastgeklampt zit aan Kiera Cass boeken. De snelle, simpele schrijfstijl sleurt je zo door het (te dunne) boek heen. Al met al gebeuren er niet ontzettend veel spannende dingen, maar genoeg om het boek niet weg te willen leggen. Gelukkig maar, want op het einde schrok ik toch wel even! Alle verschillende persoonlijkheden die Kiera aan de nieuwe personages en Eadlyn heeft gegeven zorgen ervoor dat je nooit weet hoe een date gaat lopen en wie de prinses uiteindelijk weg gaat sturen. Je ziet duidelijk dat Eadlyn groeit gedurende het verhaal. Haar onuitstaanbaarheid wordt minder en ze gaat zich volwassener gedragen. Naast America en Maxon krijg je ook een glimp te zien van andere oude bekenden, zoals Aspen, May, Marlee en Lucy. Dit voegt toch het beetje extra toe aan De Prinses en gaf mij een nostalgisch gevoel.

Zelf heb ik al een aantal favoriete jongens in mijn lijstje staan waarvan ik hoop dat Eadlyn die in de Selectie houdt! De serie is ongelofelijk verslavend, ik kan daarom niet wachten op het volgende deel!