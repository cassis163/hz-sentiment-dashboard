Na de spannende triller Ibiza komt Kiki van Dijk nu met een nieuw boek dat ook op dit mooie vakantie-eiland afspeelt; Ibiza de erfenis. In deze nieuwe zomerse thriller beschrijft de auteur wederom een stukje uit het leven van een aantrekkelijke veertigjarige moeder. Ditmaal kunnen lezers het verhaal volgen van de talentvolle fotograaf Dorien. Zij woont in Nederland, maar heeft als kind jarenlang met haar ouders op Ibiza gewoond. Dorien moet nu noodgedwongen terug naar dit eiland; Haar zoon Mick die op het eiland is voor een vakantie heeft niets van zich laten horen, terwijl hij nog zo beloofd had dit wel (zelfs veelvuldig) te doen. De stilte rondom haar zoon zit Dorien (en ook haar ex-man David) helemaal niet lekker. Zonder erover na te denken pakt Dorien het eerste de beste vliegtuig naar het eiland, iets wat ze gezworen had nooit meer te doen. Daar gaat ze de confrontatie aan met haar verleden en krijgt ze ongemerkt steeds meer inzicht in haar eigen leven.

Deze nieuwe roman – dat zich grotendeels afspeelt op het Spaanse Ibiza – toont veel gelijkenissen met de eerder verschenen roman van Kiki van Dijk, die zich op ditzelfde eiland afspeelde. Wederom is er een strijd tussen een vrouw en haar ex. De vrouw in kwestie heeft veel nare herinneringen aan dit zonovergoten eiland en ze wil hier eigenlijk niet meer mee geconfronteerd worden. Op dit schitterende eiland met witte zandstranden en kristalhelder zeewater is er ook veel criminaliteit. De hoofdpersonages in het boek raken verzeilt in deze wereld vol misdaad en worden het slachtoffer van de hebzucht van een aantal eilandbewoners. Iedereen lijkt daarbij verdacht!

Kiki van Dijk heeft een aangename vlotte schrijfstijl. Net als haar vorige thriller Ibiza leest Ibiza, de erfenis ook weer zeer vlot weg. Het misdaadverhaal is pakkend en de personages zijn zeker interessant. Helaas bloedstollend spannend wordt de thriller geen moment, daarvoor worden de diverse personages te weinig uitgediept. Ibiza, De erfenis voelt nu dan ook meer als een spannende roman dan als een zinderende thriller. Een langer verhaal met verdieping in de personages had ervoor kunnen zorgen dat je als lezer meer betrokken zou voelen bij de hoofdpersonages. Toch, dankzij de fijne schrijfstijl van Kiki van Dijk, het pakkende verhaal en de intrigerende personages is Ibiza, de erfenis wederom (net als zijn voorganger) een aangenaam boek voor tussendoor en zeker een aanrader voor tijdens de naderende zomervakantie.