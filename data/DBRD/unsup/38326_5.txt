Robin Cook vertelt het verhaal van een klaarblijkelijk gekke Rus die de Amerikaanse samenleving haat omdat die hem niet de rijkdom heeft gegeven zoals het hem werd beloofd. In zijn thuisland heeft Yuri meegewerkt aan de grootschalige productie van anthrax voor de productie van biochemische wapens. Dankzij die kennis heeft hij nu een groot laboratorium gebouwd om zelf massale hoeveelheden anthrax en botulinetoxine te produceren. Eén van de problemen waarmee Yuri te kampen heeft is het bepalen van de dodelijke dosis aan anthrax. Daarom zendt hij een pakketje anthrax naar de nietsvermoedende tapijtenhandelaar Jason Papparis die kort daarna sterft. Dit geval komt op de autopsietafel van Jack Stapleton, een forensisch patholoog, terecht en al vlug stelt Jack de juiste doodsoorzaak vast. Aangezien een anthrax-besmetting zeldzaam is en een gevaar kan betekenen voor de volksgezondheid, gaat Jack op zoek naar de mogelijke bron van de besmetting. Ondertussen heeft Yuri 2 leden van een racistische partij, Curt en Steve, ontmoet die zijn standpunt delen en tevens een biochemische aanval willen plegen. Maar de hele operatie loopt niet van een leien dakje. Zowel het feit dat de meningen van Yuri en de 2 mannen over de uitvoering van de aanval vaak uiteenlopen en het feit dat Jack onraad ruikt, doet de biochemische aanval bijna in het honderd lopen. Door hulp vanuit onverwachte hoek slaagt men er uiteindelijk toch in om de aanval te verijdelen...

Dit boek is een zeer sterk geschreven medische thriller. Door middel van flashbacks doorheen het verhaal kan je jezelf een goed beeld vormen van het verleden van elk personage, wat ook de hersenspinsels van sommigen verklaart. Ik vind het wel jammer dat alle hoofdstukken chronologisch op elkaar volgen waardoor je niet moet nadenken over 'waar zijn we nu beland' of 'wie is dat nu weer'. Er wordt dus niks overgelaten aan de fantasie van de lezer. Maar hierdoor leest het boek natuurlijk ook wel erg vlot. Ondanks het feit dat het boek veel verschillende personages kent, was het verhaal  heel goed te volgen.
Het verhaal bouwt zich heel mooi op naar het moment waarop de biochemische aanval zou moeten gepleegd worden, wat maakt dat de spanning langzaam een hoogtepunt bereikt. Het plot van het verhaal is dan ook ronduit verrassend en realistisch! Ademnood van Robin Cook is zeker de moeite waard als je houdt van niet al te zware medische thrillers. Het doet je zelfs nadenken over het feit dat zo'n aanval ook écht kan gebeuren...