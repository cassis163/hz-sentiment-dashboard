Ongeveer een half uur nadat mijn broertje zijn eerste zoen kreeg, is hij onder de Van Marelbrug op het wateroppervlak te pletter geslagen. Door de eerste zin word je als lezer gelijk het verhaal ingetrokken. Rêve, zijn zus, worstelt met zijn dood. Haar ouders verschuilen zich in hun werk en er is geen sprake van gedeeld verdriet. Haar jeugd, haar relatie tot haar broer Justin, tot haar ouders en tot haar vrienden wordt realistisch beschreven. Na de dood van Justin besluit Rêve het leger in te gaan en zij wordt uitgezonden naar Syrië. Bij terugkomst, na de verschrikkelijke ervaringen in Syrië, kan Rêve niet meer aarden en voelt zich eenzaam. Het leven is een grote chaos.
Het verhaal bestaat uit drie delen: haar leven vlak na het overlijden van Justin, haar tijd in Syrië en de tijd na haar terugkomst uit Syrië.

Het verhaal leest makkelijk weg. De spanning over wat er met Justin is gebeurd en waarom ze terecht staat in de rechtbank houdt de aandacht van de lezer vast. De titel van het boek suggereert echter een liefdesverhaal.