Tot in de dood heeft twee grote verhaallijnen. De ene gaat over Daan en Roza, die al jaren verliefd op elkaar zijn, maar dat nu pas toe durven te geven. De andere gaat over de dingen die ervoor zorgen dat hun liefde bemoeilijkt wordt. Daar komen ook bovennatuurlijke dingen bij kijken.

De (seksuele) spanning tussen de twee hoofdpersonen is zo mooi beschreven, dat ik het verhaal echt heel romantisch vond. Doordat het verhaal beurtelings door Daan en door Roza wordt verteld, kun je als lezer ook heel goed zien hoe ze op elkaar reageren en waarom. Je kunt deels meelezen met hun gedachten en ziet ook precies al hun onzekerheden ontstaan.

Roza en Daan moeten ook de nodige problemen overwinnen. Niet alleen zijn ze beide gewond geraakt bij het ongeluk, ook gebeuren er bovennatuurlijke dingen die ze zullen moeten overwinnen om bij elkaar te kunnen blijven. Dit laatste zorgt voor een licht dramatische, maar spetterende eindscene, die ik erg leuk vond. De allerlaatste zin vond ik trouwens ook geweldig.

Ik vond dit een heerlijk boek om te lezen. Een vleugje romantiek en een flinke dosis spanning om het niet te zoetsappig te maken. Daar hou ik wel van.