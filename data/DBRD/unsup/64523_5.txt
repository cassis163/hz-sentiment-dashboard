Als liefhebben van graphic novels is het fijn om er eens eentje voor kinderen te lezen. Poptropica is een nieuwe reeks waarvan Het geheim van de landkaart de eerste is.
Het idee voor de reeks komt van Jeff Kinney, programmeur voor computerspellen, striptekenaar en auteur van Het leven van een loser. De tekst is van Jack Chabert en de illustraties van Kory Merritt.
Drie kinderen komen met hun luchtballon in de problemen en landen op een eiland in Poptropica, het verborgen eilandenrijk. De piloot van de luchtballon speelt een duistere rol en zit de kinderen dwars. Ze hebben gelukkig de mysterieuze kaart die hen helpt op hun tocht weer naar huis. Vraag is of ze weer thuis komen natuurlijk.
Het boek ziet er heel aantrekkelijk uit, leuk formaat, stevige hardcover en de dikte is net goed.
Binnenin doet het qua indeling ook aan als een boek want het heeft een proloog en tien hoofdstukken. Zeg dus geen strip tegen een graphic novel.
Op de binnenzijde van de kaft staat een gedetailleerde kaart getekend van een eiland dat meteen doet denken aan avontuur.
Het idee van de slechterik die steeds roet in het eten gooit is cliché maar houdt wel de spanning er mee in. De karakters van de drie kinderen zijn erg verschillend zodat de lezende kinderen zich zeker met één van hen kunnen vereenzelvigen.
Het taalgebruik is aangepast aan dat van de hedendaagse jeugd en vaak heel grappig en herkenbaar. De taalgrapjes zijn als volwassen lezer ook te waarderen.
De verhouding tekst en plaatjes is precies goed en ze spelen perfect op mekaar in. Vaak zijn er plaatjes zonder tekst maar daar spreken de tekeningen dan weer erg goed. Wanneer er snelheid, actie en spanning inzit is er minder tekst aanwezig en staan de plaatjes eerder op een flitsende, slordige manier geordend waardoor het chaotische van de scene goed weergegeven wordt. De tekeningen zijn helder, met voldoende details en mooie kleuren en geven geen te kinderlijke indruk.
Het is moeilijk om het boek weg te leggen maar het kan wel omdat het de indeling met hoofdstukken heeft. Nadat het uit is hoef je het niet weg te leggen, het blijft fijn om het opnieuw open te slaan en andere dingen te ontdekken in de tekeningen of de tekst.
Poptropica is ook een website waar de avonturen gedeeld worden en waar je spellen kan spelen met de karakters. Zeker fijne extra voor de kinderen.
Het is een geslaagde graphic novel en het is dan ook uitkijken naar deel twee en hopelijk deel drie dat al in het Engels te verkrijgen is.