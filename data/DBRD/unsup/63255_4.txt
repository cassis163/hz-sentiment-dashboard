'In Duneen verstreek de tijd niet, hier sijpelden de dagen weg.'

Duneen is een rustig Iers dorpje met een hechte gemeenschap. Wanneer er op een dag tijdens graafwerkzaamheden een stoffelijk overschot gevonden zorgt dit voor veel opschudding. De plaatselijke politieagent P.J. Collins komt in actie en doet zijn best om erachter te komen van wie het overschot is. Zal het lichaam van Tommy Burke zijn, die jaren terug abrupt uit Duneen is vertrokken zonder afscheid te nemen? P.J. zal met de bewoners van Duneen moeten praten, maar of bewoners ook allemaal even open zijn is de vraag. Lang verzwegen geheimen komen boven water en oude twisten leven weer op. Wat hebben de bewoners van Duneen eigenlijk allemaal te verbergen?

Graham Norton staat bekend als een vrolijke, energieke presentator en hij waagt zich nu aan een uitstapje naar het schrijverschap. Zijn romandebuut Bewaring omschrijft hij zelf als ‘cozy crime’. De pagina vullende foto van Norton op de achterkant van het boek laat geen twijfel over dat hij de auteur is. Ik was heel benieuwd naar zijn roman en was dan ook blij dat ik mee mocht doen met de Hebban-Leesclub over dit boek.

Norton heeft een fijne vlotte schijfstijl. Hij weet het simpele, repeterende dorpsleven in Duneen mooi neer te zetten en de personages zijn geloofwaardig en interessant. P.J. Collins is een onzekere politieagent met overgewicht en en een sterke wil om zich te bewijzen. Brid is een huisvrouw met een alcoholprobleem die besluit het roer om te gooien. Evelyn is nooit over haar liefde voor mogelijk slachtoffer Tommy heen gekomen en verzinkt steeds meer in het verleden. Je leeft mee met de personages in hun eenzaamheid en trieste geheimen. Norton weet te verrassen met mooie observaties en beschrijvingen. Zo is Evelyn heel gesloten en wordt er in haar familie niet over gevoelens gesproken:
'Gevoelens waren iets om te vrezen, pijn moest tegen iedere prijs vermeden worden en als dat betekende dat de vreugde daardoor ontbrak, dan moest dat maar.'

Een van de grote thema’s in 'Bewaring' is het ontbreken van heldere communicatie en het bewaren van geheimen. Iedereen lijkt dingen voor zichzelf te houden en veel mensen hebben het moeilijk om de andere mensen goed te kunnen peilen. Zo heeft Evelyn bijvoorbeeld in haar hoofd een heftige liefde gedeeld met Tommy, maar Tommy heeft zelf nooit zijn gevoelens uitgesproken: ‘Haar verkering met Tommy heeft vele maanden geduurd, zonder dat hij er ook maar iets van wist.’

'Bewaring' is een leuke misdaadroman over een hechte gemeenschap. Een mooi verhaal over eenzaamheid en verslagenheid maar ook loyaliteit en liefde. Ik ben positief verrast door Nortons debuut en ik hoop dat hij blijft schrijven, wellicht komt er nog een boek met P.J. Collins in de hoofdrol?