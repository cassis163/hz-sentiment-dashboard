In Londen zijn in vijf weken evenzoveel jongens verdwenen. Allemaal zijn ze tien of elf jaar. De dader is vooralsnog onbekend. De elfjarige Barney is geobsedeerd door deze verdwijningszaken. Hij ziet zo jong als hij is ook al een patroon, net als alle anderen. Wanneer er in hartje London twee jongens worden gevonden lijkt de moordenaar een spelletje te spelen, het politieteam uit te dagen. Hij laat een bepaalde modus operandi zien die duidelijk maakt dat hij meent de macht in handen te hebben. Er heerst angst onder de bevolking, jongens in deze leeftijd lijken niet en nergens meer veilig. Ook in de vriendengroep van Barney is onrust maar is er tevens ook sprake van fascinatie. Zo zelfs dat het gevaarlijk wordt.

De dader gaat ineens sneller te werk, totaal onvoorspelbaar en daardoor ongrijpbaar. Dit tot grote frustratie van Dana Tuloch, zij is als hoofd zware misdaden belast met het aansturen van het onderzoeksteam. Dana heeft al heel veel meegemaakt maar deze zaak raakt haar, meer nog dan andere zaken dat doen. Het beïnvloedt zelfs haar beoordelingsvermogen, al helemaal als ze ineens met haar neus letterlijk bovenop een verdwijning van weer een jongetje zit. De vraag is of ze haar gevoelens kan uitschakelen en deze ellende kan oplossen. De druk van buitenaf is immens groot maar die van de betrokken ouders overstijgt alles. Op Facebook blijkt er iemand met enorm veel eerstelijns kennis rondom de verdwijningen voor paniek te zorgen. Het onderzoek en de profiler spreken elkaar tegen maar feit blijft dat er informatie op straat ligt die daar niet hoort te liggen. Ze moeten iets doen voor er massahysterie uitbreekt.

Collega Lacey is met ziekteverlof en raakt ongewild betrokken bij deze zaak. Net als bij een eerdere zaak die er voor heeft gezorgd dat ze haar werk tijdelijk niet meer kan uitvoeren. Ze woont naast Barney en zijn vader. Lacey ziet dingen die ze niet aan zich voorbij kan laten gaan. Met het oog op wat Londen bezig houdt is het een kwestie van tijd eer ze haar bezorgdheid naar het jochie toe niet langer kan negeren en zo verstrikt raakt in een groter geheel. Onrust en paniek overheersen waardoor overzicht maar moeilijk te handhaven blijft. En zie dan maar eens helder te blijven denken.

‘Blijf waar je bent’ is een vlot geschreven verhaal en de auteur heeft een belangrijke rol weggelegd voor social media. Ongelooflijk is de invloed van dit medium in deze specifieke zaak. Bijna huiveringwekkend zelfs en bijzonder actueel. De macht van ‘sociale media’ gaat de term sociaal totaal voorbij. Laat het meteen een waarschuwing zijn…….en die boodschap komt duidelijk aan. Bolton bouwt de spanningsboog zo op dat iedereen wel verdachte kan zijn of minstens medeplichtig lijkt. Ze weet dat zo te brengen dat je als lezer echt geen idee hebt wie nu wel of niet fout is. Heel onvoorspelbaar en zelfs verontrustend omdat ze daarin niemand ontziet. Dit laatste is bij een thriller een welkome bijkomstigheid. Het geheel ontwikkelt zich in een gestaag tempo en de sfeer is met momenten zelfs spookachtig. Toch moet gezegd worden dat bepaalde zaken wat onrealistisch zijn. Zonder teveel weg te geven van het verhaal is het moeilijk om dat toe te lichten, maar wat doet een elfjarig jongetje alleen op straat in het donker? En hoezo ligt een kind om middernacht nog niet in bed? Als ouder zijnde doet dat ongeloofwaardig aan. Het doet inhoudelijk niet veel aan het verhaal af maar het valt wel op. Barney denkt en handelt totaal niet als een elfjarige.

De schrijfstijl is bijzonder prettig, net zoals in haar vorige boeken weet deze auteur vanaf de eerste pagina te boeien. Omdat er sprake is van meerdere verhaallijnen is er altijd wel iets dat je aan het denken zet, je raakt betrokken bij het boek, je wordt in het verhaal gezogen. De onderliggende verstandhoudingen tussen de hoofdpersonages staan op scherp. Dana, Lacey en Mark hebben een geschiedenis met elkaar en dat is te merken. Passages van een gesprek van een cliënt bij een psycholoog voeren de spanning extra op. Het is lang onduidelijk om wie het gaat en dat is goed gedaan. Het zijn intrigerende stukken en roepen op tot speculeren. Er zijn meerdere personages die in aanmerking komen om deze rol op te eisen en dat maakt deze stukken des te fascinerender. Er is geen moment sprake van voorspelbaarheid en de plot is bijzonder verrassend.

Tot slot de opmerking dat het merkwaardig is dat op de flaptekst staat dat Barney 12 jaar is terwijl hij 11 is. Ook is het jammer dat er een spoiler wordt weggeven in deze zin, die zeer bepalend is voor het verhaal: Het lichaam zal volledig leeggebloed worden achtergelaten op een van de strandjes aan de Thames.

‘Blijf waar je bent’ is een bijzonder spannende thriller van de hand van Sharon Bolton. Het is de vierde thriller die uw recensent van haar leest en wederom is het een groot succes. Zowel qua spanning, intriges en psychologie een sterk verhaal. Ditmaal viel op dat er gekozen is voor een donkere en druilerige setting wat de spanning extra heeft verhoogd.
Vier dikke sterren voor deze aanrader.