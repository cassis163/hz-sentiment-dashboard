Het Amerikaanse People (magazine) roemde het. De New York Times was minder onder de indruk van het debuut van de jonge Leslie Silbert. Hoe dan ook, The Intelligencer verscheen onlangs in een prachtige Nederlandse versie, getiteld: De verspieder.

De verspieder behandelt de laatste drie weken uit het leven van Christopher Kit Marlowe, de beroemde Engelse dichter, toneelschrijver en spion in het Renaissance tijdperk. Silbert trekt je met weinig moeite mee in het Londen van de 16e eeuw met een zeer boeiende vertelling over de artistieke Elizabethaanse verspieder. Maar de schrijfster houdt niet op bij de geschiedenis en creëerde in het heden een aantal zeer in het oog springende personages, waarvan private investigator Kate Morgan de belangrijkste is. Kate krijgt de opdracht het laatste levenswerk van spion Marlowe te ontcijferen om zo achter de moordenaar te komen van de hoogleraar geschiedenis aan de Universiteit van Oxford. Langzaam, maar zeer bekwaam schrijft Silbert beide verhaallijnen naar elkaar toe.

Hoewel de schrijfster in haar boek een groot aantal werelddelen aandoet, heeft ze de hoofdelementen dicht bij huis gehouden. Net als haar hoofdpersonage Kate Morgan werkte ze zelf ook als detective in New York en heeft ze zelf ook een overduidelijke interesse in het historische Engelse geschreven woord. Silbert studeerde 16e eeuwse literatuur in Oxford. En dat ze haar huiswerk grondig heeft gedaan blijkt overduidelijk uit de twintig paginas na het eigenlijke verhaal, gevuld met aantekeningen en een verklarend nawoord.

De verspieder is geen eenvoudig boek en je kunt het zelfs gecompliceerd noemen. De lijst van personages voorin het boek maakt al direct duidelijk dat je je hoofd erbij moet houden. Want als je dat niet doet, kun je het spoor behoorlijk zoekraken. Maar het debuut van Silbert is erg goed geschreven, bevat veel interessante geschiedenis en leuke personages, is leerzaam en bovenal erg leuk om te lezen.

Leslie Silbert is er één om in de gaten te houden. De verspieder is een veelbelovend begin van een nieuwe serie met renaissancekenner en detective Kate Morgan.