De winterse cover en de sierlijk zilveren letters wekken de hoop op een romantisch en kerstachtig verhaal. Zo’n verhaal waar je de donkere dagen, weggekropen onder een dekentje en een kop warme chocolade wel mee doorkomt. En het zal zeker lukken om met Een dag in december een paar donkere dagen goed te vullen.

Alles draait om de ontmoeting op die ene dag in december. Vlak voor Kerst, wanneer Laurie in een overvolle bus op weg is naar haar vader, ziet ze een jongen bij de bushalte zitten. Op het moment dat ze hem ziet schiet er een vonk door haar heen. De jongen kijkt op uit zijn boek, hun ogen ontmoeten elkaar, en dan is er dat magische moment dat je alleen in films en feelgoodboeken tegenkomt. Hij voelt het ook, dat weet ze zeker, maar op dat zelfde moment komt de bus weer in beweging en verliezen ze elkaar uit het oog. Een jaar lang zoekt Laurie de busjongen, zonder succes. Tot haar vriendin en roomie met haar nieuwe liefde thuis komt…

De Engelse Josie Silver debuteert weliswaar met Een dag in december, toch zou je aan haar schrijfstijl niet zeggen dat dit de eerste roman is die van haar verschijnt. Hoewel in het begin de zinnen nog wat gekunsteld voelen en ze wat krampachtig probeert om droge humor in het verhaal te weven, wordt het verhaal gaandeweg steeds soepeler en neemt de fijne schrijfstijl van Silver je mee door de jaren die volgen na de eerste ontmoeting tussen Laurie en Jack. Soms met flinke sprongen, vliegen we door de jaren en de hoofdstukken heen, waarbij de periode rondom de jaarwisseling extra aandacht krijgt. Middels een lijstje voornemens wordt duidelijk dat er voor Laurie een nieuw jaar, met nieuwe kansen op haar grote liefde, aanbreekt. In het begin is niet altijd even duidelijk dat er met grote sprongen door het boek heen gestapt wordt en begrijp je als feelgoodliefhebber ook niet helemaal waarom er zoveel jaren overheen moeten gaan. Op een gegeven moment lijkt het verhaal zelfs mijlenver te zijn verwijderd van de busjongen. Toch vallen uiteindelijk alle puzzelstukjes op zijn plek, zijn er sterke personages gevormd en kan alles eindigen op die ene dag in december. Die dag van kerstavond, de meest romantische dag van het jaar!