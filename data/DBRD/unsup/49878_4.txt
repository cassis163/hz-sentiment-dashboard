"Bestemd voor mij" is onmiskenbaar weer een echte "Van Gastel": de aangename schrijfstijl, de subtiele en soms toch scherpe humor, de levensechte personages en heerlijk herkenbare emoties, worstelingen en dialogen. Kortom, het gevoel dat je je favoriete warme jas aantrekt. Toch onderscheidt dit boek zich ook van Chantals eerdere werk. Voorgaande hoofdpersonages (denk Mia, Hannah, Isa en Ella) hadden allen iets frivools, iets gevoeligs, iets sprankelends. Hoofdpersoon Jessica neigt naar het cynische, soms zelfs een beetje onsympathiek en star. Dat geeft, met name in het begin, een andere sfeer. Als trouwe lezer van Chantals boeken wéét je echter dat je haar gaat leren kennen, dat er een reden voor is waarom Jessica doet zoals ze doet, en daar wil je graag achter komen. En dat gebeurt ook. Op dat moment, als Jessica geconfronteerd wordt met haar verleden, en je wordt meegesleept in haar emoties, angst en zoektocht naar wat ze echt wil, is de roman op zijn best. Het is knap hoe thema's als bindingsangst, ware vriendschap en doen wat bij je past, subtiel maar doeltreffend zijn verwerkt in een mooi, ontroerend verhaal. De beschreven vriendschap tussen de vier meiden, met ruimte voor gekibbel en anders zijn, is er een om jaloers op te zijn. Tot slot is er een prachtig, hartverwarmend einde waarbij het bijna onmogelijk is niet een traantje weg te pinken!