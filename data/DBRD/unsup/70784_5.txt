Mieke Kosters (1972) is zelf 18 kilo afgevallen met elke dag melkchocolade. Ze gelooft niet in diëten en vindt de meeste (super|)food- en gezondheidshypes te overdreven. Als je graag wat kilo’s kwijt wilt, hoef je niet opeens heel anders of nóg gezonder te eten – maar vooral minder. Waar afvallen in de kern om draait: matigen, balans vinden, slim combineren en bewust kiezen. En precies dát is met Van XL naar S heel eenvoudig. Mieke is ervaringsdeskundige en kent alle diëten. In de afgelopen drie jaar heeft ze meer dan 100.000 afslankboeken verkocht: Het geheim van slanke mensen; Ik ken mezelf en ben slank; De Bikini Challenge; En nú word ik slank en De Little Black Dress Challenge. Van XL naar S is haar eerste boek met ruim 200 recepten.

‘Niet afzien, wel afvallen’ en ‘afvallen én lekker eten’, belooft Mieke en wie wil dat nou niet horen? Al in het voorwoord van haar boek stelt ze dat voor 80 procent van de mensen, die af willen vallen, geldt dat zij eerst moeten bepalen waarom zij eten en hoeveel. In Van XL naar S staat dat je niet bezig moet zijn met wat je niet mag eten en moet genieten van wat je wél eet. Elk recept heeft een maat XS, S, M, L of XL dat staat voor het aantal kcal dat het gerecht bevat. Ook staat het aantal calorieën bij elk gerecht. Eet je de hele dag XS gerechten, dan val je sneller af. Neem je een tompouce (XL), houd het dan 's avonds bij tomatensoep met brood (S). Handig zijn de plustips bij verschillende recepten, waardoor je voor meer of minder calorieën kunt kiezen.

Grappig is dat Mieke geen ontbijter is en dat er ook niet inpropt omdat het een ‘belangrijke’ maaltijd is. Ze kiest voor wat bij haar past en dat is een kop koffie. Wat ik jammer vind is dat bij vrijwel alle ontbijtjes fruit is gebruikt. En daar houd ik niet van. Wel super is dat ze brood vervangt voor crackers en knäckebröd, waarmee je veel meer kunt variëren. En ook heeft ze heerlijke warme en koude salades, soepen en leuke trendy gerechten voor als je gasten hebt. En in tegenstelling tot veel andere boeken: gerechten met ingrediënten die je gemakkelijk in huis kunt halen of al hebt. En recepten die niet moeilijk te bereiden zijn. Het boek is bovendien voorzien van prachtige foto’s.

Van XL naar S is een heerlijk inspirerend no nonsense kookboek dat mijn keuken niet meer uit gaat! Het krijgt zonder twijfel vijf sterren.