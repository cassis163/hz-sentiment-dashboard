Robin Cook wordt wel gezien als de ontdekker van het genre medische thriller. Inmiddels heeft hij een zeer respectabele bibliografie opgebouwd, Doodsakte is nummer 32 in de rij waarin voorlopig nog geen einde lijkt te komen.

De studente Pia Grazdani is een jonge meid die door haar jeugd en de daaraan vastzittende opvoeding danig beschadig is. Op de Columbia Universiteit mag ze assisteren bij de beroemde en uiterst deskundige Tobias Rothman en Junichi Yamasoto. Beide professoren zijn bezig met de ontwikkeling van een kunstmatige alvleesklier die, mits gelukt, een oplossing brengt voor de vele miljoenen patiënten die met een niet goedwerkende alvleesklier leven. Denk hierbij aan diabetici.
Op een andere plek zijn de bankiers Edmund Matthews en Russel Lefevre bezig met een groot financieel project om zorgpolissen over te kopen van mensen met een lage levenskans. Overlijden betekent uitkeren en kan vele miljoenen op brengen.
De twee professoren kunnen roet in het eten gooien als hun onderzoek slaagt want dan zullen deze patiënten langer leven en zal meer premie betaald moeten worden. Er zit maar een ding op, het onderzoek moet stoppen en de kunstmatige alvleesklier mag nooit op de markt verschijnen.

Robin Cook heeft met Doodsakte een veelzijdige thriller op de markt gebracht. Spelen veel van zijn verhalen zich af in ziekenhuizen, Doodsakte heeft meerdere contingenten als decor. Dat maakt dit boek ook aantrekkelijk te lezen, met de actuele zorgverzekeringen die bij veel mensen als een financiële molensteen om hun nek hangt. Als je daar ook nog de nodige spanning in kunt brengen zit het wel goed voor Cook en mag zijn volgende verhaal ook wel verschijnen.

Eindoordeel: 4 sterren

Spanning: 3 sterren
Plot: 4 sterren
Leesplezier: 4 sterren
Schrijfstijl: 4 sterren
Originaliteit: 3 sterren
Psychologie: 3 sterren