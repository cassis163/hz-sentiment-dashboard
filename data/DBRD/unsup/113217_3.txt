Op de dag dat Jennifer gaat trouwen met Terence, beseft ze dat ze eigenlijk iets heel anders met haar leven wil. Maar ja, dat is misschien een beetje laat als je in je dure designertrouwjurk voor het altaar staat? Ze beantwoordt dé vraag met een luid en duidelijk 'NEE' en vlucht de kerk uit.

Halsoverkop vliegt ze naar Canada, waar ze haar gedachten op een rijtje wil zetten. Ze hoopt dit te kunnen doen bij haar oom Charlie, in het plaatsje Rainbow Lake (dat overigens echt bestaat!). Eenmaal in Rainbow Lake aangekomen blijkt oom Charlie niet meer te zijn wie hij altijd is geweest.. Gelukkig sluiten de overige dorpsbewoners 'Jenny' in hun hart en kan ze langzaam beginnen met verwerken, wie weet met een piepklein beetje hulp van de knappe sheriff Branson!

Van Chanel naar flanel is een echte kerstfeelgood: een schilderachtig dorpje in de sneeuw, een hut in het bos met een haardvuurtje én een knappe sheriff, alle decemberelementen zijn aanwezig! Toch moest ik er aan het begin van het verhaal een beetje inkomen. Voor mijn idee moest de hoofdpersoon van het boek iets te krampachtig 'leuk uit de hoek' komen. Met humor kun je natuurlijk veel relativeren, maar soms vond ik het niet passen bij de situatie. Je bent immers weggelopen van je eigen bruiloft! Ook haar karakter vond ik iets te cliché, 'het van kringloop naar Prada-element' vond ik erg voor de hand liggend.

Na 1/3 van het boek kreeg het dorpje Rainbow Lake met haar inwoners echter vat op me en kon ik me veel beter inleven in Jenny. Onverwacht krijgt het verhaal een mysterieus tintje en dat maakt, in combinatie met het romantische element, dat je door wilt lezen. Het einde was geen enorme plottwist, maar las wel lekker weg en gelukkig krijg je al je als lezer antwoord op je vragen. De manier hoe dit gebeurt, vond ik origineel!

Ik geef het boek drie sterren, doordat het was langzaam op gang kwam en op sommige punten wat te voor de hand liggend was. Toch leest het boek fijn weg en heeft het sympathieke hoofdpersonen met wie je zeker gaat meeleven.