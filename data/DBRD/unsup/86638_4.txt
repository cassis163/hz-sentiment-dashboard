Anne Applebaum laat met ‘Rode hongersnood’ wederom zien dat zij de geschiedenis van Rusland en Oost-Europa goed kan verwoorden. Na onder andere ‘Goelag’ en ‘Het IJzeren Gordijn’ gaat haar nieuwste boek over de hongersnood in Oekraïne. Bij veel mensen zal deze tragedie onbekend zijn, Applebaum brengt hier echter verandering in.

Het boek is chronologisch opgebouwd en begint dan ook met een korte geschiedenis van Oekraïne. Applebaum laat dit soepel overlopen in het hoofdonderwerp van het boek: de Holodomor. Hoewel het voornamelijk over het drama van 1932-1933 gaat, vertelt Applebaum eerst over de totstandkoming (de basis ligt in feite al in WO I). Door de vele ooggetuigenverslagen spreekt het boek erg tot de verbeelding. Minpunt zijn de vele noten achterin het boek. Deze laten dan weer wel zien dat Applebaum veel onderzoek heeft gedaan.

Hoewel de ondertitel ‘Stalins oorlog tegen Oekraïne 1917 – 1933’ luidt, zal niet iedere lezer overtuigd zijn van deze bewering. Lees dit boek om zelf tot de conclusie te komen of dit wel een oorlog was en om erachter te komen of dit de schuld van Stalin was.