Ze heeft alleen maar goede bedoelingen. Expert gevaarlijke stoffen Renske Nijland wil immers dat – volgens haar overduidelijk – een moordzaak in een Gelders natuurgebied wordt opgelost. De politie is er echter van overtuigd dat de visser, het slachtoffer, gewoonweg uit dronkenschap in het water is beland en verdronken. Voor de flikken is het over en uit. Dit is echter zonder Renske gerekend; ze stort zich op het mysterieuze overlijden. Wat ze eerst niet echt beseft is dat hierdoor haar kinderen groot gevaar lopen.

“Ze legde haar hand in zijn hals. Koud en nat. Ze duwde haar vingers dieper in zijn nek om een hartslag te vinden, maar voelde niets. Met haar oor boven zijn mond keek ze gespannen naar zijn borst. Geen lucht tegen haar wang, geen beweging, niets.”

Met ‘Onder invloed’ debuteert Tamara Onos (1972) op een heel nuchtere wijze.
Een originele protagonist heeft deze nieuwbakken auteur in ieder geval uit haar brein getimmerd. Heel erg diep moest ze hierover echter niet nadenken. Renske Nijland bezoekt – net zoals de vrouw die haar heeft gecreëerd - bedrijven die ze adviseert over hoe veilig en gezond werken.
In haar verantwoording stelt de schrijfster dat er op de arbeidsmarkt veel vraag is naar mensen zoals zij en Renske. Arboprofessional is een beroep met een mooie toekomst.

“Ze stopte met lezen en voelde haar maag samentrekken. Hier was ze destijds gestopt. Dat was het moment waarop ze had gefaald. Enorm gefaald.”

De spanning is aanwezig vanaf het prille begin en dit blijft ook zo de hele tijd.
De auteur weet waarover ze schrijft; je merkt dat hier een kenner aan het werk is. Tevens heeft ze zich erg goed voorbereid en onderzoek verricht.
In een ongecompliceerde stijl en beeldende, toegankelijke taal ontvouwt zich een opmerkelijk verhaal. De setting, vooral het decor in de natuur, tekent Tamara Onos met gevoel voor verfijning uit. De compacte hoofdstukken stimuleren het aanhouden van de vaart.
Heel veel diepgang krijgen de belangrijkste personages nog niet echt mee. Wellicht reserveert Onos dit voor een tweede deel. Het licht voorspelbare karakter is een aandachtspunt voor een eerstvolgend boek.

Na ‘Onder invloed’ is het zeker niet over en uit voor Renske. Kan niet, mag niet; je wil immers veel meer over haar te weten komen.
Met Renske Nijland heeft de schrijfster meteen een beresterk hoofdpersonage beet, met een groot potentieel. Voortaan moet deze pittige fictieve dame er probleemloos in slagen, een reeks spannende verhalen te dragen.
Met andere woorden: dit keer 3,5 brandschone sterren.