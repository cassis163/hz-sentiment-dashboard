Iedereen mag van Eric Van Lustbader vinden wat hij of zij wil, maar dat hij een rijke fantasie en creativiteit bezit, kan niemand ontkennen. Met een reeks van boeken van uiteenlopende aard schrijft hij veelal verhalen rond hetzelfde thema met dezelfde personages. Maar hij schroomt ook niet om tussendoor een eenling op de markt te brengen. De reeksen rond de Ninja en Jason Bourne (op verzoek van de erven Ludlum) hebben hem beslist geen windeieren gelegd. Ook heeft het hem veel naamsbekendheid opgeleverd.
Na deze successen probeert Van Lustbader dit kunststukje nogmaals te herhalen met een opvolger van De voorganger, met Jack McClure in de hoofdrol. Een verhaal met veel persoonlijk drama en spanning in de internationale politieke verhoudingen.

Jack McClure wordt door de Amerikaanse president Edward Carson benaderd om een moord op te lossen op een senator. Op het eiland Capri is zijn stoffelijk overschot gevonden. De president en Jack zijn op dat moment in Rusland waar een vredesverdrag wordt voorbereid door Carson en de Russische president Joekin dat de nucleaire wereldvrede moet verbeteren. Na een stevige schermutseling in Moskou, waarbij de geheim agente Annika Dementieva door Jack wordt ontzet van 2 maffialeden, vlucht Annika met hem het land uit. In het presidentiële vliegtuig wordt het gezelschap gecompleteerd door Alli, de presidentsdochter. Alli heeft na de dood van Emma, haar hartsvriendin en dochter van Jack, een speciale band met hem en voelt zich zonder zijn bescherming volledig ontredderd.
In hun speurtocht naar de moordenaars van senator Lloyd Berns, komen ze al snel in aanraking met Russische en Oekraïense criminelen.
Er ontwikkelt zich een felle strijd tussen leden van beide nationaliteiten die gelijktijdig op het hoogste niveau een vredesverdrag willen sluiten. Een spel van list en bedrog waarin moraal en eigenbelang om de winst strijden en niemand zijn leven zeker is, wordt op het scherpst van de snede uitgevochten. Een menselijk leven blijkt hierbij niet meer waarde te hebben dan wisselgeld.

De vertrouweling is een verhaal dat naast veel spanning, ook even zoveel menselijke dramatiek in zich heeft. Van Lustbader geeft een inkijk in de denkwereld van de dyslectische McClure, die voortdurend in contact staat met zijn overleden dochter Emma. Naast de psychische problemen die Alli nog steeds heeft, blijkt geheim agente Annika eveneens een rugzak vol narigheid mee te torsen. Van Lustbader heeft dit op een juiste wijze in het verhaal verweven. De achterdocht en het wantrouwen tussen de leiders van Amerika en Rusland drijft alles naar een politiek hoogtepunt waarbij het belang van Rusland in de Oekraïne niet onbeschreven blijft. Een realistisch en bijna actueel thema dat met veel kennis van zaken is verwoord. De vertrouweling biedt kortom meer dan alleen spanning.
Het projecteert alle ellende tegen het spannende decor van een onopgeloste moordzaak en veel overlevingsdrang, zowel geestelijk als lichamelijk.