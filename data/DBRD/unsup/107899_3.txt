Maestra van auteur L.S. Hilton is een boek die je gelezen moet hebben, aldus de tekst op de achterkant van het boek. Het is de sensatie van 2016 en verschijnt in 35 landen.
Het verhaal gaat over Judith, die in een vooraanstaand veilinghuis werkt, maar ’s-avonds als hostess werkt in een club in Londen om rond te kunnen komen. Als ze tijdens haar werk stuit op een fraudezaak, wordt ze ontslagen voordat ze actie kan ondernemen om dit aan het licht te brengen. Gedesillusioneerd neemt ze het aanbod van een cliënt aan om hem te vergezellen naar de Franse Rivièra. Als ze een besluit neemt waarmee ze in gevaar komt, moet ze vluchten en duikt ze onder in het decadente leven van de rijken. Als ze dan ook nog weer in aanraking met de fraudezaak waardoor ze werd ontslagen, zint ze op wraak.
Genoeg elementen voor spanning.

Het boek ziet er opvallend uit, een rode cover met een soort van haal van een mes erdoorheen.
Het doet mij denken aan een beschadiging van een schilderij. Maestra is het thrillerdebuut van de auteur.
Op de achterkant staan enkele zinnen, waardoor mijn nieuwsgierigheid is gewekt. De lovende zinnen van diverse bladen maken ook dat ik vermoed dat dit inderdaad een heel goed boek kan zijn.

Het karakter Judith is gepassioneerd, perfect en heeft echte girl-power. Ze doet heel cool en nonchalant, maar heeft een rauw randje. Als iemand haar slecht behandeld, berg je dan maar.
Ze komt toch wel sympathiek over en als lezer kan je je goed in haar omstandigheden inleven.

De kunstwereld wordt goed en beeldend verteld. Sommige elementen in het verhaal komen gruwelijk en te decadent over, wat voor mij wel iets minder had gemogen. Dit gezegd hebbende, past het wel bij het karakter van Judith, een kleurrijk en eigenwijs onweerstaanbaar personage, belust op wraak.

De schrijfstijl is duidelijk, soms te duidelijk (wie het leest, zal begrijpen wat ik bedoel), het verhaal leest lekker weg, bijna als een film. Ik was elke keer benieuwd hoe het verder zou gaan. Het einde is raadselachtig, maar een vervolg boek is in aantocht.

Met dit boek Maestra heeft auteur L.S. Hilton een goed en sexy verhaal neergezet, met een heldin waar je niet om heen kan. Ik ben wel benieuwd wat Judith in het volgende boek zal verzinnen. Ik heb het boek met plezier en vooral met nieuwsgierigheid gelezen.