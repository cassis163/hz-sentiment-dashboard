Het midden tussen thriller en erotiek met een vleugje historiek en humor. De goede mix; als je van beide genres houdt. Juist gedoseerd; telkens een snuifje van het ene en dan weer een scheutje van het andere. De erotische scènes zijn heel mooi geschreven, niet te ruw en niet te vulgair.
Het hoofdpersonage Monica Moon komt geloofwaardig over. Soms wat naïef, haar intuïtie volgt ze niet altijd en dat geeft dan problemen. Gedurende het verhaal krijgt haar personage ook meer diepgang. Heel mooi beschreven hoe het verhaal van haar jeugd binnensijpelt, nooit teveel ineens zodat je altijd een beetje op je honger blijft zitten en je afvraagt: hoe zit dat nu? Haar gedachtegang is ook goed beschreven, dikwijls heeft ze het bij het rechte eind maar draait het uiteindelijk door haar toedoen anders uit.
Het personage van Jamal is ook mooi uit-/opgebouwd. Eerst heb je de indruk dat hij inderdaad een Egyptenaar is die een Westers meisje aan de haak wil slaan en heb je niet echt sympathie voor hem. Dan is hij de manager van het hotel en krijg je al meer sympathie. Als Moon te weten komt dat hij geheim agent is krijg je de indruk dat hij haar misbruikt heeft om iets te weten te komen en daalt de sympathie terug. Wanneer hij uiteindelijk uitleg geeft over zijn eigen jeugd en het waarom van de hele operatie ben je helemaal mee met hem en is hij een goede kerel.
Ook de manier waarop de twee jeugdverhalen van de hoofdpersonages naar mekaar toekomen is mooi, ze begrijpen mekaar, hebben voor een groot stuk in hetzelfde schuitje gezeten. Dit maakt dat er toch wel diepgang zit in het verhaal.
Het plot is ook mooi uitgewerkt. Het fijne is dat je als lezer heel dikwijls een stapje voor bent op het hoofdpersonage. Als je tussen de regels leest kan je zelf verder denken. Je hebt de neiging om hardop te roepen; Neen, niet doen of Ja, ga ervoor. Toch kiest Moon vanuit haar naïeve instelling ervoor om het soms toch anders te doen. Dat maakt het uiteindelijk niet te voorspelbaar.