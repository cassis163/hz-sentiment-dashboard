Hoofdpersoon Joe O'Laughlin heeft een fantastisch leven. Hij is getrouwd met de beeldschone Julianne en heeft een droom van een dochter. Daarnaast runt hij als psycholoog een succesvolle praktijk. Maar wanneer hij de uitslag hoort van een onderzoek waaruit blijkt dat hij een ernstige neurologische aandoening onder de leden heeft, verliest Joe plotseling de grip op zijn leven. Als een kaartenhuis stort zijn sprookje inelkaar.

Joe vertelt je het verhaal in de ik-vorm. Een goede vondst van de debuterende Michael Robotham, want door in zijn huid te kruipen krijg je als lezer direct een enorme band met de hoofdpersoon. Op een meesterlijke wijze wisselt Robotham humor en echte feel-good momenten af met emotionele gebeurtenissen en zinderende spanning. Joe is niet direct een voor de hand liggende held: hij is een mens van vlees en bloed. Wanneer Joe er langzaam achter komt dat iemand bezig is zijn leven te saboteren, wordt je stap voor stap meegetrokken in het verhaal naar een even onverwachte als onvermijdelijke ontknoping.

De spanning, het perfecte plot, de prettige vertelstijl, maar vooral de scherpe humor en hartverwarmende menselijkheid maken dit boek tot een fantastische psychologische thriller die me nog erg lang zal bijblijven. Een echte topper!