Deze reactie bevat spoilers, selecteer de tekst om de spoilers te lezen. Ik ben een beetje aan het worstelen geweest met mijn reactie op dit vrij complexe boek. Ik vond het een mooi geschreven roman maar lastig te omschrijven en er waren ook wel wat minpuntjes.
Een antiek bureau verbindt de diverse personages met elkaar en is daarmee de werkelijke hoofdpersoon. Alle bezitters ervan worden omschreven als zwijgende, onzekere, eenzame en eenzelvige mensen die op zoek zijn naar iets en die moeite hebben om een band met anderen aan te gaan.

De Chileense dichter Daniel laat het bureau achter in New York bij de schrijfster Nadia. Hij heeft het zelf gekregen van de joodse Lotte, waarom is niet helemaal duidelijk.Misschien omdat hij Lotte doet denken aan haar ooit voor adoptie afgestane zoon? Lotte heeft het bureau vermoedelijk gekregen van een vroegere minnaar. Intussen is er ook een Israëlische antiekhandelaar op zoek naar het bureau, hij mist het nog in de reconstructie van de werkkamer van zijn vader, vroeger in Boedapest. Hij stuurt zijn dochter Lea naar New York om het op te halen. ‘Lea stond daar met een eigenaardige blik in haar ogen, een blik die ik nog nooit had gezien, alsof ze de gerafelde touwen had doorgesneden waarmee we ergens vastgemeerd hadden gelegen. Wij hadden haar onderschat, maar wie haar nog het meest had onderschat was haar vader.’ Een cruciale zin maar dat besef je pas bij herlezing (ik tenminste)

Het bureau wordt in alle verhalen omschreven als intimiderend : ‘dat kolossale spookbeeld van een bureau, eigenlijk eerder een schip dat in het holst van een maanloze nacht over een pikzwarte zee gleed, zonder enige hoop op land, in welke richting ook, kreeg er op een of andere manier een extra afschrikwekkend karakter door’ en ‘het zoog alle lucht op, we leefden in zijn schaduw…alsof de dood zelf bij ons in dat kamertje woonde, ons dreigde te vermorzelen’

Minder aan het boek vind ik dat je nog met allerlei vragen en onopgeloste mysteries achter blijft. Soms is dat niet erg maar nu stoorde het me. Niet alle verbanden zijn even duidelijk. Ook vond ik de chronologie lastig.