3,5 sterren voor dit debuut!

Catherine Steadman (1987) is bekend uit onder andere Downton Abbey, waar zij als actrice in speelde. Daarnaast speelde zij in veel meer producties. Ze komt uit London. De duik is haar debuut. In het Engels heet dit boek "Something in the water" En dat debuut is haar goed gelukt!

Het verhaal op de flap geeft veel weg

Als je één simpele keuze kon maken die je leven voor altijd zou veranderen, wat zou je dan doen? Een schokkende ontdekking tijdens een paradijselijke reis zet het leven van een perfect paar compleet op zijn kop.

Erin is een documentairemaker die op het punt staat door te breken. Haar man Mark is een knappe investeringsbankier met grote plannen. Om hun liefde te vieren gaan ze op een romantische reis naar het tropische eiland Bora Bora, waar ze genieten van de zon, het strand en elkaar. Maar dan, als ze gaan duiken in de helderblauwe zee, vinden ze iets in het water... En dan komt de vraag: wat gaan zij hiermee doen?

Het verhaal op de flap geeft al veel weg, van het verloop van het verhaal, en dat is jammer.

Een koelbloedig begin & vreemde start zijn bijzondere elementen

De cover van het boek spat werkelijk tegen je aan. Een prachtig bounty-eiland in een grote blauwe oceaan, met grote diepte. Wat gebeurt daar wel niet? Ik kom het graag te weten.
De duik begint een heftig proloog. Mogelijk zelfs het einde van het boek. Iets grimmigs staat te gebeuren. Het zet gelijk de toon van het boek. Hoofdkarakter Erin blikt terug en vertelt ons dan haar verhaal.Vraag blijft: vind ik het wel leuk om het einde nu al te lezen? Ik hou er een vreemd gevoel aan over en blijf dit een tijdje houden. In de ik-vorm lezen we over Erin. Zij vertelt over haar liefde voor Mark, over haar huwelijk en de huwelijksreis. Na deze vakantie werd niets meer hetzelfde.

Vlot, spannend maar erg uitgebreid verteld

Catherine Steadman geeft gelijk een dot gas in haar proloog. Zij heeft een prettige en vlotte schrijfstijl en laat Erin ook alles uitgebreid vertellen. Soms weidt ze teveel uit waardoor je soms denkt: waar gaat dit nu naartoe. Het verhaal had voor mij iets korter gemogen. In begin moet ik er even doorheen. Maar al gauw zijn we op dreef en heeft het verhaal mij vast.

Ook al zijn Erin en Mark een verliefd en getrouwd stel, het lijkt er al snel op, dat zij ieder zo hun eigen planning hebben. En dat mag natuurlijk. Getrouwd zijn is even wennen. Ook na de vondst uit de diepte. Als personages worden zij goed neergezet. Erin ontpopt zich als de alwetende verteller. Is dit in het begin wat irritant, dan gaat dit over in "zeer interessant" tot "ga vooral door met vertellen".

Conclusie

De duik is een enthousiast en verrassende thriller, die al snel zijn 3e versnelling overgaat. Catherine Steadman heeft naast haar acteertalent ook een zeer vlotte pen. Ze weet hoe het werkt, het verhaal komt als een film aan je voorbij. Op den duur moet je flink doorlezen om haar bij te kunnen houden. Om uit te komen in een adembenemend slot.