De vraag: " Wat gebeurt er met demonische wezens uit de herinneringen van immigranten als ze vertrekken uit hun land van herkomst en zich in de nieuwe wereld vestigen? “ vormt de basis van Neil Gaiman’s boek American Gods. Neil begon te filosoferen over het immense Amerika toen hij erheen verhuisde vanuit Engeland in 1992 . Hij wilde verbanden leggen tussen alles wat hij zag en niet begreep in combinatie met zijn kennis van oude en vooral Noorse mythologieën.
Eén van de belangrijkste dromen die Amerika biedt is die van de vernieuwing; nieuwe technologieën en media die ons zullen inhalen en wij moeten er klaar voor zijn aldus Gaiman.
Vanaf de start van het boek gebeuren er bizarre “toevallige”dingen, de man die je net in het vliegtuig trof, zit vervolgens weer in een bar in een dorp ergens. Gaiman neemt je mee door de ogen van Shadow en je ziet Amerika in een roadtrip met heel veel bermattracties.
Shadow komt net uit de gevangenis uit een cel die hij deelde met Low Key. Zijn vrouw Laura is omgekomen en hij mag eerder vertrekken om de begrafenis bij te wonen. Vanaf dan ontmoet hij Mr. Wednesday (Odin zelf) die hem een baan aanbiedt omdat hij verder niemand heeft. Shadow volgt passief alles op wat hij krijgt opgedragen. Hij ontmoet vreemde figuren en krijgt plots levendige dromen. Maar droomt hij eigenlijk wel? Buffaloman bezoekt hem en waarschuwt hem dat hij dromen moet geloven.
De personen die Shadow Moon ontmoet, blijken allemaal oude goden te zijn verpakt in een nieuw jasje. Ze komen tot hem in dromen en hebben allemaal een rol dat met hun oude geaardheid te maken heeft.. Meneer Ibis en Jacquel zijn bijvoorbeeld de oude goden uit Egypte. In Amerika zijn ze ook met de doden bezig, maar dan als lijkenschouwer die inbalsemen, een verwijzing naar "vroeger".
De oude goden in hun nieuwe vorm, achtergelaten door allerlei culturen zoals de Ierse. Chinese, Slavische en Noorse worden bedreigd door nieuwe goden zoals Media en Mr. Technologie, die de mensen doen laten geloven in de nieuwe dingen. Men gelooft nu in internet, televisie, nieuwe technische snufjes.
De taak van Mr Wednesday in het boek is dan ook de mensen weer in hem te doen geloven en hij ontketent een oorlog tegen de nieuwe goden. Hij gebruikt Shadow voor dit doel. Langzaamaan wordt duidelijk wat de rollen zijn van de mensen in het boek, wat Shadow’s functie is in dit geheel, wat munten en zijn vrouw Laura ermee te maken hebben. Het boek bouwt zich op naar een ontsluitend geheel en gaat zelfs nog verder in de appendices. Langzaamaan begrijp je het pas.
Voor wie mythologieën een mysterie zijn, herkennen sommige goden niet en zullen het verhaal lastig kunnen volgen. Als je ze wel kent, zie je dat alles klopt aan dit verhaal, alles is verwoven en dat maakt het een goed boek. Wel een knoeperd met zijn 700+ bladzijden. Prachtige zinnen laten je nadenken over de rollen van mythes en goden in onze levens. De zin: Levens zijn sneeuwvlokken: er vormen zich patronen die we al eerder hebben gezien, en ze lijken op elkaar als erwten in een peul, maar toch zijn ze uniek” vormt een aanleiding tot filosoferen. Voor mij vormden de onbekende goden een aanleiding nog wat meer achtergrondinformatie op te zoeken en meer te willen begrijpen. Het boek was een fantastische reis, niet alleen langs de bermattracties van Amerika, maar ook langs de geschiedenis van immigranten, hun goden en functies en hoe oude mythes en nieuwe technologieën zich verhouden.