Tijdens het lezen van De droogte, een debuut van auteur Jane Harper, duikel je zo het binnenland van Australië binnen. Een plattelandsstadje, Kiewarra, lijdt enorm onder een aanhoudende droogte. De oogsten mislukken en heel wat inwoners zijn de wanhoop nabij en verhuizen naar de stad of andere plekken. Het stadje loopt letterlijk leeg. Winkels worden gesloten. Kortom, niet meteen de plek waar je je levensdagen wil slijten.
Aaron Falk komt naar het stadje om de begrafenis van zijn vroegere vriend, Luke, bij te wonen. Blijkt dat er aan de dood van zijn vriend én zijn gezin iets niet pluis is. Er wordt al te snel gedacht dat het om moord (op de vrouw en het zoontje) en zelfmoord (Luke) gaat. Naarmate Falk zich, samen met een plaatselijke agent, verdiept in de omstandigheden van deze dramatische gebeurtenis, wordt hij gedwarsboomd en niet serieus genomen. De inwoners van Kiewarra zien hem liever zo snel mogelijk vertrekken. Voor de lezer wordt snel duidelijk dat deze gemeenschap wat te verbergen heeft.
De auteur, Jane Harper, heeft hier een pracht van een debuut geschreven. Ze won er in haar thuisland een prijs mee voor een ongepubliceerd manuscript. Na het verschijnen van het boek stond het meteen op nummer 1 in de bestsellerlijsten van Australië. Haar taal is verfijnd, met talrijke mooie zinnen die je graag nog een tweede keer leest. De knappe flashbacks, ze zijn doorheen dit verhaal geweven, geven je een beeld van de tijd en sfeer vóór de moorden. Je komt als lezer maar met mondjesmaat te weten dat er iets niet in orde is. De spanning wordt langzaam opgevoerd. Heerlijk! Jane Harper zorgt voor voldoende ‘hooks’, die zowel je fantasie als je nieuwsgierigheid danig bewerken, dat het moeilijk is dit boek ter zijde te leggen. De droogte is een thriller die absoluut het lezen waard is.