Neem een week vrij, sla voldoende eten en drinken in (tip: chocolademelk om in de stemming van het verhaal te komen), zet je telefoon en je deurbel uit en nestel je op de bank met Het achtste leven (voor Brilka).

Dit ruim 1200 pagina's tellende verhaal verdient een totale onderdompeling van de lezer. Laat je meesleuren door vertelster Nitsa, die op ontroerende, spannende en soms ook hilarische wijze haar familiegeschiedenis vertelt: het verhaal van zes generaties opgehangen aan acht hoofdpersonages - de acht hoofdstukken. Deze subboeken vormen echter geen afgesloten delen, want de schrijfster weet op vlotte wijze de levens van alle personages met elkaar te verweven, waardoor het boek een logisch geheel vormt. Naast een prachtige familiegeschiedenis is dit boek ook een leerzame geschiedenisles over de roerige twintigste eeuw van Europa in het algemeen en van de Sovjet-Unie in het bijzonder. Door de historische feiten en de realistische personages ('goed' en 'fout' liggen in het hele boek zeer dicht bij elkaar), is het bijna niet voor te stellen dat dit een fictief verhaal betreft.

Zelden kan gesteld worden dat een schrijver bijna 1300 pagina's nodig heeft voor een verhaal zonder één bladzijde te veel te gebruiken. Het achtste leven verveelt echter geen moment. Sterker nog: de familie Jasji kruipt onder je huid en nestelt zich in je hoofd en je hart. Er hadden nog wel een paar honderd bladzijden familiegeschiedenis bij gemogen!