"Het mooie aan ongelukkig zijn is de erkenning van je mankementen."

Ze valt wel erg op, daarginds op Elba. Margriet Alberda is 36 wanneer ze onvoorbereid en totaal onverwacht haar eentonige en mistroostige leventje in Nederland ontvlucht. Ze vestigt zich op dit bruisende eiland aan de Toscaanse kust en wil op die manier definitief een streep trekken onder haar verleden. Een nieuwe, zonnige toekomst ligt voor haar open en zeker ook voor haar zoontje Pim. Hoe ver wil ze gaan om dit te verwezenlijken? Zal ze wel degelijk haar doelstellingen kunnen waarmaken, blijven haar verleden en geheimen toch steeds latent aanwezig, of zelfs prominent sudderen?

Zijn tweede roman De circusvrouw moest eigenlijk een debuut zijn, maar de Bennekomse schrijver Jelmer Jepsen (1976) bracht toch eerst zijn roman Vallen als het heet is uit. In zijn blog op Hebban verklaart Jepsen dat hij het verhaal van De circusvrouw verzon om te ontkomen aan de burn-out die hij vier jaar geleden had. Tijdens deze donkere periode schreef hij de basisversie en creëerde zijn hoofdpersonage Margriet, een bewonderingswaardige vrouw, maar wel knettergek. Na een grondige herschrijfronde leiden alle inspanningen tot een stevige roman die indruk maakt. Deze uitgesproken zonnige roman, met een aantal donkere kantjes, botst wel eens tegen de muur van de geloofwaardigheid. In De circusvrouw beleef je de wonderlijke herbronning van Margriet Alberda, alsook de mutatie van een corpulente, afgeleefde vrouw in een dartele, aantrekkelijke dame die de straten van Elba onveilig maakt met haar motor. Ze gaat voor de volle 100 procent voor haar keuzes; niets of niemand zal haar dit kunnen beletten.

"En dit is dus het beeld dat ik nog iedere dag, soms ieder uur, hier op het eiland voor me zie. Onze eerste minuten samen. De lol. Het gevoel van vrijheid. Kostbare minuten ook, waarin iedere seconde leek te tellen, alleen wist ik op dat moment natuurlijk nog niet waarom dat zo voelde." Dubbele gevoelens en een dreigend drama, krachtig verwoord in enkele zinnen.

Duidelijke karaktertekeningen en relevante dialogen tonen overduidelijk aan dat deze auteur bulkt van het schrijftalent. Hij heeft tevens een gezonde zin voor humor. Emotionele en gekke scènes wisselen elkaar af. Jepsen gaat ongeremd helemaal los en sleurt je in een rotvaart mee naar het einde van dit boek. Uitermate visueel geschreven, ideaal geschikt voor een verfilming.

Een mix van bitter en zoet, opgeklopt met enkele strepen pittige humor. Een belangrijke levensles die na het lezen van deze roman komt opborrelen: ga in ieder geval voluit voor je meest belangrijke levenskeuzes en durf! De circusvrouw is een drama en psychologische roman, waarin zowel de donkere als de heerlijke, zonnige kanten van het leven ruimschoots aan bod komen. Warm aanbevolen, zeker als de zon schijnt!