Ik houd enorm van getekende robots. Zo liet ik op een sleepover van de Dear Book Nerd Book Club al eens een robottatoeage zetten. Helaas was deze maar tijdelijk. Toen ik het boek Robot zoekt een vriend in de catalogus van Luitingh Sijthoff zag, wist ik dat ik dit prentenboek wilde hebben. Ik heb misschien geen kinderen, maar dergelijke boeken halen het kind in mezelf naar boven.
Kijk hoe schattig robot naar ons zwaait vanaf de cover! Ik vind de details in de tekening erg leuk en krijg direct zin om dit boek van Harmen van Straaten open te slaan. Robot zoekt een vriend gaat over Robot. Hij krijgt lieve briefjes, maar van wie? Hij doorzoekt het hele huis naar de briefschrijver. Maar Opwindmuis is al op Konijn, Piraat houdt alleen van goud en Pop zegt dat Robo geen hart hebben. Vindt Robot ooit een vriend?
Robot zoekt een vriend kenmerkt zich door zeer kleurrijke tekeningen. Ik houd van de details van robot, maar ook de andere figuren in het verhaal nodigen uit om eens goed te bekijken. De achtergrond van de pagina's is altijd wit, waardoor alle aandacht naar de kleurrijke personages gaat. Het piratenschip van Piraat ziet er indrukwekkend uit en Pop is precies zoals een pop eruit moet zien.
In het verhaal gaat Robot op zoek naar de anonieme briefschrijver die hem met schattige liefdesbriefjes overlaad. Ergens was ik hierdoor een beetje in de war - zeker in combinatie met de titel. Ik verwachtte een boek over vriendschap. Maar in Robot zoekt een vriend gaat het al snel over 'ik ben op jou'. In mijn beleving is dat toch niet helemaal hetzelfde. Maar misschien is dat veranderd sinds ik nog een klein Marciaatje was.
Ook mijn vriend Jimi (29) genoot van Robot zoekt vriend. Al bij het lezen van de achterflap begon hij te stralen. En hij moest voortdurend lachen om "brommer-piep-de-tril", een van Robots typerende uitspraken. Na afloop zei hij: "Wat geweldig dat er zulke boeken zijn" en daar kan ik me alleen maar bij aansluiten.
Robot zoekt een vriend is een super schattig verhaal met prachtige tekeningen. Ik vind Robot een ontzettend aandoenlijk personage en ik leefde mee in zijn zoektocht naar een vriend. Het grote formaat van het boek is overigens echt een pluspunt. Ik denk dat ik dit boek vanaf nu cadeau ga doen aan iedereen die mij op babybezoek uitnodigt. Want voor kinderen die in deze tijden opgroeien zijn robots natuurlijk een vast onderdeel van hun wereldbeeld. Laten we hen nu alvast uitleggen dat ook robots gevoelens kunnen hebben. Toch?
Deze recensie verscheen ook op Oog op de Toekomst.