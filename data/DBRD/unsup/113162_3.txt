Al voor geruime tijd keek ik uit om dit boek te gaan lezen. Ik denk dat ik het boek al bijna een jaar in mijn kast had staan, echter kwamen er steeds andere boeken tussendoor om te lezen, voor boekenclubs, voor YAL-fest of gewoon omdat ik eerst een serie compleet uitgelezen wilde hebben.

Nu was het dan eindelijk zover dat ik het boek kon lezen, maar moet ik eerlijk bekennen dat ik het verhaal enigszins tegen vind vallen. Ergens heb ik het gevoel dat ik het verhaal of iets soortgelijks al gelezen heb. Dit klopt in zekere zin ook wel aangezien er in Rode Koningin veel elementen van andere Young Adult boeken voorkomen. Zo doet het boek me sterk denken aan de Selectie. Een arm meisje dat, zonder er veel voor te hoeven doen, gekozen/geselecteerd wordt om de verloofde van een prins te worden. Om daarna een grote rol te spelen in het veranderen van de maatschappij die in het boek beschreven wordt.

Het boek was echter geen complete tegenvaller. Wat ik interessant vond aan het verhaal, is dat aan het begin de scheiding tussen de Roden en de Zilveren erg zwart/wit wordt beschreven, maar je naarmate het verhaal eigenlijk tot de ontdekking komt dat niet alles zo zwart en wit is. Je leert de wereld van de Roden en de Zilveren beter kennen en begrijpen. Ook de reis die Mare Berrens meemaakt is leuk om te lezen, gezien de groei die ze meemaakt en de diepgang die haar personage ontwikkelt.

Al met al geen verkeerd boek, zeker het einde vind ik vlot doorlezen.