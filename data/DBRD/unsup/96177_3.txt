In Het geheime leven van de koe neemt Rosamund Young je mee in het leven van de koeien op haar biologische boerderij in Engeland. Rosamund en haar familie laten de koeien vrij en laten de dieren zelf keuzes maken, omdat de dieren heel goed weten wat goed voor hen is. Zo mogen de koeien binnen droog en beschermt staan, maar als ze liever buiten in de regen en wind staan dan behoort dat ook tot de mogelijkheden. Verder zijn de dieren vrij in wat ze eten, kauwen ze graag op vers jong gras dan kan dat, maar als ze liever ander groen eten dan is er rond de boerderij ook genoeg keus.

Naast uitleg over deze filosofie vertelt Young in Het geheime leven van de koe de bijzondere verhalen van de memorabele koeien op hun bedrijf. Elke koe heeft een unieke naam, die vaak passend is voor het karakter van het dier. Jarenlang heeft Rosamund Young de dieren geobserveerd en in dit boek deelt ze haar observaties en interpretaties van wat ze ziet. Uit de verhalen die de schrijfster vertelt wordt duidelijk dat koeien en stieren in vele opzichten met mensen te vergelijken zijn. Elk dier heeft zijn eigen karakter, soms is een dier slim, maar het kan ook uiterst dom zijn. Ook speelt er van alles tussen de koeien op sociaal gebied. Moeders en dochters die verknocht aan elkaar zijn, of moeder-kind relaties die juist minder hecht zijn.

De auteur vertelt in haar boek leuke en aandoenlijke anekdotes over de runderen, varkens, kippen en schapen op hun bedrijf. In de moderne veehouderij verdwijnt het natuurlijk gedrag van de koe steeds meer naar de achtergrond, maar Rosamund Young laat met haar boek zijn dat koeien goed voor zichzelf kunnen zorgen als ze keuzemogelijkheden hebben en dat het zeer sociale dieren zijn, met elk een eigen karakter, waardoor persoonlijke aandacht van belang is en geen algemene behandeling voor de gehele kudde.

Met haar boek geeft Rosamund een inkijkje op de biologische boerderij van haar familie, waar het individuele dier aandacht krijgt en de mogelijkheid krijgt om het natuurlijk gedrag te vertonen. Ze probeert hiermee te laten zien, dat ook met deze behandeling de dieren ons van vlees en zuivel kunnen voorzien.