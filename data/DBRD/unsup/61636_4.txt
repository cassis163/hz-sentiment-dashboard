Van kleins af aan was het al duidelijk dat Michelle Robinson (1964, Chicago) een slim meisje was. Haar ouderlijk huis was een echt thuis; warm, beschermend, hecht en liefdevol. Dat was wat ze later ook voor zichzelf wilde. Maar ze wilde meer dan dat. Ondanks haar eenvoudige afkomst en de uitdagingen die het opgroeien in de South Side met zich meebracht wist ze al vroeg dat ze iets van betekenis wilde toevoegen aan de maatschappij. Ze koos er voor om rechten te gaan studeren, een prestigieuze studie aan Harvard. Na haar studie en eenmaal aan het werk als juriste ontmoet ze haar soulmate, Barack Hussein Obama, zelf toen nog student. Ze blijken op veel vlakken een match, ze denken hetzelfde over veel zaken, ook hij is een maatschappelijk betrokken persoon en heeft zo zijn ideeën over hoe het wél moet in de wereld. Dat die gedachten hen jaren later de sleutel van de voordeur van het Witte Huis zou brengen, hadden ze vast niet durven dromen.

Michelle Obama, bij iedereen bekend als ‘de vrouw van’, is de eerste Afro-Amerikaanse first lady, de sterke vrouw achter de eerste Afro-Amerikaanse president. Maar dat is niet alles. Michelle Obama is ook jurist, moeder, vrouw en voorvechter van veel zaken. Een krachtige verschijning, ambitieus en perfectionist. Uitdagingen waren er om overwonnen te worden, al lezende kom je er achter dat die gedachte als een rode draad door deze biografie heen loopt. Het mag dan ook niet echt een verrassing zijn dat dit boek tot stand is gekomen. Michelle Obama is geen muurbloempje, ze is een vrouw met een missie. Voor- tijdens én na het presidentschap van manlief.

Als je op zoek bent naar roddels en achterklap over de Obama’s, betrokkenen of politieke geheimen, dan heb je pech. Het is een boek over Michelle, haar leven. Hoe haar jeugd was, hoe het in de jaren 70 was om op te groeien in Chicago. Daarmee geeft deze biografie je een goede kijk op wie zij als persoon is, tot aan een bepaalde hoogte uiteraard. Want vergis je niet, alles wat is opgetekend, is tot in de puntjes uitgedokterd, dit boek is een goed georganiseerd PR-product. Ondanks dat, of juiste mede dankzij dat aspect, leest Mijn verhaal – becoming als een trein. Qua opbouw en inhoud zit het goed in elkaar, er wordt verteld wat verteld mag worden en dat op een prettige manier. De vertaling voelt goed aan, geen rare zinnen of uitspraken.

Ruim voor de verschijning van Mijn verhaal - becoming was het boek al een hype. Begrijpelijk, gezien de grote populariteit van de Obama’s. De verwachtingen waren hoog. Zijn die verwachtingen ook uitgekomen? Zoals gezegd, het boek is van A tot Z interessant en het zit goed in elkaar. Ik heb het met veel belangstelling gelezen. Michelle Obama is een icoon, net als haar man, en een belangrijk persoon in de recente geschiedenis, daar kun je niet omheen. Het leven van de Obama’s is doordrenkt van politiek en dat merk je tijdens het lezen ook. Het doet enerzijds eerlijk en openhartig aan, het leest prettig en het is interessant. Maar op de achtergrond bekruipt je telkens het gevoel dat dit boek niet aandoet als een oprecht gemeende ‘ik deel mijn échte leven met de wereld’ biografie. Alles wordt heel diplomatiek aan de wereld gepresenteerd, afgemeten en blijft binnen de lijntjes. Hier is geen vrouw aan het woord met een doorleefd en deels herkenbaar levensverhaal, maar een marketingproduct met een beperkte vrijheid om een kijkje te geven in haar opmerkelijke leven. Daar is niets mis mee, sterker nog, ik begrijp dat volkomen, maar het mist daardoor wel de warmte die Michelle Obama uitstraalt. Het is allemaal net een beetje te politiek correct en geregisseerd.

Mijn verhaal – becoming door Michelle Obama is tóch een absolute aanrader, hoe je het ook wendt of keert. Stap er zonder verwachtingen in en je zult verrast worden. Zoek je een puur en oprecht levensverhaal, dan moet je wellicht die verwachtingen naar beneden bijstellen.

Ondanks dat geef ik deze biografie toch vier sterren. Het is een prachtig vormgegeven boek, het is informatief, de foto’s zijn mooi en wat je leest kan een aanvulling zijn op je beeldvorming over Michelle Obama. Als je van biografieën houdt, dan mag dit boek niet in je collectie ontbreken.