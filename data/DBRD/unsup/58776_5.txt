Titel: Dark Matter
Auteur: Blake Crouch
Uitgeverij: Karakter Uitgevers B.V
320 pagina's

Blake Crouch (1978) is geboren in North Carolina en studeerde Engels en Creative Writing aan de universiteit van Chapel Hill in North Carolina. Sinds zijn afstuderen heeft hij verschillende thrillers geschreven. Met de Wayward Pines-serie maakte hij een grote stap richting bekendheid bij het grote publiek. Tegenwoordig worden zijn boeken in ruim twintig talen gepubliceerd. 20th Century Fox bracht in 2015 een serie verfilmingen van de verhalen rond Wayward Pines uit.

Het leven bestaat uit keuzes. Door één pad te kiezen, sluit je het andere af.
Maar wat als dat nu eens niet zo is? Wat als je in een andere werkelijkheid dat andere pad volgt.

Wat als je spijt krijgt van je keuzen?

'Ben je gelukkig met je leven?' Dat zijn de laatste woorden die Jason Desson hoort vóórdat de gemaskerde ontvoerder hem bewusteloos slaat. En voordat hij wakker wordt en merkt dat hij vastgeketend is aan een ziekenhuisbed, omgeven door mensen die hij niet kent, die gekleed zijn in beschermende pakken en een man die Jason nog nooit heeft gezien naar hem glimlacht en zegt: 'Welkom terug, vriend.'

In de wereld waarin Jason wakker is geworden is niets zoals hij gewend is. Zijn vrouw is niet zijn vrouw. Zijn zoon is nooit geboren. Jason zelf is geen doorsnee professor in natuurkunde.

Is déze wereld of de wereld waar hij vandaan komt een droom? En zelfs als de wereld die hij zich herinnert echt is, hoe kan hij die dan ooit weer terugvinden? De antwoorden liggen in een reis die wonderlijker en afschuwelijker is dan alles wat hij zich ooit had kunnen voorstellen. Een reis die hem dwingt naar de donkerste krochten van zijn ziel te kijken, terwijl hij het moet opnemen tegen een angstaanjagende, nagenoeg onverslaanbare vijand.

De eerste keuze die ik maak is om dit boek te gaan lezen. Op dat moment verandert mijn “ik”.
Al snel beland je in een universum waarin alles normaal en veilig verloopt. Zo ook voor Jason. Een bekend huisje, boompje beestje scenario waarin je je veilig voelt. En waarvan je weet hoe de dag daarna eruit komt te zien.
Tenminste, dat denk je.

Blake zet je meteen aan het denken. Hoe zou het zijn als je inderdaad de mogelijkheid hebt om je keuzes te veranderen indien ze niet zo lopen als gewenst. Maar is datgene dan wel beter? Is er nog een weg terug. Één ding staat vast: mijn keuze om het boek te gaan lezen is een goeie keuze geweest.
In het begin worden er verschillende wetenschappelijke termen gebruikt en ik was bang dat dit het verhaal ging beïnvloeden. Dit was een onnodige bezorgdheid, want het verhaal is vervolgens intrigerend, meeslepend en het laat je niet meer los.

We lopen allemaal over de toendra van ons bestaan en hechten waarde aan dingen die dat niet waard zijn, terwijl alles wat we liefhebben en haten, alles waarin we geloven en voor vechten en voor doden net zo nietszeggend is als beelden geprojecteerd op plexiglas.

Dit boek hoort op je gelezen lijstje te staan en bij welke keuze die je nog gaat maken in je leven blijft nu de vraag, ‘ Wat als?’, door je hoofd spoken.

Plot 4
Schrijfstijl 4,5
Originaliteit 5
Psychologie 5
Leesplezier 5
Spanning 5

Ik geef Dark Matter 5 sterren.