‘Het boek van Polly’ is gebaseerd op ervaringen van de auteur met haar eigen moeder. Kathy Hepinstall heeft daarmee zowel een eerbetoon als een roman geschreven. Een boek dat zowel verbazing als een glimlach teweegbrengt. De grappige anekdotes gezien de uitgesproken meningen van Polly in combinatie met het volhardende en soms naïeve gedrag van Willow maken dit verhaal tot een bijzondere leeservaring. In een gemoedelijke, haast familiaire schrijfstijl betrekt de auteur je in het verhaal. Op de achtergrond de typische sfeer van de regio die het zuiden van de VS zo uniek maakt. Je ziet het zich allemaal voor je ogen afspelen. Heel beeldend en vooral gemakkelijk geschreven ben je zelf onderdeel in het verhaal. Het gedrag van Willow is o zo te begrijpen vanuit het kinderlijke perspectief, waar fantasie en werkelijkheid soms moeilijk te onderscheiden zijn. De levenservaring van Polly in combinatie met haar onvoorwaardelijke geduld en liefde voor haar meisje is mooi en hartverwarmend tegelijk. Toch is de ware aard van Polly geen moment in het gedrang en dat zorgt voor hartverwarmende maar ook grappige situaties.

Feitelijk gezien is het een verhaal geworden over een intense en ongewone relatie tussen moeder en dochter. Een band die onder normale omstandigheden al complex genoeg kan zijn. De knipoog zo nu en dan maakt dat het verhaal op momenten luchtig is maar de dreiging van Willows nachtmerrie blijft. Willow heeft bijvoorbeeld een uitgesproken hekel aan het rookgedrag van haar moeder, ook omdat ze ervan overtuigd is dat het haar, versneld, de dood in zal jagen. Een gedachte die Willow maar niet kan verdragen en waar ze heel ver in gaat om dat aan te pakken. Soms té ver naar de zin van Polly en dat heeft dan weer consequenties voor haar humeur. Op zo’n moment pakt ze maar weer een margarita en blaast de eekhoorns uit haar boom of blaft de buren af met haar woordenwaterval, geweldig! De auteur heeft dit gedaan zonder kwetsend of grof te zijn, grandioze vertaling ook!

Zoals wel vaker bij mensen op leeftijd komen er dingen op hun weg waar zij of hun omgeving, in dit geval Willow, nog lang niet ‘aan toe zijn’. De emoties en de machteloosheid die in het boek worden weergegeven zijn integer en menselijk en worden nog eens onderstreept door de jeugdige invalshoek van Willow. Ze zal en moet voor haar moeder zorgen, zelfs wanneer deze tegenpruttelt. Polly wil echter zo goed en kwaad dat kan voor haar meisje zorgen, de moeder zijn die Willow nodig heeft én haar tuin eekhoornvrij houden. Dat laatste is een gegeven dat continu terugkomt en voor dolkomische situaties zorgt. De wisselwerking met mensen buiten het gezin is ronduit geniaal geschreven. Ook daar weer de combinatie van humor in een scenario. De komische ondertoon is wellicht subtiel maar grandioos in het verhaal verwerkt. Dit is een roman die je bij de lurven pakt en je aan het denken zet. Die je een brok in de keel geeft en zorgt dat je een traan, van zowel een lach als emotie, wegpinkt. En daar hoef je niet voor in een soortgelijke situatie te zitten. ‘Het boek van Polly’ blijkt een heerlijk boek dat je zowel een goed gevoel geeft als raakt, heel bijzonder en daarom vier dikke sterren! Een aanrader.