Bloedbroeders, geschreven door Guy Prieels, is een luchtig soort thriller. Het verhaal is op ware feiten gebaseerd. Er wordt zelfs uitgebreid verhaal gedaan op "zwinstreek.eu" over de bende van Verstuyft.
In Vlaanderen, en ook in meerdere gebieden van België, heerste grote armoede na de 1ste wereldoorlog. De meeste soldaten kampten met gewetenswroeging over al dat vechten en moorden, maar er waren er ook die de smaak te pakken hadden.
Zo was er René Verstuyft, die in de oorlog de fijne kneepjes van het moorden had geleerd. Gewetenswroeging of angst kende hij absoluut niet; zeker in de oorlog gold het recht van de sterkste. Zijn jongere broer Rose Mon was in beginsel niet zo stoer. Hij liep achter zijn broer aan en wilde indruk op hem maken.
Door armoede en onwil om te werken ontstond een roversbende met René, zijn broertje Rose Mon en een maat van hem, Van Hoe, aan het roer. Als hun slachtoffers niet wilden doen wat ze zeiden werd er genadeloos op hen geschoten. De mede-bendeleden reageerden eerst geschokt, maar alles went, nietwaar? In beginsel kreeg de rechterlijke macht geen vat op hen, maar dat verandert als een politiecommissaris hun slachtoffer wordt nadat ze jaren hun gang konden gaan.
Één en ander wordt op vlotte wijze beschreven. Alle overvallen worden duidelijk uit de doeken gedaan. En de tipgevers, die er meestal bekaaid van afkwamen omdat de overval niet had opgeleverd wat er beloofd was, bleven met wroeging achter.
Het verhaal kent ook menselijke trekjes. B.v. verraad, om het eigen hachje enigszins te redden. En vertrouwen in elkaar voor wat het waard was.
Een vlot en boeiend geschreven verhaal over roof en moord, zonder aanziens des persoons.