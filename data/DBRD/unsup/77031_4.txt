Na de breuk met Q is Nina’s hart gebroken en om haar zinnen te verzetten is ze weer aan de slag gegaan bij de strandtent waar ze eerder werkte. Het is voor Nina niet gemakkelijk om Q te vergeten. Het enige lijntje wat ze nog heeft met Q Productions en dus Q is via Leo, haar oud-collega die al langere tijd een oogje op haar heeft. En het is Leo die haar uitnodigt om met de Q-crew mee naar de uitreiking van de GEMA’s te gaan op Ibiza.

Daar blijkt al snel dat de aantrekkingskracht tussen Q en Nina er nog steeds is. Maar er is één probleem, Q heeft namelijk een vriendin die er niet van gediend is dat Q met Nina omgaat en ze doet er alles aan om het contact tussen die twee te verbieden.

Als zich echter een groot probleem binnen Q Productions voordoet is Nina de aangewezen persoon om Q en zijn medewerkers te helpen daar waar ze kan en zij zet zich in voor de volle 100 %.

Of dit alles echter op tijd is om de problemen op te lossen en hoe het verder gaat tussen Nina en Q lees je zelf het beste in Lief.

~~~~

Mijn mening:
Lief is deel twee in de trilogie rondom de wereldberoemde dj Q en de vrijgevochten Nina en net als in deel een wordt je als het ware het verhaal ingezogen vanaf het begin. De luchtige en vlot geschreven verhaallijn leest gewoon lekker makkelijk waardoor je het boek in no-time uit hebt en dus een ware pageturner kan worden genoemd.

Het verhaal beslaat in principe maar twee weken maar in die twee weken gebeuren er wel veel dingen. Het sluit mooi aan op waar deel een eindigde en met af en toe een verwijzing weet je al snel weer hoe het zat zonder ellenlange terugblikken. Ik denk trouwens dat je deel twee ook makkelijk kunt lezen als ‘stand alone’.

Nina en Q zijn dan wel de hoofdrolspelers maar de bijrollen van Caroline en Taco die uitgediept worden vind ik erg fijn. Het draait in dit deel niet alleen om de aantrekkingskracht tussen de hoofdrolspelers.

De cover van Lief is weer net zo aantrekkelijk als van Zin. Simpel qua kleurstelling maar door het gebruik van fel blauw en zwart/wit extra opvallend in de boekhandel.

De titel Lief is te verklaren op meerdere manieren denk ik maar voor mij is Lief een ander woord voor Q. Zeker in combinatie met de ondertitel ‘Q een maand later’.

Lief eindigt ook dit keer weer met een mooie cliffhanger en doordat je als extra-tje het eerste hoofdstuk van deel drie te lezen krijgt maakt dat mij in ieder geval extra nieuwsgierig. Het lijkt een hele andere kant op te gaan maar ja dat kunnen we vanaf oktober lezen in Ziel. Ik kijk er naar uit want ik wil echt weten hoe het af gaat lopen tussen Nina en Q. Dus hierbij geldt wordt vervolgd…

~~~~
Deze review kwam als origineel online via mijn boekenblog