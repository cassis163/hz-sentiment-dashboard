Titel: Verboden Tranen
Auteur : Melissa Skaye
Uitgeverij: Ellessy
364 pagina’s

Melissa Skaye (Amsterdam, 1972) is het pseudoniem van Melissa Bielsma-Schaaij, een Nederlandse fantasy- en thrillerauteur. Ze werd in eerste instantie bekend door de fantasyreeks met Jeremy Jago.
In 2013 maakte Skaye haar thrillerdebuut met Virtuele Tango, de start van de zogeheten VT-reeks. De twee volgende delen verschenen onder de titels Verboden Tranen (2014) en Verleden Tijd (2016).

Sanne Philips en Luca Borra, rechercheurs bij de politie Hoorn, staan voor een van de moeilijkste zaken uit hun carrière. In het tuinhuis van een groot landhuis worden vier lichamen ontdekt, waarvan twee in verre staat van ontbinding. Het motief van de dader is een mysterie.
De oorspronkelijke bewoners van het huis, Max en Sophie Tildro, zijn om het leven gekomen bij een auto-ongeluk en de huidige bewoner, hun zoon Jack, is al ruim twintig jaar vermist. Zijn toenmalige partner Sarah is eveneens onvindbaar.
De rechercheurs duiken in het verleden van Jack en Sarah en stuiten op een aantal onverklaarbare gebeurtenissen. Ondertussen krijgen Sanne en Luca te maken met een andere zaak, de vermissing van een oude vrouw. In eerste instantie lijkt dit een losstaande zaak, maar al snel rijst de vraag of deze vermissing verband houdt met de vier moorden. Sanne en Luca moeten alle zeilen bijzetten om te ontrafelen wat zich in het verleden heeft afgespeeld.

Melissa Skaye start net zoals in haar eerste boek van de VT-serie met een ijzersterk proloog. Zonder ook maar een moment van twijfel wil je verder lezen. Het is niet echt noodzakelijk om deel 1 vooraf te lezen, maar het heeft wel net dat ietsje meer beleving tussen de twee rechercheurs Sanne en Luca.

Het verhaal loopt in het heden en verleden door elkaar maar is op elk moment goed te volgen. De verhalenlijnen worden duidelijk en eenvoudig neergezet zonder moeilijke passages en ellenlange dialogen. De hoofdstukjes zijn kort en dat maakt het lezen aangenaam, waardoor je ook wilt blijven lezen.
Met een zeer sterk personage als Sarah worden alle raakvlakken van een goeie thriller beleefd. Met net nog dat beetje extra, zorgt deze thriller ervoor dat het plot in het begin allerlei wendingen heeft. Naar mate je verder in het verhaal komt valt het puzzelstukje op zijn plek waardoor het eind niet helemaal als een verassing komt. Dit wordt wel op een sublieme manier uitgewerkt en het geeft je dan ook een tevreden gevoel als je de laatste bladzijde om slaat. Miission Completed.

Melissa heeft me weer kunnen verblijden met dit vervolg op ‘Virtuele Tango’. De vooruitgang ten opzichte van haar thrillerdebuut is duidelijk te lezen en ik ben dan ook benieuwd met welk verhaal ze in deel 3 ‘Verleden Tijd’ komt. Hoe zal het verder gaan met Sanne en Luca en welk mysterie moeten ze nu weer gaan oplossen?

Plot. : 4,5
Schrijfstijl. : 4,5
Originaliteit : 4
Psychologie : 4
Leesplezier : 4,5
Spanning. : 4,5

Ik geef Verboden Tranen 4,5 ster