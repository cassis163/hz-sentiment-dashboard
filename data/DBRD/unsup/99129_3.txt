Onder het pseudoniem Frederik Baas debuteert romanschrijver Jan van Mersbergen(1971) in het thrillergenre met ‘Dagboek uit de rivier’. Jan van Mersbergen debuteerde in 2001 met zijn roman ‘De Grasbijter’. Voor zijn roman ‘Naar de overkant van de nacht’ (2011) kreeg hij de BNG Nieuwe Literatuurprijs. Het boek wordt in 2014 verfilmd. Van Mersbergens romans verschijnen onder andere in Engelse, Franse, Spaanse, Duitse, Turkse vertaling. In februari 2014 verscheen zijn roman ‘De laatste ontsnapping’. Om het eens over een andere boeg te gooien schreef hij zijn eerste thriller ‘Dagboek in de rivier’ die in februari 2017 verscheen.

Voor het eerst gaan Barbara, haar nieuwe vriend Robbert en Barbara’s achtjarige zoon Rens samen een weekje op vakantie. Na een aantal moeizame jaren en met een ingewikkelde scheiding achter de rug kan ook voor Barbara het leven opnieuw beginnen. Er wordt als vakantiebestemming gekozen voor een plaatsje in de Ardennen. Robbert is uitgever, en één van zijn auteurs woont al jarenlang in deze streek, na het succes van zijn eerste boek, en is bezig met zijn tweede wat niet erg vlot. Ze nemen hun intrek in een vakantiehuisje wat hun aanbevolen wordt door deze bekende schrijver. Het klikt meteen tussen de auteur en Barbara en wanneer Robbert zich terugtrekt om de nodige manuscripten te lezen, gaan de schrijver, Barbara en Rens samen op pad. Omdat er weinig voor de jongen te doen is verzinnen ze een soort spel om Rens bezig te houden. Een aantal jaren geleden is er op onverklaarbare wijze een verstandelijk beperkte jonge vrouw vermist in de streek. Barbara gebruikt dit gegeven als uitgangspunt voor het spel. Een ware zoektocht volgt, maar is het wel een spel?

‘Dagboek uit de rivier’ is een eenvoudig kabbelend verhaal over de vakantiebelevenissen van Barbara, Robbert en Rens en de speurtocht naar de jonge vrouw Emma die in de Ardennen verdween. Frederik Baas hanteert een aparte maar ogenschijnlijk eenvoudige, prachtige taal.

‘Barbara’s gedachten gingen snel, stroomden nog steeds soepel en onophoudelijk uit een mysterieuze bron die maar water bleef geven. Tussen keien door over de rivierbodem; die keien verlegden de stroom, verlegden haar gedachten.’

In dagboekvorm beschrijft de hoofdpersoon, de schrijver uit het verhaal die overigens onbekend blijft, over de komst van de vakantiegangers en hun belevenissen. Het is vreemd om over situaties te lezen waarbij de schrijver uit het boek zelf niet aanwezig is. Je vraagt je dan ook meermaals af hoe hij dit kan weten. In het begin schept het wat verwarring en je moet dan ook goed opletten vanuit welk personage het verhaal geschreven is. Gaandeweg raak je aan de schrijfstijl gewend en leest het boek vlot weg. De plot is eenvoudig gehouden en mooi uitgewerkt met een onverwachte wending aan het eind. Zowel de personages als de omgeving worden levensecht beschreven. Je hoort in gedachten het kabbelen van het beekje. ‘Dagboek uit de rivier’ is geen doorsnee thriller met rechercheurs en moordzaken. Het begint als een roman en pas halverwege komt er wat spanning in het verhaal, maar heel anders dan we gewend zijn. Echter de spanning van een thriller ontbreekt.
Niettemin heeft Frederik Baas met ‘Dagboek uit de rivier’ een prachtig debuut afgeleverd dat zeker de moeite waarde is om te lezen. Ik waardeer deze thriller dan ook met 3,5 sterren.