De studenten van de geheimzinnige professor Williams krijgen tijdens hun college Logica en Argumentatieleer een opdracht. Er wordt een meisje vermist en gedurende zes weken hebben de studenten de tijd om de zaak rond dit fictieve meisje op te lossen. Lukt ze dit niet binnen die periode dan zal het meisje worden vermoord.

Drie van de studenten raken helemaal in de ban van deze opracht. Ze ontdekken dat dit raadsel wel heel erg veel overeenkomsten heeft met een waargebeurde vermissing van jaren geleden. Deze studenten, Mary, Brian en Dennis, gaan op onderzoek uit en komen in vreemde, maar ook gevaarlijke situaties terecht.

Het verborgen raadsel is een boek dat ook de lezer blijft bezighouden. Je vraagt je af wie die mysterieuze professor Wiliams is, leeft mee met studente Mary en probeert samen met haar het raadsel te ontrafelen. Als je in het boek kon kruipen, zou je haar zo meehelpen met het onderzoek naar het vermiste meisje.

Het boek is bijzonder prettig leesbaar. Het heeft een vlot tempo en blijft de aandacht van de lezer vasthouden. De spanning neemt naarmate het verhaal vordert toe en de uiteindelijke climax is buitengewoon verrassend. Het verborgen raadsel is een prima debuut van de nog jonge en destijds onbekende Will Lavender.