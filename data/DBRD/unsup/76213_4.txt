Ik vond dit boek heel prettig om te lezen. Het tempo ligt niet al te hoog, maar er gebeuren wel spannende dingen. Er wordt diep ingegaan op de gevoelens van de hoofdpersonen, waardoor je ze goed leert kennen. Ook de omgeving wordt goed beschreven.

Dit boek heeft ook een sterke psychologische component. De hoofdpersonen zijn niet alleen op de vlucht voor elkaar en de politie, maar ook voor hun eigen angsten, andere gevoelens en dingen uit het verleden. Ik vond dat dit een meerwaarde gaf aan het verhaal.

Hoewel er maar een paar keer concreet gevaar is voor bepaalde mensen, is de spanning steeds onderhuids aanwezig. De angst om in gevaar te zijn lijkt in deze thriller zeker net zo belangrijk als het werkelijke gevaar.

Opvallend afwezig is de politie. Die is vooral aanwezig in de gedachten van één van de hoofdpersonen, maar laat zich in het echt maar één keer zien. Dit is vreemd, want er wordt een paar keer flink gevochten en geschoten in het verhaal. Wat wel een voordeel is van de afwezigheid van de politie, is dat de verhoudingen tussen de rivaliserende partijen in het boek nu ongestoord uitgewerkt kunnen worden.

Het einde vond ik niet heel verrassend, maar wel begrijpelijk. Het gaat voor mijn gevoel ook meer om het waarom dan om wie wat gedaan heeft. De meeste vragen worden wel beantwoord. De epiloog laat echter een belangrijke vraag, die al een tijdje sluimerde, naar voren komen. Misschien horen we hier in een vervolg meer over.

Ik vond dit een fijne thriller, die ik dan ook in hoog tempo heb uitgelezen. Ik ben zeker benieuwd naar meer van deze schrijfster.