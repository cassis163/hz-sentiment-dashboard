Wat als je even, echt maar heel even, in je eigen huis de was gaat ophangen, en dat wanneer je weer beneden komt je kindje is verdwenen. Het is de nachtmerrie van elke ouder en het overkomt Karin.

Dat is de basis van het boek Maalstroom, geschreven door Anja Maas (1952). Zij begon met het schrijven van korte verhalen. Tijdens een cursus verhalen schrijven ontstond het idee voor Maalstroom, en zo werd een idee voor een kort verhaal uitgewerkt tot een boek.

Vanaf de eerste pagina is de toon gezet. In de proloog leren we Karin kennen op het moment dat ze haar dochtertje even alleen laat in de woonkamer en als ze terug komt is het kindje verdwenen.

Dan verspringt de tijd naar twee jaar later. Karin heeft een nieuwe balans gevonden in haar leven. Haar huwelijk is gesneuveld, maar ze heeft haar werk, een lieve collega/vriendin en een meelevende baas.
Maar ineens gaat alles mis. Haar moeder is als sinds de verdwijning in de war en is opgenomen met psychische problemen, maar nu raakt ze steeds verder verward. Maar ook Karin lijkt het spoor kwijt te raken, ze ontdekt dat er knuffels van Kayla verdwijnen en weer opduiken, net als kleding die haar dochtertje aan had op het moment van verdwijnen. Als ze dan ook nog het stemmetje van Kayla hoort in huis, denkt ze zelf ook dat ze gek wordt. Niemand die haar geloofd en ze gaat op aanraden van anderen in therapie. Maar van de voorgeschreven medicatie wordt ze alleen maar suf en er veranderd niets. Wat is er toch aan de hand en wie kan ze nog vertrouwen?

Het is mysterieus, en er gebeuren steeds nieuwe vreemde dingen. Ook de personen om Karin heen, die ze zou moeten kunnen vertrouwen, lijken een eigen agenda te hebben. Gelukkig is daar ook Evert, ooit als agent betrokken bij de verdwijning van Kayla, nu steun en toeverlaat van Karin. Maar als hij haar ook niet geloofd, wie dan nog wel?

Er zijn wel wat tijdsprongen, maar het geheel blijft goed te volgen. Het verhaal gaat zo vlot en met elke stukje informatie wordt de wil om te weten wat er nu gebeurd en wat er twee jaar geleden is gebeurd steeds groter. Het verhaal is kunstig opgebouwd en zit goed in elkaar. De ontknoping gaat op het einde ook in volle vaart, is spannend en legt nogal wat geheimen bloot. Met respect voor Karin die zich niet gek liet maken en bleef strijden voor haarzelf, haar leven en haar verdwenen dochter.

Het boek leest erg prettig en was lastig weg te leggen. Vele vragen in het begin, vragen om antwoorden en die komen aan het einde en het is weer verbazingwekkend wat mensen soms rare dingen doen.

Maalstroom is een knap geschreven thriller, die op het einde ook nog emotioneel weet te raken, dat is voor een debuut een bijzondere prestatie.