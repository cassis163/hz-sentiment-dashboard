Op een mooie dag doet de vrouwelijke dierenarts Lyssa (zoveel sexyer dan gewoon Lisa) haar voordeur open en de ongelooflijke man, waarmee zij in haar dromen al meerdere keren verzengende seks heeft gehad, staat opeens in het echt voor haar! En dat is nog maar het begin van een pakkend verhaal over de liefde tussen Lyssa en Aidan Cross, de stoere kapitein afkomstig uit de schemerwereld tussen waken en slapen.  

Sprookjesachtig en boeiend is het verhaal over de Beschermers, die de slapende mensen behoeden voor het kwaadaardige leger Nachtmerries. In een soort van zwart gat, parallel aan onze wereld, zijn de Beschermers, de Wachters en de Oudsten bezig de Poort te bewaken waar de Nachtmerries onophoudelijk doorheen proberen te sijpelen. In een niet aflatende strijd om de mensheid te bewaken zijn de Beschermers zowel dappere strijders als ook tedere minnaars die de Dromers in hun slaap bezoeken en geruststellen. De komst van een persoon genaamd de Sleutel is eeuwen geleden voorspeld door de Oudsten. De Sleutel zal de Poort openen voor de Nachtmerries waardoor beide werelden vernietigd zullen worden.  

Dit is het raamwerk waarin Sylvia Day het liefdesverhaal van Lyssa en Aidan verder invult, op een spannende en originele manier, zeker in het begin. De persoon van Aidan Cross is geweldig, driedimensionaal en levendig, al moet de lezer af en toe een oogje dichtknijpen, want zoveel fysieke en geestelijke schoonheid in een man is niet mogelijk, toch? Uw recensent heeft dankzij hoofdstuk 2 haar avondeten al lezend volledig laten verkolen. Soms is het heel prettig om al dromend in een droom te kunnen vallen.  

Jammer dat Lyssa niet op dezelfde manier tot leven komt. Ondanks een veelbelovende start blijft zij een vlak en oninteressant vrouwtje, moeilijk te geloven dat vanwege haar al dat tumult in de schemerwereld ontstaat. Na een vliegende start vol met leuke vondsten en intrigerende details, zakt het verhaal ruim voorbij de helft onverwachts in en komt helaas niet meer tot leven. De spanning vloeit weg en de verrassende en originele belofte wordt niet ingelost. Het verhaal kabbelt licht infantiel door naarmate de seksscènes steeds frequenter worden zonder dat ze iets nieuws toevoegen. De sterkste kant van de relatie tussen Aidan en Lyssa in het begin is ongetwijfeld het bijna tastbare gevoel van bescherming en veiligheid die Aidan aan Lyssa geeft, mooi onder woorden gebracht en mooi verweven met de erotiek die daardoor een diepere dimensie krijgt. Dit verdwijnt later jammer genoeg uit het verhaal en wordt vervangen door pure erotiek, extase, overgave, lichaamssappen, buitengewoon uithoudingsvermogen en afmetingen die jammer genoeg, zoals zo vaak hiervoor, weinig origineel zijn en niets toevoegen.  

Toch is Nachtelijke ontmoeting mede dankzij de sterke start en de pakkende persoonlijkheid van Aidan Cross een fijn boek voor de liefhebbers van het genre. De sprookjesachtige, dromerige sfeer, sterke beschrijvingen waardoor de lezer goed kan visualiseren en de sympathieke manier waarop Aidan zijn strijd tussen plicht en liefde probeert op te lossen, maken het boek de moeite waard om te lezen.  

Nachtelijke Ontmoeting is het eerste deel van de serie ‘Dream Guardians’, vele delen zullen ongetwijfeld volgen. Toch wel een fijn vooruitzicht voor de liefhebbers van de knappe Aidan Cross.