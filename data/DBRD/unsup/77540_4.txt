Jojo Moyes (1969), een Engelse schrijfster - fulltime sinds 2002 - o.a. van 'Voor jou' en 'Vier plus één'. 'Portret van een vrouw' is mijn 1e leeservaring.

Mooie vertaling door Anna Livestro, tolk/vertaalster/schrijfster sinds 1992. Zij heeft ook 'Voor jou' en 'Vier plus één' vertaald.

De geweldige omslagillustratie is gemaakt door Daniela Terrazzini, fotografe/illustratrice bij The Arthouse In Londen sinds 2005. Ze is internationaal bekend door haar vele mooie tekeningen voor romans en prentenboeken.

De verhaallijnen van Sophie in de 1e wereldoorlog en Liv in onze huidige tijd zijn prachtig verweven in een menselijk verhaal over dilemma's en vasthouden aan je ideeën.
Het verhaal van Sophie doet denken aan de documentaire serie '14-18, dagboeken uit de eerste wereldoorlog'. Een indringend verhaal over hoe mensen veranderen in tijden van oorlog. Hoe lijfsbehoud en het veilig houden van je familie je beslissingen kleurt en hoe anderen daarmee omgaan. De verschuiving in de relatie van de Duitse bezetter en de Franse hoteleigenaresse die haar hotel 'ter beschikking stelt'. Een heldendaad of verraad? De scheidingslijn is vaag. Hoe zou onze generatie hiermee omgaan?
Het verhaal van Liv is er een van een vrouw die in haar verdriet vastbesloten is om voor haar ideeën, gevoelens en principes te blijven vechten, ten koste van haar verleden, heden en misschien wel haar toekomst. Ook hier vervaagt de lijn tussen goed en kwaad. Er zijn altijd meerdere zijden.
Mooi om te zien hoe deze dilemma's worden beschreven met als rode draad het schilderij 'Het meisje dat je achterliet'. We zijn allemaal mensen die niet alle kanten van het verhaal kennen. Dit wordt langzaam duidelijk gemaakt.

De mensen zijn nu te vaak gericht op hun eigen gewin. Er is vaak geen echte aandacht voor de medemens. Jammer dat de menselijke relaties ten onder gaan aan regels, geld en voordeeltjes. En vooral het gelijk aan je zijde krijgen. In het boek wordt dit zeer mooi benoemd door Fran, een dakloze buurvrouw van Liv: Als je hier maar lang genoeg zit, weet je alles. Je luistert, snap je? Niemand luistert nog, tegenwoordig. Iedereen weet precies wat hij wil horen, maar niemand luistert nog echt.

Het boek is een echte aanrader voor verschillende soorten lezers. Het gaat over oorlog, liefde, familie, keuzes maken, kunst en vasthouden aan je principes. Maar vooral een heerlijk verhaal over mensen die moeten leven met de keuzes die ze maken en het effect op hun omgeving. Mensen die goed- en kwaadschiks hun leven leven met duidelijke ideeën over hoe de dingen zouden moeten zijn, of toch niet?