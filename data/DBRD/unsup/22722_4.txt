Via Uitgeverij Willowtreez Kreeg ik de kans mee te doen aan de review tour van dit boek.

Gwen Collins is de dochter van de zielenverzamelaar. Sinds de dood van haar moeder is haar vader zichzelf niet meer. Hij is al een aantal keer ‘te laat’ geweest bij het ophalen van de ziel van een gestorven persoon, waardoor het ‘vrije geesten’ zijn geworden, die zijn gaan zwerven. Gwen is in de zandloperzaal als ze ziet dat haar vader weer te laat is bij een stervende ziel. Dan wordt ze aangevallen door een ‘vrije’ geest. Ze verliest haar evenwicht, valt tegen een plank met zandlopers aan en breekt er dertien. Zowel haar vader als de Raadsheren zijn woedend en de vader van Gwen krijgt 2 weken de tijd om de zielen te verzamelen. Gwen doet haar best haar vader te helpen de zielen te verzamelen, ook al heeft ze een hekel aan het werk, maar dan blijkt één van hen haar klasgenootje Max te zijn.

Ondertussen vindt Gwen’s broer Alexander dat de tijd van hun vader erop zit. Hij maakt er, volgens Alexander, een bende van. Alexander is volledig opgeleid en wil het overnemen. Dit zorgt voor wantrouwen en onenigheid binnen het gezin. En wat spookt Alexander uit in het Geestenrijk?

Kan Gwen de rust in huis bewaren? Kan ze haar eigen kracht vinden en voor zichzelf leren opkomen? En nog belangrijker, kan ze Max redden?

‘Als het alleen bij nadenken bleef, was er niets aan de hand. Het waren de dingen die daarna konden gebeuren waar ze zich zorgen over maakte.’- blz 16

Merkteken van de dood is het eerste deel van de serie De Zielenverzamelaar. Ik heb het boek bijna in 1 ruk uitgelezen. Super spannend en ik leefde echt mee met Gwen. Het taalgebruik is eenvoudig, wat het boek ook voor liefhebbers van young adult boeken interessant maakt. De spanning golft door het hele boek heen, wat er voor zorgt dat je als lezer steeds verder wilt lezen. De sfeer in het boek is goed beschreven, zonder te wijd uitlopend te worden. De beschrijvingen van het huis van Gwen, maar ook dat van Max zijn heel levendig. Ook de voorkant vind ik erg mooi. Ik kan niet wachten op deel 2.

Ik had graag wat meer willen weten over Kamil en Laila en hun reden om bij dingen betrokken te zijn.

Kortom; echt een aanrader voor iedereen die houdt van young adult, spanning en een vleugje fantasy. Aan de andere kant, wie zegt dat er niet echt zielenverzamelaars onder ons zijn :-). 4 sterren.