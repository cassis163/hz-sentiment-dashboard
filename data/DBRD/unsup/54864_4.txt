Drie boeken schreven Van Loock en Sluszny al samen, en de derde is veruit de beste. Het duo schrijft internationaal getinte thrillers met een stevige portie actie. Daarbij verweven ze graag feiten met fictie. Bob Mendes is lang de onbetwiste meester van de faction geweest in Vlaanderen. Daar begint verandering in te komen.
De rode draad in En garde is de strijd voor de joodse zaak, en bij uitbreiding tegen elke uitsluiting op basis van ras en godsdienst. Het boek begint in Berlijn, tijdens de Olympische Spelen van 1936, waar de jonge Pool Wojteck deelneemt aan het schermtoernooi. Daar wordt meteen de toon gezet: Nur für Arier, staat er hier en daar te lezen. Het is het begin van een geschiedenis die alom gekend is: de verschrikkingen van de Tweede Wereldoorlog, de strijd voor een eigen vaderland, de opeenvolgende oorlogen met de Arabische buren. Aan de hand van Wojtecks leven komt het allemaal weer tot leven.
Toch zou het fout zijn En garde te omschrijven als alleen maar geschiedenis. Van Loock en Sluszny verweven ook een tragische liefdeshistorie in hun boek: het verhaal van de jonge Wojteck en zijn Antwerpse geliefde Jacqueline, gescheiden door de oorlog, en door het noodlot verhinderd weer samen te komen. Het einde werpt zelfs een blik op de toekomst en onthult een groot politiek complot. Bijtende spanning en verscheurende tragiek versmelten in één boek. Wellicht de beste thriller die Vlaanderen in 2006 heeft voortgebracht.