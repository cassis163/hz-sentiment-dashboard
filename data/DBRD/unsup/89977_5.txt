De Glazen Troon is echt een fantastische serie. In deel 1 maakten we kennis met Celaena, in deel 2 komen we er achter dat ze niet is wie ze zegt dat ze is. In het daaropvolgende deel moet ze haar gaven onder controle krijgen, en in Koningin van de Schaduw keert ze terug naar waar het allemaal begon.
En nu, in Toren van de Dageraad, na de dramatische gebeurtenissen en het hartverscheurende (open) eind in deel 5, Rijk van Stormen, volgen we Chaol Westfall, rechterhand van de nieuwe koning van Adarlan, die samen met Nesryn Faliq is afgereisd naar het Noordelijk continent, om te proberen een leger mee te nemen naar Terrasen dat wil helpen om de duistere koning Erawan voorgoed te verslaan . Ook wil hij de genezers van de Torre Cesme vragen hem te helpen weer te kunnen lopen. Het land is echter in rouw, en men is niet echt blij met hun komst. Maar ook hier zijn duistere krachten reeds gearriveerd.

Ook in de dit lijvige boek, 640 pagina’s lang, is de schrijfstijl weer meeslepend. Alles komt voorbij: drama, mysterie, gevaar, spanning, romantiek en ook humor. Sarah J. Maas vertelt het verhaal door middel van de ogen van verschillende karakters, waardoor je geboeid blijft lezen. De personages komen duidelijk en krachtig over.
Tijdens het verhaal komen we ook meer te weten over de mythe van Erawan en hoe hij en zijn duistere leger een weg hebben gevonden naar de wereld van Chaol en Nesryn. Ook worden er nieuwe karakters, dieren en plaatsen geïntroduceerd en op zo’n manier dat alles heel gewoon over komt. Het is een fantasiewereld maar dat heb je eigenlijk totaal niet door tijdens het lezen.

Toren van de Dageraad gaat alleen over de queste van Chaol en Nesryn, de andere komen niet aan bod, en hoewel het een beetje jammer is dat het verhaal niet verder gaat waar het vorige deel eindigde, is dit boek een goede aanvulling en hoort het wel bij de totale serie, omdat je in dit boek meer te weten komt over het allereerste begin.
En er is een ontzettend goede twist in het gehele verhaal van de serie, die totaal onverwacht is en zo goed is bedacht! Ook komt alles weer samen, net als in voorgaande delen. Alles grijpt weer in elkaar: ook in dit boek wordt weer terug gekeken naar gebeurtenissen uit eerdere delen en wordt daar weer verder op ingespeeld. Sarah J. Maas heeft dit allemaal ontzettend goed uitgedacht en ik zie haar zo voor me: met een wandbord met foto’s, knipsels en lijnen naar de verschillende onderwerpen. Dat moet haast wel, want hoe houd je anders de lijn vast.

De Glazen Troon is zoals gezegd een fantastische serie en dit is een van mijn topfavoriete series. Het is een serie die je bij blijft, en waarnaar je blijft verlangen om verder te lezen.
Enig nadeel: Toren van de Dageraad is het een na laatste deel, dus het laatste deel: Kingdom of Ash, is het allerlaatste deel. Omdat ik niet kan wachten om te weten te komen hoe het gaat eindigen, kan ik niet wachten op de Nederlandse vertaling die pas april 2019 uitkomt, dus ga ik het allerlaatste deel in de oorspronkelijke taal lezen.

Toren van de Dageraad is een meespelend verhaal. Het boek en de gehele serie kan van harte kan aanbevelen. Lees de boeken wel op volgorde. Ik vind ze een absolute aanrader!