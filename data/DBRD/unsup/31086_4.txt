Märit Johansson is een vrouw van bijna zeventig jaar. Ze is op bezoek geweest bij haar dochter en kleindochter in Mumbai. Daarvan teruggekomen gaat ze meteen weer op reis ditmaal naar Norrköping waar haar tweelingbroer Jonas woont. Samen zullen zij daar hun zeventigste verjaardag vieren.
De trein stopt onderweg ook in Lund, tot haar eigen verrassing stapt ze daar uit. Ooit heeft ze in Lund gestudeerd maar dat is niet de reden waarom Märit hier uitstapt. De werkelijke reden is haar kleine, grote broer Lars.
Lars is als oudste in het gezin Johansson geboren, hij had een geestelijke beperking. Na de geboorte van Lars is Märits moeder zwanger van een drieling, twee meisjes en een jongen. Een van de meisjes overlijdt bij de geboorte, Märit en Jonas blijven in leven. Ze groeien op in een disfunctioneel gezin waarin de moeder alleen maar aandacht heeft voor Lars. Jonas wordt min of meer opgevoed door de inwonende oma en opa van moederszijde, Märit door haar vader. Märit heeft ook nog een hartsvriendin Kasja die alleen maar een moeder heeft.
Op een dag krijgt Märits moeder een hersenbloeding en overlijdt. Daarmee wordt het hele gezin nog verder ontwricht. Lars is onhandelbaar in de ogen van opa en oma en wordt opgehaald door de politie. Daarna verdwijnt Lars, evenals zijn moeder, in het gezinsleven.
Als Märit achttien wordt, gaat ze, voordat ze geneeskunde gaat studeren, werken in het tehuis voor geestelijk beperkten in Norrköping. Ze is dan op zoek naar Lars, maar ze vindt hem niet. Lars schijnt in Viperholm, een tehuis in Lund te zijn. Märit gaat op zoek naar hem wanneer ze in Lund gaat studeren.
Meer dan vijftig jaar later gaat Märit in haar herinneringen weer op zoek naar hem. Ze vindt hem in een massagraf van Viperholm. Wat is er destijds in Viperholm gebeurd? Waarom is Märit van studie geswitcht?
Märit vervolgt haar reis naar Norrköping, naar haar broer Jonas en zijn vrouw Kasja (ja, inderdaad haar hartsvriendin van vroeger).
Aan haar broer Jonas heeft ze nog steeds een grote hekel, hij ook aan haar. Met haar schoonzusje probeert ze echter het gesprek aan te gaan over ‘Het Grote Geheim’. Het geheim dat haar leven voortdurend beheerst heeft, zou dat voor Kasja ook gelden?

Mijn mening: ‘Jouw leven en het mijne’ is een roman die het tijdsbeeld van de jaren zestig goed weergeeft. In die jaren werden mensen met een geestelijke beperking als minderwaardig beschouwd. Ze werden weggestopt in tehuizen, waar ze mishandeld werden en waar experimenten op hen werden uitgevoerd. Wanneer ze overleden, werden ze gebruikt voor de lessen in de snijzalen van eerstejaars studenten geneeskunde. De auteur verwerkt deze geschiedenis in een ingetogen roman. Het verhaal van Märit, haar overleden zusje (de Ander), haar kleine, grote broer Lars, haar vervelende broer Jonas en haar hartsvriendin Kasja. Een verhaal dat getekend is door ‘Het Grote Geheim’.
Prachtig boek, niet makkelijk om te lezen omdat er vele flashbacks zijn waarin je in eerste instantie nog niet het hele verhaal meekrijgt. Vier sterren, ik heb ervan genoten!