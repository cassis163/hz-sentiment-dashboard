Mannen! Ted (Theodora) heeft er helemaal genoeg van!
Na bedrogen te zijn door haar echtgenoot probeert ze samen met haar twee dochtertjes een nieuw bestaan op te bouwen in een klein appartement.
Ondanks dat ze een aantal jaar niet gewerkt heeft vindt ze gelukkig toch vrij snel werk met hulp van haar beste vriendin Soraya. Helaas is het alleen niet genoeg om in hun onderhoud te voorzien en van haar ex-echtgenoot hoeft ze ook niks te verwachten.

“Hij had haar leven verwoest en nu moest ze haar eigen weg vinden. Ze zou ervoor zorgen dat haar dochters een fijn thuis hadden.” (blz. 50)

Soraya is druk met haar werk als fitcoach, maar voelt haar biologische klok tikken. Ze wil zich graag settelen. Ondanks dat ze graag en veel tijd doorbrengt met de dochters van Ted, mist ze een kind zichzelf met de daarbij behorende partner. Ze wil een poging wagen.
Maar zou huisje-boompje-beestje altijd zo saai zijn?

Om haar inkomen aan te vullen begint Ted de Flirtcursus voor mannen met steun van haar broer en Soraya. Ze willen mannen laten zien hoe ze zich het beste kunnen gedragen tegenover een vrouw.

“Een mannenclubje dat telkens weer samenkwam om tips op te doen. Net als een Weight Watchers-clubje, maar dan anders. Dat zou best eens kunnen werken.” (blz. 96)

Maar hebben alle mannen wel zo’n cursus nodig? Of bestaan er toch nog gewoon leuke, lieve mannen op deze aardbol?


Het verhaal wordt afwisselend voornamelijk vanuit Ted en Soraya verteld. In vlotte vaart vlieg je door het verhaal heen. Laura de Koning heeft een makkelijk te lezen schrijfstijl en leuke humor.
Ted heeft het niet makkelijk, maar probeert elke keer het beste ervan te maken. En als Ted het even niet ziet zitten, is Soraya zoals een beste vriendin betaamd altijd in de buurt om de spreekwoordelijjke schop onder de kont te geven.
Een aantal momenten zullen zeker herkenbaar zijn voor veel lezers.
Door de korte hoofdstukken blijft het je uitdagen om door te lezen. Alleen zijn sommige hoofdstukken wel heel erg kort waardoor het dan van de hak op de tak springt.
Een kleine verhaallijn speelt nog op de achtergrond, maar heeft geen beduidende betekenis. Hierdoor is het geen aanvulling is voor het boek. Liever had ik gezien dat deze ruimte was gebruikt om de achtergronden van de mannelijke hoofdpersonen wat meer uit te werken, want dat was toch wel hetgeen wat ik miste in het verhaal.

De flirtcursus is een heerlijke, leuke feelgood van eigen bodem, vlot geschreven, maar met niet al te veel diepgang.

Met grote dank aan uitgeverij Ambo/Anthos en Laura de Koning voor het beschikbaar stellen van het recensieboek.