Winston is een kat. Een keurige kat. Op een dag vindt hij heel raar eten in zijn etensbak, dat gaat hij echt niet opeten! Al snel blijkt dat Olga, de huishoudster, het huis uit gaat en haar zus Anna komt haar vervangen. Anna neemt Kira mee, haar dochter. Winston vindt kinderen eigenlijk niks, maar Kira blijkt toch wel heel leuk te zijn. Tijdens een wandeling gebeurt er iets vreemds! Kira en Winston zijn van lichaam verwisseld, dit levert natuurlijk hilarische gebeurtenissen op.

Je leert Winston in het begin goed kennen, het verhaal begint hierdoor erg grappig. Na de verwisseling wordt het verhaal iets serieuzer. Kira heeft problemen op haar nieuwe school en Winston probeert dat op te lossen in het lichaam van Kira. Maar als hij thuis komt en vertelt met wie hij vrienden is geworden, wordt Kira in eerste instantie boos. Uiteindelijk wordt het verhaal ook nog eens heel spannend! Kira en Winston proberen een crimineel op te laten pakken, maar willen eigenlijk zelf niets met de politie te maken hebben.

Ik heb het boek 4 sterren gegeven, het was grappig en spannend, niet voorspelbaar, maar ook een beetje ongeloofwaardig. Gelukkig kan dat allemaal in boeken. Ik kijk uit naar deel 2!