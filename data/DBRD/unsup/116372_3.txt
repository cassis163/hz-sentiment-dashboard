Een klasgenote van vroeger waar ze eigenlijk nooit echt contact mee had en die haar nu opeens begint te stalken, een verdwenen archiefstuk over een joodse man over wie in de 17e eeuw de banvloek werd uitgesproken, mensen die verdwijnen of worden ontvoerd, het tijdens haar middelbareschooltijd door een onbekende auteur geschreven godslasterlijke Verboden Boek dat ze in handen krijgt, een gestoorde man met bizarre ideeën en handelwijzen die kennelijk iets van haar wil, haar vroegere vriend, die nu in Duitsland woont... wat hebben ze allemaal met elkaar te maken... en met haar?
Ik had persoonlijk wat moeite om goed in het verhaal te komen, maar ben uiteindelijk toch blij dat ik het niet heb weggelegd. Tijdens de zoektocht van de hoofdpersoon en haar vriendin wordt langzaam duidelijker wat precies het verband is tussen al die dingen, maar het verhaal had voor mij wat minder uitgebreid gemogen, dan was het wellicht wat spannender gebleven. Ook het waarom? had wat duidelijker gemogen. Hoofdpersoon Lineke en haar vriendin zijn interessant genoeg om meer van de auteur te willen lezen.