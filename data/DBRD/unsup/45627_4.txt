Evy wil op eigen benen staan en huurt samen met enkele leeftijdsgenoten een kamer in een appartement in Londen. Al snel komt ze door het verlies van haar job in geldnood, maar haar flatgenote Lily-Rose stelt haar een job voor bij bevriend regisseur Martin op zijn exclusieve plezierjacht ‘Net X’. Drank, seks en drugs zijn er vaste waarden. Wanneer Evy plots middenin een moord verzeild geraakt, blijkt dit het begin van een ware nachtmerrie.

Ik kreeg dit boek als leesexemplaar voor mijn HebbanReadingChallenge. De kaft oogde op het eerste zicht goedkoop: de spin met spinnenwebben en bloedspatten lijkt een slecht staaltje fotoshop. De gangbare kaft met het oog van een wolf blijkt gelukkig mooier te zijn, dewelke overigens meer bij het verhaal past. Je mag een boek natuurlijk niet beoordelen op zijn cover alleen, maar het oog wil toch ook wat. De vlotte schrijfwijze en bizarre gebeurtenissen dreven die negatieve eerste indruk echter al snel naar de achtergrond.

De personages worden zeer goed neergezet. Het hoofdpersonage is de naïeve, losbandige Evy. De ontwikkeling van haar karakter en de vechtlust die ze hierbij vertoont is sterk uitgewerkt. De flatgenoten en kennissen van Evy krijgen de nodige mysterie met zich mee, waardoor je niet goed weet wie je nu wel of niet mag geloven, laat staan vertrouwen.

De spanning blijft de hele tijd hoog, tot aan het raadselachtige einde met ingenieuze plot toe.
‘Prooi’ was voor mij een prettige eerste kennismaking met Lydia Van Houten. De bizarre, lugubere gebeurtenissen waarmee Evy geconfronteerd wordt lijken surrealistisch, maar de auteur weet het verhaal zo te brengen dat het niet onmogelijk lijkt om in deze situatie verzeild te geraken. Van dit verhaal wordt je gegarandeerd paranoide, een aanrader voor de liefhebbers van bloederige thrillers.