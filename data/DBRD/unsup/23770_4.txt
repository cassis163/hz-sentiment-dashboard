Nadat Lisa Jewell meer dan tien romantische chicklit-verhalen heeft geschreven, is ze al enkele jaren in het thrillergenre actief. En met succes. Haar 15de boek, de psychologische thriller Then She Was Gone, mag er zijn.
Tien jaar geleden is de 15-jarige Ellie Mack, de jongste dochter van Laurel en Paul op weg naar de bibliotheek spoorloos verdwenen. De politie gaat er vanuit dat zij destijds van huis is weggelopen. Laurel en Paul zijn inmiddels gescheiden en hun twee andere kinderen, Hanna en Jake, wonen zelfstandig. Na een uitzending van Crimewatch waarin de zaak wordt opgerakeld en waarbij ook aandacht wordt besteed aan de inbraak in Macks huis die vier jaar na de verdwijning plaats vond, krijgen de Macks van de politie bericht. Een rugzak met Ellie's kleren is bij Dover gevonden, samen met het paspoort van Hanna. Laurel ontmoet in een caf√© de schrijver Floyd Dunn met wie ze bevriend raakt. Hij blijkt een 9-jarige dochter Poppy te hebben die op Ellie lijkt.
Then She Was Gone draait om Ellie's verdwijning en Laurels zoektocht om uit te vinden wat er is gebeurd. Hoofdstukken over het heden worden afgewisseld met hoofdstukken over tien jaar geleden, toen Ellie bevriend was met Theo en bijles wiskunde kreeg van Noelle Donnelly.
Het verhaal kent vijf delen en heeft vier vertellers. In de meeste delen is Laurel de verteller in de derde persoon. Over de gebeurtenissen tien jaar geleden is Ellie dit. In de laatste drie hoofdstukken zijn twee andere personen vertellers in de eerste persoon. Het wisselen tussen vertellen in derde en eerste persoon lijkt een wonderlijke combinatie, maar is het niet. De plotse overgang naar de ik-vorm in bepaalde delen trekt de lezer dichter in het verhaal. De lezer wordt heel benieuwd wat de verteller te zeggen heeft. Hier worden namelijk de geheimen onthuld.
De auteur geeft in het verhaal aanwijzingen waardoor de lezer al snel in de gaten heeft hoe het komt dat Ellie verdwenen is. Maar de achtergronden daarvan komen pas veel later in het boek aan het licht. Heel veel actie bevat dit boek niet. Een gemis is dit niet. Jewell weet op een prima manier karakters en hun onderlinge relatie te beschrijven. Emotie schuwt ze daarbij bepaald niet. Naast psychologische thriller is het boek daarmee tegelijk een familiedrama.
In haar dankwoord aan het eind van het boek meldt de auteur dat haar redacteuren haar ervan overtuigd hebben om haar oorspronkelijke verhaal te verdraaien. Helaas onthult ze niet hoe dit gedaan is. Dit blijft een geheim. We weten daarom ook niet of het boek er beter door geworden is.  

Then She Was Gone is een goed geschreven boek, vol van leugens, bedrog en niet te vergeten obsessief gedrag. Het heeft een origineel plot en is daardoor geen doorsneethriller dat een vermist meisje als onderwerp heeft.