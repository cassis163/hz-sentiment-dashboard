Michael Robotham is een top schrijver, maar ditmaal niet alleen actie en spanning. Nee, Robotham heeft er gedeeltelijk een zeker roman-gehalte in verweven. En zijn humoristische manier van schrijven is weer helemaal terug.
Het boek begint met de ontsnapping van Audie. In de verschillende hoofdstukken komt Audie veelal aan het woord maar er zijn ook gedeelten waarin de belevenissen van Moss, zijn gevangenis maatje, verteld worden. Hij speelt uiteindelijk een belangrijke rol in de ontknoping van het verhaal. En dan is er nog een derde persoon, FBI agente Desiree Furness. Drie geloofwaardige personages waarin je je helemaal kan inleven.
Maar het is vooral Audie Palmer die helemaal wordt uitgewerkt. Met stukken en brokken komen we zo langzamerhand zijn levensverhaal te weten en dit is nodig voor de uiteindelijke ontknoping. Hij draagt een foto van een vrouw bij zich, het is duidelijk dat deze een cruciale rol moet spelen en misschien zelfs de reden is waarom Audie zich één dag voor zijn vrijlating opnieuw zijn vrijheid op het spel zet door te ontsnappen, wat een strafbaar feit is.
Robotham heeft onverwachte plotwendingen verweven in zijn verhaal, daar is hij heel sterk in en bewijst hij hier nog maar eens. Je vraagt je soms af wat Audie in hemelsnaam toch van plan is en waarom hij zo van die onvoorziene zetten doet.
Ook al zou je het in begin niet gezegd hebben, het verhaal wordt echt wel spannend. Zelfs de andere verhaallijnen zoals die van Palmers vroegere leven zijn meeslepend.
Robotham heeft maar weer eens bewezen van een fantastisch schrijver te zijn. Leven of dood is een spannend, verrassend en goed gecomponeerd boek geworden mét enige diepgang en de humor is meer dan goed te appreciëren. Een dikke vier sterren. Michael Robotham did it again.