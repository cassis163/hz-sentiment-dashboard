In twee zussen, een donorhart en een bucketlist maken we kennis met Meghan en Crystal. Een tweeling die al heel wat watertjes doorzwommen heeft. De band tussen de twee zussen is heel slecht. Dit komt grotendeels door het verleden van Meghan.
Meghan werd als kind ziek en moest een harttransplantatie ondergaan toen het echt niet anders meer kon. Crystal kon niet omgaan met deze angsten en liep weg van haar angsten. Als Meghan het dagboek van Amanda, haar donor, in handen krijgt besluit ze eindelijk te doen waar ze jaren van gedroomd heeft. Ze gaat reizen, en verrassend genoeg gaat Crystal mee!

De verschillende reisbestemmingen zijn heel realistisch beschreven. Ik heb ze nog niet allemaal bezocht, maar bij degene die ik ken, kon ik mij meteen weer daar wanen. Lindsay Harrel heeft dus een hele aangename beschrijvende schrijfstijl. Je kan je zo inbeelden dat je mee bent met de zussen op reis.
Het emotionele aspect heeft ze naar mijn mening iets minder goed neergezet. De moeilijke band tussen de twee zussen is heel duidelijk, de toenadering die je verwacht op de reis is voor mij te weinig beschreven. De reis gaat met ups en downs, maar toch worden vooral de downs beschreven. Ik had ook graag de ups gelezen om toch progressie te zien. De manier waarop Meghan haar leven laat bepalen door de transplantatie is dan meer realistisch neergezet. Ik kan mij inbeelden dat iedereen in het begin heel terughoudend en bang zal zijn. Wat gaat er gebeuren als ik de controle loslaat? Meghan blijft hier weer veel te lang in hangen. Gelukkig kruist dan het dagboek haar pad.

Twee zussen, een donorhart en een bucketlist is een mooi verhaal over loslaten, maar ook durven vasthouden. Natuurlijk is het een op en top feelgood boek waarin liefde een belangrijke plaats heeft. Het verhaal laat ook nog maar eens zien hoe belangrijk familie is in ons leven.