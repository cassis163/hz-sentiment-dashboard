recensie komt van mijn blog hillybillybeauty.nl

Vandaag een review over een boek met een fantastische cover! Een cover die kleurrijk is en zeker in het oog springt in de boekhandel. Als je goed naar alle plaatjes kijkt op de cover kan je je misschien een beetje voorstellen over welke doelgroep dit verhaal gaat. Dat wil niet zeggen dat je als lezer ook tot deze doelgroep moet behoren. Dit boek is namelijk naast een ontzettend goed boek, ook nog eens heel leerzaam! Een thema wat helemaal van deze tijd is en voor de jongere doelgroep zeer confronterend kan zijn. (en ook voor de oudere doelgroep overigens ;-))

Achterflap
“Izzy O’Neill hier! Straatarme wees. Ambitieuze comedian en Ongelooflijke Slet, als je de roddelsites tenminste mag geloven…
Izzy had nooit verwacht dat ze op haar achttiende het slachtoffer zou zijn van een internationaal seksschandaal. Maar als expliciete foto’s van haar met de zoon van een politicus online komen te staan, laten treiteraars niets van haar heel. Gewapend met een enorme bak nacho’s en haar beste vriendin Ajita als steun en toeverlaat probeert ze het van zich af te lachen. Maar als het dagelijkse slutshaming verergert, leert ze snel dat de wereld tienermeiden niet oké behandelt. Allesbehalve oké zelfs.

Tijdens mijn zomervakantie las ik dit boek en het zette mij zeker aan het denken. Als moeder van twee pubers ben je natuurlijk altijd op je hoede als het om het online verkeer gaat. Ik heb al eens een foto op Instagram laten verwijderen van één van de meiden in bikini. Dat gaf een hoop gedoe omdat ze vonden dat ik overdreef. Maar tegenwoordig is het allemaal niet meer zo veilig op het internet. Dat heeft dit boek mij zeker geleerd!
Izzy, die bij haar oma woont omdat haar ouders zijn overleden, is een meisje die ik heel volwassen vind overkomen. Ze is slim, al vindt ze dat zelf helemaal niet zo. Maar door haar manier van praten, zeer bespraakt en rap van tong, vind ik haar overkomen als een slimme meid. Ze heeft twee goede vrienden, Ajita een meisje van zeer goede komaf en Danny, een jongen die ze al van kleins af aan kent.
Als ze erachter komt dat Danny haar meer dan leuk begint te vinden voelt ze zich daar erg ongemakkelijk door. Ze is altijd erg vrij geweest op het gebied van seks, maar met Danny weet ze het allemaal niet zo goed. Nadat ze tóch een keer heeft toegegeven, en met Danny heeft gezoend, wordt de situatie nog lastiger. Danny verwacht teveel van Izzy, maar zij voelt niet hetzelfde voor hem als hij voor haar.
Als Izzy op een feestje met twee jongens aanpapt en seks heeft gaat het vanaf dat moment de verkeerde kant op. Er blijkt een foto te zijn gemaakt van haar met één van de jongens en die verschijnt op internet op een speciaal aangemaakte internet site. Het verhaal over Izzy en de internet site gaat als een lopend vuurtje en het leven van Izzy verandert in een hel…
Het enige wat Izzy op de been houdt is haar mogelijke carrière als scenario schrijfster van humoristische stukken. Ze heeft hierbij de hulp van een lieve docent op school die haar niet veroordeeld. Haar vrienden blijven Izzy ook steunen tot er iets voorvalt waardoor ook dat wegvalt. Hoe houdt Izzy het nog vol als alles wordt opgepikt door landelijke nieuwssites?
Dit boek laat zien hoe een wellicht onschuldige handeling van een 18 jarige kan leiden tot een ramp. Menig meisje zal in de situatie van Izzy wellicht veel drastischere maatregelen hebben getroffen. Want publiekelijk aan de schandpaal worden genageld is verschrikkelijk. Izzy blijft ontzettend lang sterk, maar op een gegeven moment houdt geen enkel meisje deze pesterijen vol. Hoe Izzy dit allemaal ondergaat? Ik adviseer je dit boek dan maar te lezen…;-)