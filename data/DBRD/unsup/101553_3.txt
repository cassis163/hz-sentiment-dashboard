Laurie Moran is hoofdproducent van het tv programma Verdacht. Deze populaire show behandelt oude, onopgeloste misdrijven, cold cases. Voor de eerstvolgende uitzending onderzoekt Laurie met haar team de moord op Virginia Wakeling. Wanneer het team begint te spitten in de gegevens, komen al snel nieuwe feiten op tafel. Kunnen ze deze cold case tot een goed einde brengen of wordt het te gevaarlijk om door te gaan?

De cover van het boek laat een hele mooie foto zien van een vrouw op een strand. Na het lezen van het verhaal wordt het niet echt duidelijk waarom juist voor deze cover is gekozen.

Mary Higgins Clark is geboren in 1927 en heeft al vele thrillers op haar naam staan. Ondanks de hoge leeftijd van de auteur, is het verhaal modern en eigentijds geschreven. Op zowel de voor- als de achterkant van het boek worden kreten gebruikt als ‘Koningin van de spanning’ en ‘bestsellerauteur van thillers’. Het verhaal maakt dit helaas niet waar. Het is een vlot lezend verhaal waar de lezer makkelijk doorheen ‘waait’. Spannend wordt het echter niet en dat is erg jammer, het verhaal leent zich hier wel voor.

Kortom: een prima verhaal voor de vakantie of een relaxmoment, maar verwacht geen nagelbijtend spannend verhaal.