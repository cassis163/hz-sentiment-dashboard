De 32-jarige Emma is al jaren samen met haar vriend Lukas. Ze is bijna klaar met haar promotieonderzoek en zal daarna de galerij van haar moeder overnemen. Ze lijdt een stabiel leven met een uitgestippelde toekomst. Totdat ze Boris ontmoet, die haar hele leven op zijn kop zet.

Dit prachtige debuut van Suzan van Eyck is ontroerend en een echte tranentrekker. Op een zeer geloofwaardige en oprechte manier beschrijft ze het verhaal van Emma en Boris, alsof ze zelf zoiets vergelijkbaars van dichtbij heeft meegemaakt. Emoties worden op een rake manier overgebracht: niet te zoetsappig, maar ook zeker niet te afstandelijk. Mede door de opbouw, de emotionele achtbaan en vlotte schrijfstijl lees je dit boek zo uit.

Hoewel het verhaal misschien niet heel origineel is (Mijn beeld van jou wordt terecht vergeleken met de boeken van Jojo Moyes), zorgen de kleinere verhaallijnen rond Emma’s oma en Emma’s twijfels over haar uitgestippelde toekomst dat dit boek zich onderscheid van andere boeken rondom hetzelfde thema. Minpuntje is dat de problemen rondom Emma’s vriendin Alice misschien net iets teveel zijn. Het voegt niet heel veel toe aan het verhaal en leidt af van het hoofdverhaal. Toch worden deze minpuntjes overschaduwd door alle goede kanten van dit boek; de volwassen schrijfstijl en de oprechte emoties en is het de 5 sterren volledig waard.

Voor lezers die bekend zijn in Leiden, de woonplaats van van Eyck, zullen veel bekende plekken en straatnamen voorbij komen. Ook heel herkenbaar zijn Emma’s typische 30-ers dilemma’s. Kiezen voor zekerheid en het geijkte pad volgen om te voldoen aan de verwachtingen van je omgeving of toch die gewaagde stap nemen om voor jezelf uit te zoeken wat je nu wilt. Fotografie speelt een belangrijke rol in dit boek en zorgt voor de nodige symboliek. Hoe zie je jezelf en hoe word je door anderen gezien. Met fotografie kunnen momenten/herinneringen voor altijd vastgelegd worden.

Kortom een oprecht en meeslepend verhaal over liefde, vriendschap, familie, op zoek naar jezelf, durven, verlies en rouw waarbij tissues geen overbodige luxe zijn. Een echte aanrader en een boek om niet snel te vergeten.