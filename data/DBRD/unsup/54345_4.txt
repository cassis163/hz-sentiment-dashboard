Daphne Deckers geeft de lezer een inkijk op haar rol als moeder. Wat gebeurt er met je als je kinderen opgroeien? Verander je zelf ook mee met je kinderen? En hoe ga je er mee om als het nest leeg is?

Voor diegenen die Daphne Deckers niet kennen. Zij is een duizendpoot. Fotomodel, schrijfster, presentatrice, vrouw en moeder. En misschien nog zoveel meer. Haar columns worden graag gelezen. Ook haar boeken doen het goed, zo werd De geboorte van een gezin zelf genomineerd voor de NS Publieksprijs.

In Sterrenstof neemt Daphne ons mee door de jaren heen. De geboorte van haar kinderen, het opgroeien ervan, en ten slotte, hoe ze uitvliegen uit het nest. Nu blijven Daphne en haar man, Richard, als enigen over en voelt het huis leeg.

De gebeurtenissen die worden beschreven zijn écht, en voelen ook écht. Alles wordt benaderd met de nodige zelfspot en, vooral, humor! Als lezer zit je gewoon te glimlachen tijdens het lezen. En ook al ben je zelf geen moeder, dan herken je de situaties wel van toen je zelf een kind of puber was. Er zit veel waarheid in, en door het lezen van Sterrenstof kom je toch tot bepaalde inzichten. Was ik als tiener óók zó??? Nee… Dat kan echt niet! Of toch…?

‘En ik dacht: gelukkig, ze voelen zich allebei even verwaarloosd.’

Het boek gaat over loslaten en zelfkennis, over beheersing van de kracht om goed te communiceren, over opgroeien, maar vooral ook over liefde. De liefde die binnen een gezin te voelen is, ondanks de strubbelingen die soms onzekerheid over het eigen kunnen teweegbrengen.

Sterrenstof leest erg vlot en voelt als een frisse wind, de wind die de pluisjes van de paardenbloem met zich meeneemt. En elk pluisje bevat een kleine levensles, die je spelenderwijs wordt bijgebracht.