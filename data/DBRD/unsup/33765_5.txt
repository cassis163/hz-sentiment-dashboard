Dit boek,Jager, is het eerste deel van het tweeluik Jager & Prooi van Kim ten Tusscher. Van de auteur heb ik ook Hydrhaga gelezen en de Lilith-trilogie: Gebonden in Duister, Verbroken in Schemer en Geboren in Licht. Al deze boeken vind ik redelijk goed tot goed geschreven. In tegenstelling tot de voorgaande boeken, waarbij ik af en toe wel uit het verhaal was en me er weer toe aan moest zetten om verder te lezen, kon ik Jager heel moeilijk wegleggen. Ik heb het dan ook tamelijk snel gelezen, want dit verhaal had mij in zijn greep. Het is een prachtig meeslepend verhaal over een tijd die decennia voor de Lilith trilogie speelt. Het gaat over de godin Margal en haar kinderen, waarvan haar oudste zoon Meaghun een heel belangrijke Jager is. Hij vecht voor de idealen van zijn moeder, maar gaandeweg het verhaal komen er twijfels. Het is ook het verhaal van mensen die worden opgejaagd en gezuiverd. Hoewel er gezegd wordt dat ze gelijk zijn aan de anderen, is er toch een groot verschil. De grote slechterik in het boek wordt zelfs verklaarbaar, toch kon ik met hem geen medelijden hebben. Het zat er van het begin al in dat Meaghun in het tweede deel waarschijnlijk ook een grote rol speelt, maar dan zal hij geen Jager meer zijn. Ik bewonder de schrijfstijl van Kim en zie haar steeds beter worden. Ik kijk dus met belangstelling uit naar Prooi. Dat zal ik graag weer lezen, want ik wil weten hoe dit afloopt! En of er een link is tussen dit tweeluik en het verhaal over Lilith. Hele goede Nederlandse fantasy. Ik raad dit boek aan bij andere lezers.