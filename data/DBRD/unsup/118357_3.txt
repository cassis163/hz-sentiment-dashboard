In dit laatste deel van de reeks rest de hoofdpersonages nog slechts één robot die uit het verleden moet worden teruggehaald en dat is MC6. In de vorige delen werden de robots MC1 tot en met MC5 met succes teruggehaald. Samen vormen de zes robots één grote robot, MC Governor. Hij was gouverneur van de stad Mojave Center toen hij ontdekte dat een fout in zijn ontwerp - en dat van gelijksoortige gouverneurrobots - ertoe leidde dat ze allen in een oneindige lus terechtkwamen en stopten met functioneren. Om te vermijden dat dat ook met hem gebeurde, splitste hij zich in zes onafhankelijk functionerende robots en elk van hen verstopte zich ergens op een andere plaats en in een andere tijd in het verleden. Robot Hunter, Jane Maynard en Steve Chang kregen de opdracht hen terug te halen. Dr. Wayne Nystrom, de uitvinder van de robots, was hier niet gelukkig mee en stelde zijn eigen zoektocht in, waarbij hij het de anderen knap lastig maakte. Zes boeken lang entertainde William F. Wu de lezer met de zoektocht naar telkens één van deze robots.

In dit zesde deel krijgen de hoofdpersonages hulp van historica Harriet Lane die gespecialiseerd is in de geschiedenis ten tijde van de legendarische koning Arthur en Guinevere. Het is immers daar dat MC6 naartoe gevlucht is. Artorius Riothamus, de latere koning Arthur, komt in het boek voor maar slechts zijdelings. Hetzelfde geldt voor Gwenhyvaer, later bekend als Guinevere. De hoofdpersonen houden zich vooral op met een eenvoudig schapenhoedersgezin en binnen het leger dat de opmars van de Saksen moet stoppen. Harriet Lane zelf heeft ook weinig te betekenen in dit boek. De schrijver heeft haar schijnbaar opgevoerd omdat dat paste binnen het raamwerk waarbinnen elk boek is opgesteld, maar algauw zoekt ze het gezelschap op van Gwenhyvaer en raakt grotendeels uit de schijnwerpers.

Het is niet slecht dat de reeks ten einde loopt. De manier waarop elk verhaal zich ontwikkelt is in ieder van de delen gelijklopend en na zes delen is de verrassing er onderhand wel af. Het boek is geen hoogtepunt in de reeks maar absoluut ook geen teleurstelling. Alle zes de boeken zijn ongeveer van hetzelfde niveau. Het is als met muziek: als de zesde plaat van een band net klinkt als de vorige vijf, dan is die niet noodzakelijk slecht, maar dan houdt ze de aandacht niet meer zo goed vast en wordt het tijd voor iets anders. Zo is het ook hier. Met dit zesde deel sluit William F. Wu de reeks wel netjes af zonder losse eindjes achter te laten en - in de geest van de 3 Wetten van de Robotica - zonder iemand schade te berokkenen, ook de lezer niet.