Door de mysterieuze omslagen vol zwarte symbolen trokken de Secret Scouts boeken mij enorm aan. Ik ben fan van de Da Vinci Code en aanverwante boeken en dol op geschiedenis dus het kon haast niet mis met deze twee boeken.

En mis was het ook niet! Alhoewel vooral deel 1 wat mij betreft wat sneller op gang had mogen komen -zeker na de vlotte, spannende proloog- was ik door beide boeken aangenaam verrast. Beide verhalen staan bol van de historische weetjes en feiten en het mysterie spat er vanaf. Het is echt een kunst hoe de auteurs op het eerste oog totaal op zichzelf staande historische gebeurtenissen met elkaar én met het heden hebben verweven. Ontzettend knap gedaan!

En eerlijk is eerlijk; ondanks dat ik toch aardig goed geschoold ben was ik met lang niet al deze feiten bekend. Wist je bijvoorbeeld dat Leonardo Da Vinci ruim anderhalf jaar van zijn leven totaal van de radar verdwenen was? En dat er voor de Italiaanse kust een klein verlaten eiland ligt waar meer dan 160.000 mensen aan de pest zijn gestorven? Ik dus niet en alleen al daarom zijn deze boeken meer dan de moeite waard. Ze vormen een hele interessante, waardevolle geschiedenisles verpakt in een spannend, mysterieus jasje. Super om te lezen voor iedereen vanaf ca. 10 jaar. Of je nu van geschiedenis houdt of niet, op deze manier wordt het zeker weten leuk! ‘De vermiste president’ is met Obama als onderwerp van het verhaal bovendien ook nog eens hartstikke actueel. Heel geschikt als aanleiding om met kinderen over de Amerikaanse politiek te praten of als inleiding van een les. Leerkrachten en scholen zouden wat mij betreft deze boeken dan ook zeker in de collectie moeten hebben want met deze verhalen krijg je vast en zeker iedere leerling enthousiast!