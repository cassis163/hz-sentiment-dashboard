De Amerikaanse auteur Mark Greaney heeft de laatste boeken uit de Clancy-reeks voor zijn rekening genomen. De meester zelf is helaas op 1 oktober 2013 overleden. De later verschenen boeken van Clancy zijn veelal gebaseerd op inlichtingendiensten, ‘natuurlijk’ spionage en militaire wetenschap. Verdenking van verraad  heeft een mooie mengeling van deze drie thema’s. En dit naar de geest van Tom Clancy... dan moet succes bijna verzekerd zijn.

Dominic Caruso is neef van president Jack Ryan. Zijn tweelingbroer Brian is in een eerdere missie, tot groot verdriet van Dominic, overleden. Tijdens een uiterst gevaarlijke en geheime missie in opdracht van de president, wordt de woning van Dominic’s vriend Arik Jacobi overvallen en het volledige gezin uitgemoord. Dominic blijft, zij het zwaargewond, in leven. Terugkerend naar zijn basis en genezend van zijn verwondingen, kan hij direct weer aan de slag naar een vermoede spionage en diefstal van digitale defensiegeheimen.
Tijdens het onderzoek blijkt dit niet om een nationaal probleem te gaan maar zijn Venezolanen, Russen, Iraniërs, Israëliërs, leden van Al Qaida en eigen landgenoten gesignaleerd als jagers op de gestolen informatie. De strijd wordt spijkerhard ingezet en gespeeld!

Verdenking van verraad  begint met het functioneren van allerlei (geheime) informatiediensten binnen de Amerikaanse regering en het leger. Nauwkeurig wordt uiteengezet hoe verschillende diensten ten opzichte van elkaar functioneren en vaak volledig onbekend zijn met het bestaan van de ander. Big Brother Watching You  is hier lijfelijk en levensgroot aanwezig alleen niet openbaar en evenmin zichtbaar. Uiterst voorzichtig in hun onderzoek, wordt met behulp van uitgekiende en slimme onderzoekstechnieken vastgesteld door wie de geheimen zijn gestolen en wat belangrijker is, wat de dief ermee gaat doen. Dat alleen al is een genot om te lezen en zeker in de bekende stijl die lezers van Clancy gewend zijn.

Wat opvalt is het lang uitblijven van excessief geweld binnen het verhaal. Na een fikse start met het uitmoorden van het huisgezin, blijft het lange tijd stil en wordt de lezer getrakteerd op een goed opgezet en uiterst detaillistisch en even overtuigend onderzoek naar de dader. En net op het moment dat in het achterhoofd de gedachte ontstaat dat het zonder bloedvergieten opgelost zou kunnen worden, krijg je het grootste ongelijk van de wereld. De dader 'vlucht' met zijn informatie naar een safehouse in Panama en dat is het sein voor alle partijen om een wijdverbreide klopjacht in te zetten. En dan blijken er weer meer dan voldoende wapens en munitie voorhanden te zijn en verandert het strijdtoneel in een ware exodus, volledig in de Tom Clancy-stijl. En dat is waar zijn fans het ook voor doen: een goed verhaal met een einde dat spettert in al zijn geledingen! In Verdenking van verraad  komen ze weer volledig aan hun trekken.