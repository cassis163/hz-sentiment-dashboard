Michael Robotham groeide op op het Australische platteland. In 1979 trok hij, op negenentwintig jarige leeftijd, naar Sydney voor zijn eerste baan als journalist. Veertien jaar lang reisde hij over bijna de hele wereld het nieuws achterna. In 1993 gaf hij de journalistiek eraan, vestigde zich definitief in Sydney en begon aan het uitbouwen van een succesvolle carrière als ghostwriter, in welke hoedanigheid hij biografieën schreef van allerhande bekende personen.
In 2003 publiceerde hij De verdenking, zijn eerste spannende boek. Dat werd het begin van een reeks waarin de auteur de grote rollen afwissellend toebedeelt aan rechercheur in ruste Vincent Ruiz, psycholoog Joe OLoughlin en detective Alisha Barba. Vuurvast is het vijfde en meest recente avontuur in deze reeks waarvan twee boeken bekroond werden met de Ned Kelly Award, de prijs voor het beste spannende boek van Australische origine: Het verlies in 2005 en Gebroken in 2008.
Vuurvast beschrijft de eerste drie dagen na de  voorwaardelijke  invrijheidsstelling van Sami Macbeth, die ten onrechte veroordeeld werd voor het bezit van gestolen goederen. Zijn absolute prioriteit ligt bij het hernieuwen van het contact met zijn zus Nadia. Maar zij blijkt onder invloed te staan van een misdaadtycoon, die haar wil gebruiken om druk uit te oefenen op Sam om hem over te halen een grote klus te aanvaarden. Op de terugweg van die klus wordt het metrostel waarin hij zit opgeblazen. Sami overleeft de klap, maar wordt voor hij goed en wel bekomen is van de schok uitgeroepen tot volksvijand nummer 1.
Het ongelooflijke gemak waarmee de tekst voor de ogen van de lezer voorbij dendert, maakt dit boek tot een zelden ervaren leesplezier. Hoed af voor iedereen - auteur, vertaler en redacteur(en), ... - die heeft bijgedragen aan het polijsten van dit brok lectuur tot de gladde jongen die het geworden is. Maar daarmee voldoet het boek nog niet aan de eisen van de literaire thriller die het volgens de belofte op de cover hoort te zijn.
Vuurvast is meer een actieboek waarin het hoofdpersonage met een rotvaart door het verhaal snelt en onderweg een hoop onaangename zaken over zich heen gestort krijgt. Ondanks een gebrek aan diepgang slaagt de auteur er toch in om bij de lezer enige symphatie op te wekken voor deze ongelukkige jongeman. De weinige rustpunten in het boek komen voornamelijk voort uit de zachte, mondhoekoptrekkende humor die af en toe in het verhaal verwerkt is.
De degelijk geconstrueerde, volkomen logisch in elkaar passende plot draagt het signatuur van een meesterverteller. Het vertoont parallellen met Ian Rankins Laatste ronde, waarin de rechercheur ook bezig was met een oude onafgesloten zaak, en met de boeken van Stuart MacBride waarin de deprimerende sfeer van uitzichtloosheid soms allesoverheersend is.
Met Vuurvast heeft Michael Robotham een degelijk, goed, spannend boek afgeleverd, dat net iets te oppervlakkig verteld is om als zeer goed beschouwd te worden. Toch is het een aanrader voor alle liefhebbers van het genre.