De schrijfster Karin Alvtegen is in een razendsnel tempo naar de top van de Zweedse misdaadauteurs geklommen. Haar debuut, Schuld, schreef ze in 1998 en volgens haarzelf heeft het daaropvolgend succes haar van een ernstige depressie gered. Het eerste boek dat in het Nederlands vertaald is, is Voortvluchtig. Daarmee heeft ze in 2000 de prijs voor de beste Scandinavische misdaadroman gewonnen en de Franse 'Elle' heeft het boek uitgeroepen tot het beste van dat jaar.

Sibylla Forstenstr√∂m is al vijftien jaar dakloos en leeft zo goed als altijd op straat. Soms heeft ze behoefte aan een echt bed en krijgt ze welgestelde mannen zover dat ze de kosten van een hotelkamer voorschieten. Als een van deze mannen op zijn hotelkamer vermoord wordt, beseft Sibylla dat zij de belangrijkste verdachte is. Er wordt een tweede moord gepleegd en de verdenkingen tegen Sibylla nemen toe. Ze gaat op de vlucht en duikt onder. De vijftienjarige Patrik ontdekt haar in haar schuilplaats, maar is de enige die in haar onschuld gelooft. Samen proberen ze erachter te komen wie de werkelijke dader van de moorden is.

Voortvluchtig heeft twee verhaallijnen waarin Sibylla het belangrijkste personage is. Het ene verhaal speelt zich in het heden af, het andere in het verleden. In dat laatste verhaal wordt langzaam uit de doeken gedaan hoe het komt dat Sibylla geworden is zoals ze nu is en wat de ware toedracht voor haar dakloze bestaan is. Door deze opzet wordt haar personage steeds meer uitgediept en voel je je steeds meer met haar verbonden.

Alvtegen heeft in haar verhaal voor een originele invalshoek gekozen. Want hoe vaak komt het in een boek voor dat een dakloze niet alleen verstandig is, maar ook nog goed voor zichzelf zorgt? Toch ziet Sibylla het op een bepaald moment niet meer zitten en daalt haar zelfvertrouwen zienderogen. Het is Patrik die haar de ogen opent en daardoor wint ze steeds meer aan zelfrespect. De psychologische aspecten in het boek zijn hier heel duidelijk merkbaar.

Hoewel het geen boek met zinderende spanning is, heeft het wel degelijk spannende momenten. Het tempo van het verhaal is goed en daardoor leest het erg vlot. Ook bevat het boek een aantal verrassende wendingen waardoor je op het verkeerde spoor gezet wordt. Dat geldt zeker voor de ontknoping. Die zie je gedurende het verhaal zeker niet aankomen. Elementen die ervoor zorgen dat het boek boeiend blijft.

Met Voortvluchtig heeft Karin Alvtegen een prima psychologische thriller geschreven die zeker de moeite van het lezen waard is. Dat ze vervolgens tot een van de meest gelezen Zweedse auteurs uit zou groeien, was slechts een kwestie van tijd.