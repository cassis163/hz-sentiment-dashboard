De naam van Thomas Olde Heuvelt (1983) zal bij de meeste thrillerlezers geen belletje doen rinkelen, en ook zijn boeken zullen lang niet op ieders boekenplank prijken, maar in de wereld van de fantastische en de horrorliteratuur is Olde Heuvelt een bekendheid. Tweemaal won hij de Paul Harland Prijs voor beste Nederlandstalige fantastische verhaal, in 2009 en 2012. Daarnaast kreeg hij een groot compliment van het Britse BBC Radio, die hem een van Europas belangrijkste talenten op het gebied van de fantastische literatuur noemde. En zo kunnen we nog wel even doorgaan. Het beste om Olde Heuvelt te leren kennen, is HEX lezen, zijn nieuwste boek. De naam van deze jonge auteur zal dan nooit meer uit je geheugen verdwijnen
De centrale rol in HEX is weggelegd voor Katharina van Wyler, ofwel de Wylerheks. Sinds jaar en dag zijn de inwoners van het dorpje Beek van de buitenwereld afgesloten door toedoen van deze mysterieuze, eeuwenoude vrouw. Een vloek, uitgesproken door de heks, maakt het onmogelijk voor de dorpsbewoners om Beek te verlaten. Hoe verder en hoe langer je de dorpsgrenzen gepasseerd bent, hoe sterker er zelfmoordneigingen ontstaan. Een speciaal team van dorpelingen, genaamd HEX, heeft als taak het bestaan van de Wylerheks geheim te houden voor de rest van de wereld en daarnaast de bewoners te beschermen tegen de heks zelf. Ogenschijnlijk verloren dwaalt ze door de straten van Beek en dringt ze de huizen binnen, zonder ook maar een woord te zeggen. Haar mond is dichtgenaaid, evenals haar ogen. En iedereen weet dat deze nooit geopend mogen worden
Een aantal jongeren uit Beek neemt het niet zo nauw met de regels die door HEX zijn opgesteld. Ze leven compleet in hun eigen, hightech wereld van smartphones, videoblogs en social media. Wanneer de jongens besluiten om de Wylerheks te betrekken bij hun moderne bezigheden, gaat het mis. Hun activiteiten vervallen van kwaad tot erger en ze brengen de Beekse gemeenschap in groot gevaar met hun kleinburgerlijke gedrag. De heks zint namelijk op wraak.
Om direct met een belangrijke mededeling te starten: lezers met een zwakke maag en een lage gruwelgrens kunnen HEX beter links laten liggen. Voor ieder ander: lezen dit boek!
Waar in het begin van het verhaal de angst voor de heks nog als het zwaard van Damocles boven je hoofd hangt, barst de hel pas op het einde echt los. De treiterijen van de groep jongens maken de uiteindelijke wraak van de heks helser en gruwelijker. Olde Heuvelt laat zien wat angst met mensen kan doen. Het maken van dwaze keuzes, in paniek naar schuldigen wijzen en in alles tekenen van onheil zien. Het is briljant hoe de psychologische ontwikkelingen in het dorp de moderne samenleving laat terugkeren naar Middeleeuwse handelingen.
Dit is nu zo'n boek waar de rillingen opnieuw door je lijf gieren als je eraan terugdenkt. En ook tijdens het lezen zorgen beklemmende angsten voor slapeloze nachten. Het lezen van HEX gaat ten koste van heel wat nachtelijke uurtjes, hoe dan ook. Is het niet omdat je door wilt lezen totdat het uit is, dan zijn het wel de gedachtes aan het verhaal die je wakker houden. Als je het boek even weglegt, hoor je de inwoners van Beek bijna tegen je schreeuwen om verder te lezen, hopend op een goed einde. De Wylerheks heeft ook de lezers in haar ban en daarmee komt direct het uitzonderlijke talent van Thomas Olde Heuvelt om de hoek kijken. Zijn fascinerende beschrijvingen, vervuld met een prachtige woordenschat, maken dat de vloek ook op jou als lezer invloed heeft. Het dorp Beek wordt levensecht beschreven en de emoties van de dorpelingen zijn knap voelbaar. Je deelt hun angsten en je deelt hun gevoelens jegens de inwoners die de heks iets proberen aan te doen.
Nogmaals, lees dit boek en het zal nog dagen door je hoofd blijven spoken. Met HEX zou Thomas Olde Heuvelt zomaar de grote sensatie van 2013 kunnen worden, mits hij wordt gevonden door het thrillerpubliek. Olde Heuvelt is de Nederlandse Stephen King. Geweldig spannend en gruwelijk goed!