Jurist Erik Vrij (1972) heeft ruim vijftien jaar internationale ervaring opgedaan bij de vermogensbeheer- en zakenbankdivisies van een belangrijke financiële instelling. Jarenlang was hij actief bij een organisatie voor rechtenstudenten en oud-leden daarvan. Witte Inkt  is zijn thrillerdebuut en momenteel werkt hij aan zijn tweede boek. Het vermelden waard is dat zijn uitgeverij − Sdu Uitgevers uit Den Haag − bijna uitsluitend vakliteratuur op de markt brengt. Witte inkt  is dan ook de eerste thriller die bij deze uitgeverij verschijnt.
De auteur katapulteert de lezer naar het Europa van 2028. De economie draait opnieuw op volle toeren na de financiële crisis van de voorbije jaren. Deze gunstige evolutie is de verdienste van Euregist, een instelling die sinds 2018 alle persoonlijke gegevens, het doen en laten van elke Europeaan registreert. Hierdoor ontstaat een nieuwe sector, die van de juridische technologie: rights-management. Henk Vis, een vlegelachtige miljardair, is Europees marktleider in dit segment en opereert vanuit Marken en andere plaatsen in Europa en Dubai. Anita Jones, president van de Verenigde Staten, wil in 2029 een kopie van Euregist opstarten in de VS. De belangrijkste rights-managementbedrijven willen deze nieuwe markt inpalmen. Ook Henk wil deze grote vis maar al te graag aan de haak slaan. Tevens betekent deze opportuniteit voor hem zijn allerlaatste kans om het bedrijf te redden. Alles hangt af van de overname van een Amerikaanse bank die zich op Bermuda bevindt. Kort voor deze overname wordt Henk geconfronteerd met cultuurverschillen en vetes binnen zijn eigen directie. Tijdens een erg decadent uitje in Dubai ontstaat er een samenzwering. Dit complot dreigt Henk te kraken. Zijn ultieme American dream wordt zeer breekbaar en ligt in handen van een ravissante advocate uit Bermuda. Zij kan bepalen of hij wereldwijd de nummer één wordt, of uiteindelijk in een faillissement belandt.
Dit debuut eenvoudigweg onderbrengen in één thrillergenre is quasi onmogelijk. Het boek is een juridische en financiële zakenthriller met een futuristische achtergrond. Dat klinkt waarschijnlijk bij een groot aantal potentiële lezers als ‘moeilijk verteerbaar’, maar niets is minder waar! Het verhaal op zich wordt zeer luchtig gebracht. Erik Vrij slaagt er als een onvervalste insider in je een blik achter de schermen van de financiële en juridische wereld te gunnen. Je merkt het al vanaf het eerste hoofdstuk: hier is een kenner aan het werk. Hij zet blijkbaar moeiteloos termen uit zijn vakjargon om in verstaanbare taal. De auteur hanteert een scherpe pen zonder evenwel zijn gevoel voor humor en originaliteit te verliezen. Hij gebruikt zijn praktische ervaring om het verhaal een stevige basis te geven en vult dit aan met een futuristisch decor. Europa zoals dat er binnen vijftien jaar zal uitzien, het stemt de aandachtige lezer tot nadenken. Dergelijke wereld komt akelig dichterbij. Een leven zonder moderne technische snufjes en technologie wordt haast ondenkbaar. Onderhuidse spanning en humor wisselen elkaar af. Er is ook nog ruimte voorbehouden voor wat romantiek, maar die wordt dan gebracht op een meer ludieke wijze.
Een traditionele spanningsboog zoals in de meeste thrillers moet je in Witte inkt  niet verwachten. De spanning zit vooral onderhuids.
Dergelijke thrillers verschijnen niet zo vaak, zeker niet in ons taalgebied. Wat dit boek trouwens ook extra uniek maakt: het is geschreven door een auteur die zelf uit het financiële wereldje komt. Erik Vrij moet ongetwijfeld een grote dosis enthousiasme en lef gehad hebben, om met dit verhaal zijn debuut als auteur te maken. Bij dit genre thrillers is het immers steeds bang afwachten hoe de reacties van de lezers zullen zijn. Wees gerust, Witte inkt  spreekt wel degelijk een breed publiek aan. Laat je dus niet afschrikken om dit debuut te lezen. Ondertussen schrijft Erik Vrij vlijtig verder aan zijn tweede thriller. Wie weet welke boeiende en leerrijke thrillers hij voor ons nog in petto heeft. Dat zal de toekomst moeten uitwijzen, maar zijn ‘eerstgeborene’ is alvast een schot in de roos!