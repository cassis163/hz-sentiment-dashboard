Enge moordenaar, die een bijzondere maar weinig plausibele beweegreden heeft om te doden. Aan het eind van het boek is niet duidelijk wat hem nou precies getriggerd heeft om op zeker moment aan zijn drang - voor hem een kunstuiting - toe te geven.
Heldin is journaliste Eve Singer. Veeleisende baan, demente vader (kennen we al van Barbara Havers, de sidekick van inspector Thomas Lynley), een blanco sociaal leven. Soms is Eve geniaal, soms verontrustend naïef, dat wisselt nogal.
Lugubere moorden, beetje romantiek. De lezer wordt zowel in de gedachtegang van de moordenaar als die van Eve meegenomen, niets nieuws in thrillerland.
De personages zijn mooi uitgewerkt, met name Eves vader steelt de show.
Minpunten:
- Voorspelbaar verloop.
- Niet ter zake doende afdwalingen, die ten koste gaan van de vaart in het verhaal.
- Te gemakkelijk is opeens duidelijk wie de moordenaar is.
- Het doorzoeken van een woning en daarbij de zolder vergeten is wel heel slordig. Als dát de spanning moet opvoeren ... Van een ervaren auteur als Belinda Bauer mag beter verwacht worden.

'De schitterende doden' is een aardige thriller met spannende en onnozele momenten. Een reeks met Eve in de hoofdrol is niet ondenkbaar. Bauers schrijfstijl is opvallend eenvoudig.

[spanning 3, plot 3, schrijfstijl 3, leesplezier 4, originaliteit 3, psychologie 3]