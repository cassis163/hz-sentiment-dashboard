Britt gaat een heerlijk weekendje weg met haar man Richard. Op de eerste ochtend gaat Britt naar de bakker om het ontbijt te halen. Wanneer ze weer terugkomt bij de bed & breakfast blijkt Richard spoorloos verdwenen te zijn en daarnaast blijkt er in het huis helemaal geen bed & breakfast meer te zitten. Britt staat voor een groot raadsel. De politie neemt haar rare verhaal in eerste instantie niet heel serieus en daarnaast wordt zij ook nog gezien als verdachte in deze verdwijningszaak. Waar is Richard gebleven?

De cover van De erfgename is schimmig en daarmee geheimzinnig. Het maakt je als lezer nieuwsgierig naar de inhoud van het boek. De flaptekst is wat mij betreft iets te uitgebreid, daardoor is het begin van het boek al een beetje bekend, maar ik zou dit eigenlijk liever in het verhaal zelf willen ontdekken. De auteur van het boek, Ellen de Vriend, heeft een prettige schrijfstijl, de tekst is toegankelijk en vlot, waardoor het boek heerlijk wegleest. Het zorgt ervoor dat je door het boek heen vliegt en dat je het binnen no time uit hebt.

Het boek is geschreven vanuit de perspectieven van Britt en Mara. Britt is een zelfverzekerde vrouw, met een goed lopend bedrijf en een prachtig gezin. De verdwijning van Richard zorgt voor reuring in het leven van Britt, maar verder lijken zij en haar gezin niet heel erg ondersteboven van de verdwijning, dit doet een beetje onrealistisch aan. Je zou een heftigere reactie verwachten wanneer je man verdwijnt, zowel bij Britt als haar dochters.

Mara is de minnares van Richard en speelt ook een belangrijke rol in het verhaal. Mara is in tegenstelling tot Britt onzeker en heeft het zwaar met de zorg voor haar moeder en de financiÃ«le problemen die daarbij komen kijken. In eerste instantie laat Mara zich leiden door haar liefde voor Richard en haar behoefte aan geld, maar dit verandert langzaam als zij inziet wat de ware aard van Richard is. Twee heel verschillende vrouwen die de gebeurtenissen op verschillende wijze bekijken en beleven. De keus om het boek vanuit beide perspectieven te schrijven heeft daardoor zeker een meerwaarde.

Als lezer weet je al snel waar Richard is en wat er met hem gebeurt is, hierdoor is er voor de lezer minder spanning in het boek en is de categorisering thriller wat te heftig. Toch ontbreekt de spanning zeker niet helemaal, omdat tot het eind toe wel onbekend blijft hoe het verhaal eindigt. Daarnaast heeft de schrijfster aan het eind van het verhaal nog een verrassende wending toegevoegd, die ervoor zorgt dat ik het boek 4 sterren geef. Al met al een spannende roman, voor een aantal uren heerlijk leesplezier.