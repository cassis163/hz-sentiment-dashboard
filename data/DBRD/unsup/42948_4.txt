Hij is stoer, onverzettelijk, intelligent en nergens bang voor. Hij ziet er goed uit, zijn lichaam is gespierd, gehard en getekend. Vrouwen vallen als een blok voor hem en hij is niet ongevoelig voor hun charmes. Aan onrecht heeft hij een broertje dood. Is hier sprake van de ideale man? Nee, dat nou ook weer niet. Hij slaapt met meerdere vrouwen, heeft geen vaste woon- en verblijfplaats. Hij is een zwerver en wil zich niet binden. Zijn contacten zijn vluchtig en meestal van voorbijgaande aard. Hij is Jack Reacher, de intrigerende hoofdpersoon in de boeken van Lee Child, al negen delen lang.

Als op klaarlichte dag een aantal onschuldige mensen omkomen door rake schoten van een scherpschutter, staat de politie op scherp. Ze storten zich vol overgave op het onderzoek en pakken na een aantal uur al een verdachte op. Het bewijs tegen deze oud-militair met de naam James Barr is overweldigend. Tijdens het verhoor zegt hij maar twee dingen: “Ze hebben de verkeerde.” en “Ik wil Jack Reacher spreken.” De politie kan Reacher niet traceren, maar dat is ook niet nodig. Hij is op eigen houtje al onderweg naar zijn oud-collega James Barr. Het is alleen niet duidelijk of dat is om hem te helpen of te vernietigen…

Lee Child heeft met dit negende deel in zijn serie rondom Jack Reacher een regelrechte voltreffer geplaatst. De titel van het boek is dan ook meer dan gepast. Reacher is zoals altijd weer fantastisch en begint inmiddels mythische vormen aan te nemen. Het is een genot om hem te volgen in zijn speurtocht naar de waarheid en zijn kruistocht tegen onrechtvaardigheid. Zijn analytisch vermogen is feilloos, zijn handelswijze messcherp. Hij communiceert recht-toe-recht-aan, verspilt geen onnodig woord, maar weet dondersgoed waar hij mee bezig is. Maak hem niet kwaad, want hij weet je te vinden…

Alles klopt aan dit boek, de plot, de karakters en de verrassende wendingen. Geen moment hapert de geloofwaardigheid van het verhaal en het blijft van begin tot eind zijn vaart behouden. Child is al negen boeken lang in staat om hoofdpersoon Reacher interessant te houden voor de lezer, sterker nog in Voltreffer gooit hij er nog een schepje bovenop. Dit is zijn beste boek tot nu toe. Net als zijn hoofdpersoon is Child scherp, ad rem en verslapt hij geen moment. Hij hanteert zijn pen zoals Reacher zijn vuisten of een wapen: doelgericht en het is altijd raak. Fans van Child kunnen zich enorm gaan verheugen op dit boek en mensen die nog nooit van deze schrijver hebben gehoord, raad ik aan daar snel verandering in te brengen!