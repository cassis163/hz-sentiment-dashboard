Op de achterflap staat: het ideale boek voor iedereen (m/v) die een echte man wil zijn.
Omdat ik geen man wil zijn (in welke vorm dan ook; echt of onecht), heb ik het aan mijn echtgenoot over gelaten om het boek te beoordelen op de adviezen die gegeven worden.
Hij heeft een aantal dingen geprobeerd uit het boek en was vooral verrast over de deskundigheid waarmee alles beschreven wordt. Bijvoorbeeld de verschillende houtsoorten en hoe belangrijk het is om de verschillende soorten te herkennen om er mee te kunnen werken.

Ook ik heb het boek gelezen om te kunnen kijken of ik het een goed geschreven boek vond. En dat is zeker het geval. Een duidelijke inhoudsopgave met onderwerpen waarvan ik me afvroeg hoe je daar een verhaal over zou kunnen vertellen. Maar daar heeft Lars Mytting geen enkel probleem mee.
Er is volop humor te vinden in dit boek:
'Hoe droogt het hout? Een belangrijke factor bij het drogen van hout is de lengte: kort hout droogt sneller dan lang hout.'
Het boek begint en eindigt met een ode aan het hout. Een ontroerend einde met de titel: Burning love, waarin hij beschrijft hoe zijn buurvrouw, inmiddels weduwe, het hout stookt dat haar man nog gekapt heeft.

Een mooi boek voor zowel man als vrouw. Voor de man mooi voor alle informatie, voor de vrouw mooi omdat je weet wat je man leest en daar iets van opsteekt!