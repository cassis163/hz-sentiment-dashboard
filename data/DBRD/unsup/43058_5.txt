Herman Hoogenbosch is getrouwd met Dieuwke. Ze hebben twee zoons, Geert en Maarten. Herman is politieman in Amsterdam, waar hij regelmatig wordt gepasseerd in zijn loopbaan. Dit geeft wroeging bij hem maar ondanks dat blijft hij zijn beroep als politieman met veel plezier uitoefenen. Tot de Tweede Wereldoorlog uitbreekt en het leven als politieman heel wat teweeg brengt bij hem en zijn familie. Bij het bombardement op Rotterdam verdwijnt zijn vader en vernemen ze niets meer van hem.

‘Wat kan ons gebeuren’ is een roman gebaseerd op een familiegeschiedenis. Het verhaal wordt verteld vanuit de beleving en de gedachten van Herman Hoogenbosch. Zodra je begint te lezen word je meteen bij de familie en hun geschiedenis betrokken. Herman is als karakter goed uitgewerkt en ik heb me ook helemaal in hem kunnen verplaatsen. Ik voelde het leed en de tweestrijd waar hij mee te maken kreeg als hij weer voor een dilemma stond en toch een beslissing moest nemen.

Tijdens het lezen van dit verhaal heb ik mezelf regelmatig vragen gesteld over het hoe en waarom van de keuzes die mensen maakten. Wat is goed en wat fout? Zou ik ook gehandeld of gereageerd hebben zoals Herman zijn beslissingen nam? De psychologische lading van dit verhaal speelt een grote rol, die je pas beseft als je het boek uit hebt. Het geeft je een andere kijk op beslissingen die mensen in oorlogstijd moeten nemen.