Mus is een rebelse puber die enorm baalt van de scheiding van haar ouders. Haar vader is vertrokken met een andere, jongere vrouw van op het werk en wanneer haar moeder, een lerares, een relatie blijkt te hebben met de verschrikkelijkste leerkracht van school staat het huis helemaal op zijn kop. Samen met haar broer probeert Mus de relatie tegen te houden ze grijpt elk moment om de situatie te boycotten. Maar mag je het geluk van anderen in de weg staan?

Als leerkracht Nederlands heeft auteur Kristof Desmet de nodige ervaring met pubers en tieners om een boek te schrijven met als hoofdpersonage Mus. De leefwereld van de doelgroep is bij hem waarschijnlijk gekend en dat zorgt ervoor dat zijn personages geloofwaardig zijn en voor de lezer tot leven komen in hun verbeelding.

Er bestaan natuurlijk al ontzettend veel boeken over dit thema en daarom is het belangrijk om boven de andere uit te steken. Daar is Desmet in zekere zin zeker in geslaagd, hoewel hij het niet kan vermijden af en toe terug te grijpen naar welgekende clichés. Zonder al te veel te vertellen over het verhaal, kan je wel stellen dat de handelingen van Mus af en toe voorspelbaar zijn, maar dat dit er niet voor zorgt dat het verhaal naar de achtergrond verdwijnt.

Het is hoe dan ook belangrijk om dit thema open te trekken en een veilige ruimte te creëren om in gesprek te gaan over de thematiek van scheidende of gescheiden ouders. En de auteur biedt met dit boek een mooie start. Hoe populair Mus ook mag zijn en hoeveel vrienden ze ook mag hebben, de problemen thuis hebben een grotere invloed op haar dan ze wil toegeven en dan sukkelt ze ook nog eens met voor de eerste keer verliefd worden. Opgroeien is alles behalve een eenvoudige zaak, zo blijkt maar weer. De gedachtes en ideeën van Mus zijn voor elke lezer binnen of voorbij de leeftijdscategorie van Mus herkenbaar en iedereen krijgt er gedurende zijn leven zonder twijfel mee te maken. Mus is rebels, maar zoekt enkel haar manier om de wereld te begrijpen.

Hoewel de auteur af en toe een cliché nodig heeft om het verhaal te vertellen, biedt dit boek de gelegenheid om een gespreksruimte te creëren over een scheiding en geeft het een inkijk op hoe jongeren hiermee omgaan. Het doel heiligt zeker niet alle middelen, maar Mus laat duidelijk zien hoe moeilijk ze het hiermee heeft en is een heerlijk en menselijk hoofdpersonage dat op een eerlijke manier haar verhaal brengt.