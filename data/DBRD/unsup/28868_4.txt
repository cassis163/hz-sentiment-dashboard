Elizabeth George is de zeer bekende auteur van de Inspecteur Lynley- reeks. De straf die ze verdient is de twintigste Lynley-thriller over de leugens die we vertellen en de leugens die we geloven.
In het Engelse stadje Ludlow wordt de plaatselijke diaken gearresteerd op verdenking van pedofilie. Hij wordt op de avond van zijn arrestatie even alleen gelaten op een verlaten politiebureau en pleegt prompt zelfmoord. Zijn vader gaat via de politiek, maanden later op zoek naar antwoorden.
Hij kan maar niet begrijpen waarom zijn zoon zelfmoord zou hebben gepleegd, dat paste helemaal niet bij hem. Hij vraagt om een extra onderzoek.
In eerste instantie worden Barbara Havers en haar baas Isabelle Ardery naar Ludlow gestuurd om eventuele onduidelijkheden rondom de zelfmoord op te helderen. Isabelle wil niet anders dan zo snel mogelijk weer terug te keren naar Londen maar Barbara Havers ruikt onraad en gaat op onderzoek uit. Al snel ontdekt ze dat er iets niet in de haak is in Ludlow. Teruggekomen in Londen schrijft Barbara haar rapport. Dat maakt dat de hogere politietop de zaak niet vertrouwt, ze zijn er nog steeds van overtuigd dat het zelfmoord is maar willen daar graag meer bewijs van zien.
En weer wordt Barbara Havers naar Ludlow gestuurd maar nu met de haar vertrouwde inspecteur Lynley.
Samen komen ze er snel achter dat wat waarheid leek, op leugens gebaseerd is.
Langzaam maar zeker ontrafelen ze het mysterie van de dood van diaken Druitt.

Mijn mening:
Elizabeth George heeft weer een prachtige Inspecteur Lynley afgeleverd.In de vorige boeken stond de persoonlijke ontwikkeling van Lynley of die van Havers centraal.
In de straf die ze verdient worden de karakters van inspecteur Lynley en Barbara Havers niet verder ontwikkeld. Ze vertolken de rol die bij hen past. Waarom is dit dan toch een literaire thriller? Omdat de personages van de hoofdfiguren geweldig worden neergezet. Als lezer kun je je helemaal verliezen in de rol van een aantal personages. De auteur werkt dit gegeven goed uit, je leeft mee met een aantal personages. De ontknoping is verrassend, ik heb genoten van deze dikke pil, vier sterren dus.