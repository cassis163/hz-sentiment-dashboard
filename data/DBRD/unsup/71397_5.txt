De Heilige Rita, als je wereld heel klein is. Het verhaal van Paul Krüzen, geboren en getogen in Mariënveen, een typisch Twents dorpje. Hij woont daar in een oude boerderij samen met zijn vader nadat zijn moeder toen hij nog jong was is vertrokken. Eigenlijk was het leven van Paul als kind altijd goed, tot de veranderingen begonnen. Een Sovjet-vliegtuigje stort neer met daarin een deserteur. De Russische Anton wordt opgevangen door de vader van Paul, Aloïs al is de moeder van Paul, Alice, het daar niet mee eens. Met grote gevolgen: wanneer Anton klaar is om op eigen benen te staan kiest Alice voor hem en verlaat Paul en Aloïs.

Dit zet een emotionele achtbaan voor Paul op poten, waar hij eerder een vertrouwd wereldje had, moet hij het nu zonder zijn moeder zien te stellen en komt de zorg voor zijn vader ook op zijn schouders terecht. Ruim vijftig jaar zorgt hij voor zijn vader tot het moment van vertellen van het boek. Zijn moeder heeft hij al die jaren nooit meer gezien al vroeg hij zich wel af waar ze woonde, of ze aan hem zou denken.

Paul heeft weinig vrienden, slechts één goede. Hedwiges, eigenaar van een ouderwetse kruidenierszaak die een kleine, stille vijand is van de grote ketens met hun supermarkten. Paul vertelt hoe het dorp veranderde, niet alleen door de komst van de supermarkten, maar ook hoe de eerste Chinezen hun intrek namen met dank aan de snackbareigenaar. En hoe er een Chinees restaurant, een wok, geopend werd wat de vaste kroeg zou worden van Paul en zijn leeftijdsgenoten. Maar ook vertelt hij over het bordeel waar hij een groot deel van zijn tijd, en stiekem ook hart, heeft liggen. Zeker in de periode waarover Paul vertelt, waarover je leest, gebeurt er ontzettend veel waardoor Paul gaat twijfelen, aan zichzelf, zijn geschiedenis en aan zijn toekomst.

Wieringa heeft met de Heilige Rita een bijna poëtisch verhaal geschreven. Het taalgebruik is om door een ringetje te halen en bij vlagen ook mooi te herkennen als de echte Twentse taal. Wieringa schuwt ook niet om de Twentse taal letterlijk op te schrijven. Het boek heeft korte hoofdstukken die opgebouwd zijn als korte zinnen waardoor het, zelfs als je niet bekend zou zijn met het dialect, goed te lezen en te begrijpen is.

Gigantische wolkenpartijen gloeiden van binnenuit op in aangrijpend roze en geel, alsof er kortsluiting werd gemaakt in uitgeholde bloemkolen’ (Quote van pagina 137).

Karakteropbouw is sterk in het verhaal, hoewel Paul een eenvoudig man is weet Wieringa hem ontzettend fascinerend op te schrijven. Je hart breekt als je Paul zijn verdriet en onzekerheid voelt. En op momenten is het alsof je één bent met Paul.

Al met al is de Heilige Rita een zeer boeiende familiegeschiedenis, geschreven met een lach en een traan, een beetje spanning en uiteindelijk voor iedereen in zekere mate herkenbaar. Zelden kom je een boek tegen als dit.