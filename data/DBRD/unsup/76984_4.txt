Saskia Noort –Debet.

Na de dood van haar man Michel keert Karen met haar dochters terug naar haar oude woonplaats Bergen. En daar zien we de Eetclub weer terug. Het verhaal gaat verder waar het gebleven is met een hoog Gooische Vrouwengehalte. Eigenlijk wil ik beide boeken niet vergelijken, want er zit enorm veel tijd tussen, maar Debet wordt natuurlijk niet voor niets gepresenteerd als het vervolg op. Dus ik doe het toch. De Eetclub is beter dan Debet. De Eetclub was nieuw in dit genre, hot. Inmiddels zijn er ‘tig Nederlandse thrillerschrijfsters actief en is Debet één van de vele zogenaamde litaraire thrillers. Dat zal meespelen.
Dit boek is niet zinderend spannend, maar wel een heerlijk doorleesboek. Het leest als een soap, niet altijd even geloofwaardig, maar dat stoort niet. Dat tikje overdreven past prima bij de setting en de personages. De ontknoping zie je aankomen maar is toch nog net verrassend. Het verhaal is vlot geschreven en heeft een eenvoudige structuur. Perfect voor een avond verstand op nul en lezen maar.
Heel eerlijk gezegd denk ik niet dat Debet een bestseller zou zijn geweest als Saskia Noort nog niet zo’n naam en faam had opgebouwd, het boek is niet erg onderscheidend. Maar dat heeft ze nou eenmaal wel, dus… Het is haar van harte gegund!
Kortom: lees dit boek als je puur voor de ontspanning wilt lezen. Zoek je een echte thriller met een puzzel waarbij je je hersens moet gebruiken, kies dan een ander boek. Ik vind Debet lekker leesvermaak!

4 sterren .