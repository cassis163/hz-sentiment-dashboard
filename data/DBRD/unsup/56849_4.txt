Zielloos is het derde boek van Corine Hartman over rechercheur Jessica Haider.
In dit deel is een seriemoordenaar actief die (delen van) slachtoffers prepareert Daardoor wordt het Jessica duidelijk dat deze man , die zich Brezingers Son noemt, op haar uit is. Brezinger was de moordenaar van Jessica’s zoon. Ook de slachtoffers lijken een link naar haar te hebben. Als Jessica het verband zoekt tussen de slachtoffers komt ze uit bij een klooster in de Eifel. Hier gebeuren dingen die het daglicht niet kunnen verdragen. Als haar collega David het volgende slachtoffer dreigt te worden moet Jessica met enige hulp van Saligia ingrijpen. Naast rechercheur is Jessica Haider namelijk ook lid van het geheime elitecorps Saligia waarvoor ze opdrachten uitvoert. Met haar nieuwste opdracht staat Jessica voor een zeer moeilijke keuze.
Ik had voor ik dit boek las al het eerste deel over rechercheur Jessica Haider “Bloedlijn“ gelezen. Dat maakt het lezen van deel 3 wel makkelijker maar niet perse noodzakelijk. Er wordt in het kort verteld wat er in de eerste twee delen gebeurd is. Maar deze serie in de juiste volgorde lezen zorgt er wel voor dat je jezelf nog beter kan inleven in het verhaal. Ikzelf heb deel 2 namelijk nog niet gelezen en vond het wel zonde dat ik , als ik bijvoorbeeld een naam las uit deel 2, niet meer over dit karakter en de precieze omstandigheden van de gebeurtenissen wist.
Het verhaal is erg grof en meedogenloos. En er gebeuren gruwelijke dingen. Ik heb het boek dan ook af en toe weg moeten leggen om een gedeelte van het verhaal te laten bezinken. Het is dan ook geen boek voor tere zieltjes. Maar desondanks wordt je getriggerd om door te lezen. Je wil meer te weten komen.
In het begin van het boek vond ik verhaal over het algemeen bestaan uit losse flarden en vroeg me af waar deze naar toe zouden moeten leiden. Maar verder in het verhaal worden deze losse flarden heel goed met elkaar verweven om uiteindelijk bij een zeer goed bedacht, onverwacht , perfect uitgevoerd plot uit te komen. Dan pas besef je dat alle details van de afgelopen drie delen, precies in elkaar passen. Ook kom je ook iets meer te weten over de oorzaak van het meedogenloze karakter van de rokende,drinkende, snuivende en op sex beluste Jessica Haider waardoor ik haar beter leerde begrijpen en waarderen.