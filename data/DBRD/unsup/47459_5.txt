Deel 3 van de Deverill trilogie gaat vrijwel direct over waar deel 2 eindigde. Bridie, Kitty, hun kinderen, familieleden, dorpsbewoners; er komen veel mensen voor in dit boek. Celia komt pas in het derde deel voor en over haar is niet heel veel geschreven.
Het speelt zich af vlak voor en tijdens de Tweede Wereldoorlog. Het is een onrustige tijd in de wereld, ook in Ierland, dat formeel neutraal is. Maar toch merken de Ieren veel van de oorlog en er vertrekken wel Ierse mannen naar het front.
Kitty, Bridie en Celia zijn volwassen geworden en geen van drieeÃ«n hebben ze het gemakkelijk gehad en in sommige gevallen het zichzelf moeilijk gemaakt. Het leven bestaat uit keuzes maken en de gevolgen daarvan, dat telt vooral voor Kitty. Ook hun kinderen komen moeilijkheden tegen. Dan zijn er ook nog de voorvaderen Deverill die in het kasteel rondspoken en elkaar op de zenuwen werken.
Dit boek sleurt de lezer mee. Het land en de bewoners zijn intens beschreven. Als het dan afgelopen is, is het goed weer in de realiteit terug te keren. Want al lezende zou de lezer de realiteit verliezen en denken dat Ballinakelly echt bestaat.