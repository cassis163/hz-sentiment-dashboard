Claudia Morgan-Brown is hoogzwanger en dat maakt haar tot de gelukkigste vrouw van de wereld. Ze is getrouwd met James, vader van een tweeling uit een eerder huwelijk en officier bij de marine. Omdat James tijdens de bevalling in een onderzeeër in de diepte van de Atlantische Oceaan zal ronddolen, hebben Claudia en hij besloten een nanny in het gezin op te nemen die voor Claudia en de tweeling kan zorgen. Zoe Harper heeft goede referenties, kan heel goed met jonge kinderen omgaan en is per direct beschikbaar. De tweeling kan het heel goed met Zoe vinden en ook Pip, de hartsvriendin van Claudia is zeer met haar ingenomen. Maar Claudia voelt dat er iets niet klopt. Sinds Zoe's komst gebeuren er vreemde dingen waarvoor James steeds een voor de hand liggende verklaring heeft maar die Claudia achterdochtig maken.
Inspecteur Lorraine Fisher onderzoekt de schokkende en afschuwelijke moord op Sally-Ann Frith, een ongehuwde moeder die dood in haar badkuip wordt aangetroffen. De baby van wie zij in verwachting was, is uit haar buik verwijderd. Uit het onderzoek blijkt dat Sally-Ann een lange geschiedenis van verwaarlozing en drugsverslaving heeft en regelmatig onder de hoede van jeugdzorg was.
Samantha Hayes is een Britse misdaadauteur van wie in Nederland twee boeken zijn uitgegeven waarvan vooral Onder de oppervlakte goede kritieken ontving. Tot jij van mij bent is haar derde thriller die in het Nederlands is vertaald. Het is een psychologische thriller die wordt verteld vanuit de optiek van de drie hoofdpersonen. Claudia, de maatschappelijk werkster die na een moeizaam leven met veel miskramen eindelijk zwanger is, Zoe, de op het eerste gezicht perfecte nanny met mogelijk een dubbele agenda en Lorraine, de politie-inspecteur die nogal wat te stellen heeft met haar echtgenoot Adam en oudste dochter Grace. Drie vrouwen en drie verhalen die naarmate het verhaal vordert steeds hechter met elkaar verweven raken. Samantha Hayes heeft een vaardige pen en in een mooie en heldere schrijfstijl worden Claudia, Zoe en Lorraine geloofwaardig en beeldend beschreven.
Door het feit dat Samantha Hayes Claudia niet alleen portretteert als een gelukkige en zwangere vrouw maar ook als maatschappelijk werkster die de uithuisplaatsing van baby's en jonge kinderen tot haar werkterrein heeft, had zij de mogelijkheid onderwerpen als zwangerschap en moederinstinct vanuit diverse invalshoeken te benaderen en uit te werken. Zij doet dat kundig en met gepaste emotie. Het geeft het verhaal diepte.
De opbouw van het verhaal is redelijk complex maar goed te volgen. Samantha Hayes creëert een beklemmende sfeer die van begin tot einde aanwezig is en alleen maar toeneemt. Het verhaal zit vol met onverwachte wendingen en verrassingen en pas bij de adembenemende ontknoping kom je erachter dat je vanaf de eerste bladzijde op het verkeerde been bent gezet. Het einde is verbazingwekkend, onvoorspelbaar, heel knap geschreven en verdient alle lof.
Tot jij van mij bent is een meeslepende en beklemmende psychologische thriller, snel en goed geschreven, spannend vanaf de eerste pagina, vol met verrassende wendingen en een geweldige en totaal onverwachte ontknoping. Samantha Hayes is een geweldige schrijfster die in Nederland best wat meer aandacht zou mogen krijgen.