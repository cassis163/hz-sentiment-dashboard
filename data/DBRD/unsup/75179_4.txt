Janny van der Heijden – vooral bekend van Heel Holland bakt – heeft een lekker dik kookboek gemaakt, dat toepasselijk Koken met Janny heet. Met als ondertitel elke dag VERS. Ik denk een gat in de markt. Dit is een modern basis-kookboek, waaruit je elke dag lekker vers kunt koken. Met aansprekende eigentijdse gerechten. Makkelijk en wat moeilijker. Vaak snel te maken, maar soms duurt het ook wat langer.

Je vind in dit boek gerechten met vlees, kip en vis en ook heel vaak vega. De hoofdstukken zijn ingedeeld van soep en salades tot fingerfood, zoet &co en niet te vergeten bakken. Met daartussen hoofdstukken met alles over bouillon, kruiden, dressings, smoothies, aardappel, granen enzovoort. En alsof dat nog niet genoeg is vind je tussen de hoofdstukken door nuttige informatie over koken, voorraad, keukentermen, keukenhulpjes en seizoenkalenders.

Janny van der Heijden is altijd met eten bezig. Wie kent haar niet van Heel Holland bakt, De Nationale Eettest en Pauls Pubershow. En eerder werkte ze ook al mee aan televisieprogramma’s als Koffietijd, Masterchef en Mijn tent is Top. Daarnaast schrijft ze voor verschillende dagbladen en maakte ze tal van kookboeken.

Ook in haar spaarzame vrije tijd is Janny graag met eten bezig. Ze is – zoals ze zelf zegt – opgevoed met liefde voor eten en respect voor pure én verse ingrediënten. Eten staat voor delen en samen genieten van wat de natuur je geeft. Koken en eten zijn voor Janny onlosmakelijk verbonden, ze is altijd bezig met nieuwe recepten en tijdens vakanties snuffelt ze het liefst rond op lokale markten.

Alle kookkennis die ze in de loop der jaren heeft opgedaan, brengt ze over in dit boek. Janny’s motto is Kleur op je bord. Met kleurrijke groenten, vruchten en kruiden maak je het eten aantrekkelijk en ook  gezond, want elke kleur staat weer voor andere voedingsstoffen. Zo eet je vers én verantwoord. En dan kun je best af en toe iets minder verantwoord eten, als je de balans maar in de gaten houdt. Of zoals Janny zelf in haar inleiding zegt: ‘Als je voor 80% gezond en verantwoord eet, blijft er 20% over om je zelf zo nu en dan eens extra te verwennen’.

Dit kookboek heeft door de mooie foto’s een moderne, lichte uitstraling. Het eten op de foto’s ziet er ook makkelijk te maken uit. Geen frutsels, gewoon lekker eten. Bij elk gerecht vind je kort en bondig informatie voor hoeveel personen, voor bij welke maaltijd, voor elke dag of feestelijk en of het snel te bereiden is of dat het wat langer duurt. Geen ellenlange lijsten met ingrediënten en vrijwel alles is in de supermarkt te koop.

Het enige dat mij hindert is de vormgeving van de recepten. De titels zijn door de vreemde letterkeuze vrijwel onleesbaar en de opmaak komt wat volgepropt over, waardoor je tijdens het koken af en toe moet zoeken, waar je ook alweer was in het recept. Zelf heb ik een leuk en simpel receptje uitgekozen, waar je wel 2 dagen voor moet uittrekken, omdat het deeg moet opstijven.

Roquefortkoekjes

nagerecht           36 STUKS
weekend             DUURT IETS LANGER

Simpeler dan dit kan bijna niet: slechts drie ingrediënten en peper en zout naar smaak. Belangrijk bij het maken van het deeg is dat alle ingrediënten op kamertemperatuur zijn, liever nog zacht zelfs. Dus de kaas én de boter.

125 g BOTER
125 g ROQUEFORT
125 g BLOEM
ZOUT, (chili)PEPER

Doe de boter in een kom en verkruimel de roquefort hierboven. Roer tot een egale massa. Meng hier beetje bij beetje de bloem en peper en zout door tot een stevig deegje is verkregen. Vorm hiervan met bakpapier of plasticfolie een mooie rol en leg deze in de koelkast om helemaal op te stijven. Laat minstens een nacht in de koeling liggen.

Verwarm de volgende dag de oven voor op 200 °C en bekleed een bakplaat met bakpapier. Snijd uit de rol mooie plakken van ca. 1 cm dikte en leg ze op de bakplaat. Schuif de plaat in de oven en bak de koekjes in ongeveer 8-10 minuten gaar.

Ook lekker om de plakjes voor ze de oven in gaan, nog even dun met geraspte Goudse of Parmezaanse kaas te bestrooien.

Het resultaat was heerlijk, al zijn het voor mij meer hartige koekjes voor bij de borrel, dan een nagerecht. Ook omdat er niet bij staat, wat je er dan bij eet. Een kaasplankje, een fijne compote of een marmelade? Toch vind ik Koken met Janny echt een prima basis-kookboek, vooral voor jongeren die nog zoekende zijn.