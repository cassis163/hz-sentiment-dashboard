Stress verminderen door te lezen. Het klinkt er simpel. Dat moeten ze bij Zorg en Zekerheid ook gedacht hebben. De zorgverzekeraar is het brein achter de Six Minute Stories. Het concept is erg simpel. Een achttal auteurs heeft een kort verhaal geschreven dat in zo’n zes minuten gelezen kan worden. Want zelfs zes minuten lezen zou al voldoende moeten zijn om stress te verminderen.

De eerste reeks was blijkbaar succesvol, want dit jaar is er een nieuwe reeks verschenen met nieuwe auteurs.
De selectie is dit keer weer lekker gevarieerd. Auteurs van verschillende leeftijden, met verschillende stijlen. De een heeft al een wat groter oeuvre en is bekender bij het publiek. De ander zit nog in de beginfase van zijn of haar carrière.

Tim den Besten prijst en bekritiseerde in zijn debuut, Zou er wifi in de hemel zijn?, al het leven anno nu. Ook in een kort verhaal van slechts enkele minuten weet hij dit uitstekend te doen. De invloed van popsterren en de media in combinatie met overgewicht bij kinderen wordt op een zeer interessante manier beschreven.

Hermen Koch is wellicht de bekendste naam in dit rijtje. Hij schreef al vele bestsellers waaronder Het Diner dat verfilmd werd. In zijn verhaal maken we kennis met een naamloze hoofdpersoon dat ons meeneemt naar zijn dienstkeuring. Al gauw blijkt dat zijn vader van grote invloed is op zijn leven en dat draagt bij aan zijn gevoelens over de keuring.

Niña Weijers won in 2010 de schrijfwedstrijd Write Now! En debuteerde in 2014 met haar debuutroman De Consequenties. Daarnaast publiceerde ze al vele essays en korte verhalen in verschillende tijdschriften. Weijers is het dus gewend om korte verhalen te schrijven en dat laat ze wederom zien. Ze heeft een prachtige vertelstijl met mooie zinnen die goed op zijn plek staan.

Elfie Tromp schrijft al een aantal jaar columns voor Metro en daarin laat ze zien niet op haar mondje gevallen te zijn. Ze heeft een duidelijke mening en steekt deze niet onder stoelen of banken. Ze is niet bang om controversiële aan te snijden en dat is precies wat ze doet in haar Six Minutes. Tromp zet de lezer een interessant verhaal voor over gemeenschapsgevoel in een dorp en weet niet alleen een interessante ontknoping te schrijven, maar de lezer ook aan het denken te zetten.

Mano Bouzamour debuteerde in 2013 met zijn roman De belofte van Pisa. De filmrechten zijn al verkocht en ook zijn er vertalingen in het Duits en in het Spaans. Eerder dit jaar verscheen er een tweede roman van zijn hand getiteld Bestseller boy. Ook Bouzamour weet een interessante kijk op de maatschappij neer te zetten en doet dit met de nodige humor. Netjes gedoseerd, prettig geschreven en wellicht ook erg herkenbaar.

Marieke Lucas Rijneveld bracht eerder dit jaar de roman De avond is ongemakt uit dat inmiddels een bestseller wordt. Eerder bracht ze al een dichtdebuut uit. Haar korte roman is interessant en brengt veel vraagtekens met zich mee. Vragen die misschien niet allemaal beantwoord worden, maar het verhaal heeft een aantal interessante wendingen, waardoor je dat als lezer waarschijnlijk niet eens heel erg vindt.

Thomas Olde Heuvelt schrijft boeken met een tintje fantasie en elementen van horror en spanning. Hij begon echt bekendheid te krijgen met zijn boek Hex uit 2013 dat zelfs Stephen King, ongekroond koning van de horror, niet onopgemerkt is gebleven. Zijn verhaal lijkt bij de eerste keer lezen vrij complex. Er lijken meerdere verhalen in te zitten die wellicht meerdere leesbeurten verdienen.

Anna Drijver is vooral bekend als actrice. Er zijn er niet veel die weten dat ze ook al twee romans op haar naam heeft staan. Haar zes minuten gebruikt ze om het verhaal van de Oekraïense Lena te vertellen. Het verhaal is goed gestructureerd en voor een groot deel van de zes minuten houdt ze de lezer in spanning over Lena’s opdracht. Een mooi gelaagd verhaal met een menselijke ondertoon. Zeker de moeite waard.

Alle auteurs hebben zo hun eigen kenmerkende stijl en dat maakt het een erg afwisselende reeks. In slechts zes minuten schotelen zij je een interessant verhaal voor. Allemaal kennen ze de nodige wendingen waardoor zelfs zo'n kort verhaal verrassend blijft.