Kaakslag is een bijzonder verhaal over kinderen. Een eenzaam kind maakt vriendschap met een kind met psychische problemen en dat draait uiteindelijk uit op een drama, een drama die zich niet alleen voltrekt rond de kinderen, maar ook rond het netwerk van de kinderen en verder ook in de hoofden van de personages, en juist dat maakt het verhaal zo bijzonder.

De moeders in dit verhaal komen mij vrij paniekerig en eigenlijk een beetje irritant over. Misschien omdat ik zelf ben opgevoed in een vrije omgeving waarin ik vaak op straat speelde. Dat was een tijd voor Dutroux, voordat kinderen van ook gewone mensen konden verdwijnen. Voor terrorisme. Toen we allemaal nog dachten wakker te worden in een betere wereld. Psychologisch zit Kaakslag bijzonder goed in elkaar, iets wat ik meestal van wat ervarener schrijvers verwacht. Kaakslag is een thriller maar dan niet in de klassieke zin van het woord. Er is niet zozeer één moordenaar aan het werk die dan door een inspecteur die vaak ook het hoofdpersonage van het verhaal wordt, wordt achterna gezeten. Het verhaal wordt af en toe stopgezet om in de hoofden van de personages te kijken. Mooi is het ook in de hoofden van de kinderen te kunnen kijken. Wat speelt er zich af in dat jonge brein van die psychisch labiele jongen. De enige afwezige lijkt hier wel de vader en algauw wordt ook duidelijk waarom. Kiara, het meisje, lijkt vrij pienter voor haar leeftijd, en toch, net als zoveel kinderen, zelfs volwassenen, laat ze zich meeslepen in de fantasie van haar vriend om hem toch maar niet te verliezen. Soms heb ik wat bedenkingen bij de dialogen van dit meisje, omdat ze me soms te volwassen klinken, maar verder kan ik weinig aanmerkingen maken.

Het boek is echt de moeite waard om te lezen, en nadat je door de zo noodzakelijke inleiding heen bent, gaat het als een vaart en is het moeilijk om het boek langs de kant te leggen. Je wilt gewoon weten wat er met met Tim en zelfs met de vader gebeurt. Maar vooral wil je weten hoe het met Kiara zal aflopen want voor haar heb je een diepe sympathie. Je voelt hoe blij zij is met de vriendschap van Tim, een vriendschap die haar isolement in een dorp waar ze niet wil wonen, doorbreekt. Hoe ze haar moeder steeds maar weer probeert te sparen van haar eigen zorgen. Maar de vriendschap met Tim is gevaarlijk, dat weet je vanaf het begin en je weet ook dat het niet goed zal aflopen.

Kaakslag is een internationaal aandoende roman, niet uitgegeven door de grote mastodonten zoals b.v. L&S of De Boekerij, het verrast dan ook des te meer,

Verder wil ik ook mijn complimenten maken over de cover die ontzettend mooi, maar in zekere zin ook verontrustend is. In feite de samenvatting van het verhaal.