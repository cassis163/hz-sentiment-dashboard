an de week was het eindelijk zover. Jamie’s 16e boek is uit in Nederland. Het langverwachte Comfort Food. Een boek vol recepten waar je blij van wordt en vol echte klassiekers uit diverse internationale keukens. Het 406 pagina’s tellende boek plofte tevreden op mijn mat en na het bladeren in al dat lekkers heb ik s’nachts al diverse recepten in mijn dromen gekookt. Ik zag,las en ik vond er wat van.

Opbouw
Het dikke boek is van een rode stoffen kaft voorzien. Ongetwijfeld zal de rode kleur iets warms oproepen. Ik vind het wel weer een verfrissende aanblik ten opzichte van de gladde kaften die overigens ook te verwijderen zijn. Het boek begint met een voorwoord van Jamie Oliver en de reden dat hij dit boek heeft geschreven. Wat is comfort food? Comfort food geeft je volgens hem een veilig, geborgen, voldaan, opgewonden of geliefd gevoel. Het is eten waar je blij van wordt. De boodschap is mij duidelijk. Troostvoer en eten waar je blij van wordt. Niet perse snelle recepten of makkelijk maar wel het eten dat je de juiste kick geeft en verbonden wordt aan herinneringen. Voor de luie dagen, zonnige en druilerige dagen of dat je gewoon even aan wat comfort toe bent. Gerechten om stil in een hoekje van te genieten of samen met de familie. Ik wordt er in ieder geval blij van.

Het boek gaat verder met de diverse hoofdstukken. Nostalgie, good mood food, oppepers, rituelen, guilty pleasures en zoete verleidingen. Daarmee is niet geheel duidelijk wat voor recepten je mag verwachten onder deze noemers. Wel welke gevoelens deze recepten kunnen oproepen. Hoewel leuk gevonden vind ik dit een nadeel ten opzichte van andere kookboeken waar je meteen weet of het gaat om rund, vega, vis, kip of desserts bijvoorbeeld. Voor de vegetariërs of halaleters onder ons niet echt praktisch. Het mag voor mij de pret niet drukken aangezien ik een omnivoor ben. Recepten worden zoals gebruikelijk weer met fantastische sfeervolle foto’s van David Loftus, de huisfotograaf van Jamie, in beeld gebracht. Ook de styling is weer top. Sommige recepten kennen daarnaast met foto’s en verwijzingen naar zijn site wat handige “how to” instructies. Het hele boek oogt gelikt en de foto’s zijn fantastisch.

De recepten
Als Jamie fanaat zijn de recepten en schrijfstijl mij niet onbekend. Recepten kennen een vaste opbouw zoals al zijn boeken. Een lijst ingrediënten, bereidingstijd, voedingswaarde, intro over het recept en natuurlijk de bereidingswijze. Wat mij opvalt is dat de recepten uiteraard een Britse touch hebben en Britse klassiekers als fish en chips en sheperds pie er dus zeker in staan. Comfort food maar niet direct in ons Nederlandse straatje bekend. Maar er is voor ieder wat wils en eigenlijk kent elke cultuur zijn eigen comfort food. En dat blijkt uit dit boek. Kipshoarma, chili, pasta vongole, appeltaart, schnitzel, gado gado, beef wellington, sticky toffee pudding en ga zo maar door. Daarnaast staan er enkele cocktails in en zelfs een havermout recept. Ook aan de vegetariër is natuurlijk gedacht. Gnocchi en pompoensaus of vispastei bijvoorbeeld. Internationaal maar het heeft natuurlijk wel een Brits tintje. En aangezien Jamie zelf gek is van Italiaans zijn ook de pasta’s weer goed vertegenwoordigd.

Zijn er kritische punten? Jawel.Ten eerste de kooktijd. Dit is voor een flink deel van de recepten geen boek voor snelle maaltijden. Je moet bij deze recepten rekening houden met slow cooking. Sommige recepten kennen een bereidingstijd van enkele uren (6 uur zelfs voor de sheperds pie). Dit maakt sommige recepten minder toegankelijk voor doordeweekse dagen. Zeker, korte bereidingstijden zijn te vinden voor hamburgers, patat, kaastosti’s en dergelijke maar tussen de 40 minuten en 2 uur kooktijd zijn veelal de standaard. En voor het maken van een breekbrood is dat best een hoop moeite.

Ook kan de bereidingswijze of de hoeveelheden van de te gebruiken ingrediënten je het maken wat tegen staan. Zoals de kipshoarma voor 12 personen die eigenlijk boven een vuur of bbq aan een spies geroosterd moet worden. Of de ham met ei en friet waar je 3.5 kg varkensschouder voor nodig hebt. Een ervaren thuiskok vindt daar zijn eigen draai wel in. Je kan de shoarma ook in mindere hoeveelheden maken en zelf grillen of de ham in kleinere porties kopen bijvoorbeeld. Maar voor minder ervaren of creatieve koks legt dit de drempel wel wat hoog.
Als derde punt is er de kwestie budget. Hoewel er zeker betaalbare recepten in dit boek staan zijn sommige recepten ronduit duur. Deze recepten in dit boek zijn, zoals Jamie zelf al schreef, niet voor alledag. Het is geen budgetboek zoals “Bespaar met Jamie.” Dat kan echter ook wederom een drempel zijn. Een hele lamsschouder voor een pastei, 16 kippendijen voor de shoarma, een hele eend voor een lasagne en dan de rest van de ingrediënten nog. Goedkoop is het niet en daarmee niet voor ieders uitgavenpatroon geschikt. Niet voor niets zijn het daarom ook veelal gerechten voor speciale gelegenheden. Dit is uiteraard niets nieuws onder de zon in kookboekenland. Vele kookboeken kennen waslijsten van ingrediënten en ook daar wordt niet vaak op het budget gelet. Maar het contrast met het vorige boek is daarmee wel groot.
Het laatste punt is dat sommige ingrediënten lastig zijn te verkrijgen. Een varkensbuik, kreeft, schijven kalfscchenkel of 2 kilo runderbotten of Engelse muffins zijn niet zomaar te verkrijgen. Moutazijn was mij echt onbekend. Als alternatief wordt er dan een zachte azijn aanbevolen maar ook dat moet je maar net weten wat daarmee wordt bedoelt. Ook Horlicks kende ik niet (poeder voor malmoutdrankje). Gelukkig is er het internet en is er veel te verkrijgen online maar dit soort puntjes zijn al met al enkele kleine drempels in een verder smaakvol boek.
Ik heb inmiddels de chicken massala, steak sandwich en waanzinnige burgers al gemaakt en heb alle drie met een grote glimlach zitten eten. Bei alle drie was daar het moment dat mijn lief en ik elkaar goedkeurend aankeken. En, ik overdrijf niet, mijn kinderen zeiden bij de kip en hamburgers direct: “pappa dit is zo lekker dat moet je echt nog een keer maken.” Dat is voor mij de bevestiging dat we het hebben over echt comfort food.

Eindoordeel
Als Jamie fanaat vind ik het lastig om objectief te blijven. Ik heb deze man, die mij inspireerde om te gaan koken, hoog zitten. Hoewel dit boek op de punten inhoudsopgave, toegankelijkheid qua bereiding en ingrediënten en het budget soms wat minder scoort vind ik het weer een echt juweeltje. De door mij benoemde drempels vind ik zelf klein maar ik kan me voorstellen dat ze bij sommige hobbykoks de drempel zijn om dingen niet te maken.

Mijn lijst met te maken recepten is door dit boek wederom groeiende. Ik las dit boek voordat ik ging slapen en dat had ik beter niet kunnen. Ik zat zo vol inspiratie dat ik mijn dromen de hele nacht heb liggen koken. Jammer dat niks klaar was toen ik wakker werd. De foto’s maken dat het water je in de mond loopt en de recepten zien er daardoor waanzinnig uit. Voor 29,95 krijg je 400 pagina’s aan inspiratie en dat is een koopje ten opzichte van eerdere van zijn boeken die soms een stuk duurder zijn.

Wat ik dan overigens wel vreemd vind is dat de Engelse versie al voor 20,99 te verkrijgen is. Dus heb je geen bezwaar tegen Engels? Dan is dat nog een budgetoplossing. Comfort food geeft recepten die inderdaad de nostalgie en stemming weten te raken die je van dit eten mag verwachten. Voor mij raakt dit boek echter de juiste plek zoals alleen comfort food dat kan en het mag wat mij betreft daarom niet op je kookboekenplank ontbreken.