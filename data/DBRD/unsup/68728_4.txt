In dit boek staan gruwelijke moorden centraal. En al bij de eerste moord is duidelijk dat het daar niet bij zal blijven. Een moeilijke taak voor inspecteur Panka en haar team. En dan krijgt ze ook nog een adviseur van Defensie op haar bordje geschoven. Iets waar ze niet blij mee is. Ook krijgt ze te maken met druk van bovenaf, korpsleiding en ministerie, wat haar werk er niet bepaald makkelijker op maakt.

Ik heb in het verleden op kamers gewoond. Bij mij in huis woonden toen ook 2 oud-Dutchbatters die de val van Srebrenica hadden meegemaakt. Ik heb toen wel het een en ander aan verhalen gehoord. Dat Srebrenica in dit boek ook een rol speelt, maakt het toch net even wat interessanter voor mij om te lezen. En een mooie gelegenheid om even terug te denken aan de tijd in dat huis.

Waar ik in een eerder boek ( van een andere schrijver ) nogal viel over het veelvuldige gebruik van de supermarktketen Jumbo, zou je dat hier ook van de McDonalds kunnen zeggen. Hamer is nogal dol op zijn hamburgertjes en werkt er dan ook regelmatig 1 naar binnen.

In het boek blijft Hamer een redelijk mysterieus persoon. Jammer, want hij is juist heel interessant. Ik zou graag meer hebben willen weten over wat hem beweegt, wie hij nou werkelijk is.

Panka staat model voor de werkende vrouw in deze samenleving. Altijd een stapje harder doen om je te bewijzen en toch tegengewerkt worden door de mannen. En dan ook nog eens de balans tussen werk en privé weten te bewaren. Aan de ene kant cliché, maar helaas wel de realiteit.

Het boek is spannend en al heb je op een bepaald moment wel een idee hoe het in elkaar zal steken, ik bleef doorlezen, wilde weten hoe het af zou lopen. De schrijver weet de spanning dus goed vast te houden, al is het plot misschien niet zo heel verrassend.

Al met al vind ik het zeker een aanrader. Mijn oordeel: GOED