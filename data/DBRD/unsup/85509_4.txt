Cuno Groen, een man van eenvoudige komaf – nl. zoon van een bakker – is een echte selfmade man.
Hij bracht het tot professor Marketing aan de vermaarde Nyenrode Business Universiteit en was zelfs de jongste marketingprofessor ooit.

Het geluk blijft hem toelachen, maar dan ziet hij de promotie tot cluster director en de daaraan gekoppelde toegang tot het executive board van zijn universiteit door zijn neus geboord.
Op de koop toe ruilt zijn vriendin/sexpartner hem daarna in voor een andere man.
Na wat wikken en wegen en lang nadenken, beslist Cuno Groen in te gaan op de uitnodiging tot het geven van een lezing aan de universiteit van en in Cambridge.
Cambridge bevalt hem zo goed, dat hij het aanbod van zijn rector en boezemvriend Rob om een summer course over te nemen aanvaard en tot het einde van het academiejaar een sabbatical inplant.
Van dan af wordt Cuno Groen deelgenoot van verschillende gebeurtenissen en maakt hij kennis met een rits personen, de één al flamboyanter dan de andere, die kleur en invulling geven aan zijn bestaan en aan zijn leven in Cambridge.
Hij ontdekt de waarschijnlijk oudste pub in Cambridge The Eagle waar hij zijn aangekocht boek “The Nightclimbers of Cambridge” doorbladert.
Het barmeisje heeft dit opgemerkt en brengt hem in contact met een aantal beoefenaars van het genre.
De professor wordt verliefd op de dienster en zij groeien in de loop van het verhaal naar elkaar toe.
Hij doet ook opzoeking naar “wat is geluk” en schrijft er uiteindelijk een boek over.
Tijdens zijn finaletest nigthtclimbing, verliest een illustere deelgenoot het leven en wordt Cuno Groen geregistreerd als overleden.
Hij woont zijn eigen uitvaart bij en van dan af voelt Cuno Groen zich niet goed meer in zijn vel en neemt zijn leven terug in eigen handen en komt tot inzicht wat echt geluk kan inhouden.
De schrijfstijl van Patrick van Hees is heel vlot en ongekunsteld.
Het boek is doorspekt van quote’s en mooie dialogen met in de kantlijn een toeristische beschrijving van Cambridge.
Het boek staat bol van emoties, zoals ongeloof, verdriet, haat, jaloersheid, macht, onbegrip, verliefdheid, vriendschap, angst, …
De boodschap die Patrick van Hees meegeeft in zijn boek is dat je als individu steeds op zoek moet naar je eigen invulling van geluk en dat naast alle tegenslagen die je op je levenspad tegenkomt er wel altijd iets positiefs tegenover staat.

“De geluksprofessor” is een heel verdienstelijk debuut.
Het boek heeft een mooie verhaallijn met de nodige spanning en onverwachte wendingen, is goed op- en onderbouwd, is inspirerend en heeft als afsluiter ook een positieve boodschap.
Het boek zet je aan om over je eigen leven diep na te denken en te ontdekken waar het eigenlijk allemaal om draait om een mooie invulling aan je eigen leven te kunnen geven.

Ik kan dit boek aan iedereen aanbevelen.