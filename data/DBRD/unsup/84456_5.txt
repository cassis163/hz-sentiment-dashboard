Two Dark Reigns is het derde deel in Kendare Blake's serie over de koninginnen van Fennbirn. De serie zou eerst maar twee boeken tellen, maar vanwege het grote succes wordt dit uitgebreid naar vier.

Op het eiland Fennbirn baart de koningin telkens een drieling. Drie meisjes. Wanneer deze oud genoeg zijn, moeten ze met elkaar strijden om de troon. En dit op leven en dood. Elk meisje heeft bepaalde krachten ter beschikking. In boek 1 maakten we voor het eerst kennis met Arsinoe, Mirabella en Katherine, de drieling het komende jaar zal strijden om de troon.

Al snel bleek dat deze drieling niet van plan was om zich aan de regeltjes te houden. Mirabella en Arsinoe vluchtten naar het platteland. Zij willen elkaar en hun zusje Katherine immers niet doden. Het verhaal in dit boek pikt op wanneer Katherine al een tijdje op de troon zit en Mirabella en Arsinoe bij hun vriend Billy op het platteland verblijven.

Maar voor geen van de drie zusjes loopt alles zoals gepland. Katherine ontdekt dat er velen haar van de troon willen hebben. Toch blijft ze proberen om een goede koningin te zijn. Nochtans heeft ze het al zwaar te verduren gehad. Dat ze geen tiran maar eerder een zachtmoedige koningin wordt, die vooral op zoek is naar een vriendin, maakt haar sympathiek. Het getuigt enerzijds van een sterke wil om het goede te doen. Dit wekt zeker bewondering op. Anderzijds kan je niet anders dan medelijden hebben met deze koningin die eigenlijk gewoon een meisje is dat zoekt naar een beetje vriendschap en liefde.

Arsinoe en Mirabella krijgen verontrustende tekenen die hen terug naar hun eiland drijven. Mirabella krijgt steeds sterker het gevoel dat ze haar zussen moet beschermen en Arsinoe komt voor een belangrijke keuze te staan. Beide personages worden niet echt verder uitgewerkt, maar dat stoort niet. De schrijfster had al twee boeken de tijd om haar personages uit te werken en dit boek draait meer om de acties en visioenen van de twee zusjes.

Kendare Blake weet zoals altijd te intrigeren. Het tempo in dit boek ligt hoog en je wil weten hoe de puzzel in elkaar past. Maar het is niet meteen duidelijk hoe dit boek nu in de verhaallijn van de serie past. Misschien wordt dat nog duidelijk in het laatste deel, maar op dit moment staat het hoofdprobleem op het eiland los van de verhaallijn in de eerdere delen. Het lijkt wel alsof we even een zijsprongetje maken terwijl daar in de eerdere boeken geen tijd voor was.

Dat zijsprongetje is nog altijd een heel goed boek en als je de eerdere boeken van deze schrijfster goed vond, zal deze jou ook bevallen