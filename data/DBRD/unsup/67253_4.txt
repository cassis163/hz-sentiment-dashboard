Jeremy Massey was nog maar tweeëntwintig jaar oud toen hij, hij werkte in de uitvaartonderneming van zijn vader, bij een familie op bezoek moest om de begrafenis van hun zoon te regelen. Deze jongeman was overleden na een auto-ongeval waarbij de dader doorgereden is. Massey dacht hierover na en stelde zich voor wat er zou gebeuren als hij de man die hem doodreed was. In zijn gedachten ging hij hiermee verder hij bedacht dat er wel een verhaal in zat. Hij begon, het was inmiddels jaren later, met schrijven en in 2012 was zijn manuscript klaar. Hij vond een uitgever en in 2015 werd zijn debuut, De laatste vier dagen van Paddy Buckley, uitgegeven.

Patrick (Paddy) Buckley is twee jaar geleden weduwnaar geworden en voor Gallagher's, een van Dublin's grootste uitvaartondernemingen. Op een maandagochtend in oktober brengt hij een bezoek aan Lucy Wright om de uitvaart van haar man te regelen. Paddy voelt zich tot haar aangetrokken en dat lijkt wederzijds te zijn, want ze belanden in haar slaapkamer. Het onwaarschijnlijke gebeurt. Lucy overlijdt na een korte, maar hevige vrijpartij. Die nacht, na een andere klus, is hij in slecht weer op weg naar huis en rijdt een voetganger aan. Het is Donal Cullen, de gevaarlijkste crimineel van Ierland. Gallagher's mag de uitvaart regelen en Paddy krijgt de opdracht. Donal's broer Vincent is, behalve droevig, woest en wil de dood van zijn broer wreken. Daardoor is Paddy ervan overtuigd dat hij niet meer lang te leven heeft.

De laatste vier dagen van Paddy Buckley. Een titel die intrigeert en tegelijkertijd nieuwsgierig maakt. Want wat speelt zich tijdens die dagen af en zijn het écht de laatste vier die hij meemaakt? Het is echter niet alleen de titel die je bezig blijft houden. Want vanaf de proloog tot en met het laatste hoofdstuk blijft het boeien. Dat komt door een aantal verrassende wendingen die zich door het hele verhaal voordoen, door het spanningsveld dat gecreëerd wordt, maar ook door de manier van schrijven.

Massey's schrijfstijl is vlot en het verhaal dat hij vertelt is doorspekt met - soms zwarte - humor. Iets dat je in eerste instantie niet zou verwachten omdat de uitvaartbranche natuurlijk niet de meest vrolijke is. De auteur, en dat komt waarschijnlijk omdat hij ook scenario's schrijft, weet zijn verhaal erg beeldend over te brengen waardoor het een filmisch karakter krijgt. Daarnaast speelt het verhaal zich over het algemeen in een vrij hoog tempo af. Een aantal situaties is onrealistisch en soms zelfs licht absurdistisch, maar dit boek kan het hebben. Het wordt er alleen maar krachtiger van.

Aan alles is te merken dat Massey weet waarover hij het heeft en dat hij dus kennis van de uitvaartbranche heeft. Waar het verhaal zakelijk moet zijn, is het zakelijk. Waar het gevoelig moet zijn, is het gevoelig. Dat neemt niet weg dat het soms wel confronterend kan zijn. Zeker als je eventueel zelf iemand die je dierbaar is verloren hebt en moet missen. Dit zou echter niemand moeten weerhouden het boek te lezen. Want met deze debuutroman met thrillerelementen heeft Massey een boek geschreven dat zonder meer blijft hangen.