Michael Reefs is in 2004 begonnen met het schrijven van verhalen over de Bieb-bende. Pas in 2011 besloot hij een deel ervan op Tenpages.com te zetten. Al snel had hij het benodigde aantal aandelen behaald en ging Tenpages op zoek naar een geschikte uitgever. In 2013 bracht uitgeverij Zilverspoor het eerste deel van de serie op de markt, De legende van de hemelrijders. Eind 2014 maakte Reefs de keuze om de serie verder in eigen beheer uit te brengen onder de naam uitgeverij Stormsteen. In datzelfde jaar verscheen Duister carnaval en nu is daar De tijdwachter.  

Een belangrijk doel van uitgeverij Stormsteen is om niet-lezende kinderen weer aan het lezen te krijgen. Al willen wij (ouders) graag kinderen een boek zien lezen, veel kinderen brengen liever hun tijd liever door achter een tablet, computer of telefoon. Michael besloot daarom een interactieve boekenserie te maken. Naast het lezen over De Bieb-bende kunnen kinderen ook op internet hun avonturen beleven, namelijk hier en hier.
                                                                               
Of dit nog niet genoeg is bevat dit deel, na elke vijf hoofdstukken, ook nog QR-codes. Nee, het lezen van De tijdwachter zullen kinderen van acht tot en met twaalf jaar beslist niet saai vinden!  

‘De Bieb-bende’ is een twaalfdelige avonturenserie over vijf vrienden: Melanie, Luca, Sander, Roy en Valerie. De verhalen spelen zich af in het fantasiedorp Zuidbaai. Een tijd terug hebben de vrienden een verborgen kasteel op de heuvel ontdekt. Op de plek waar het kasteel stond is nu een bibliotheek gebouwd. Lang geleden zijn er in het dorp twaalf ruiters vermoord. Hun geesten dwalen nog altijd rond. Elke maand krijgt De Bieb-bende opdracht één geest te redden. De eigenschappen die elk kind afzonderlijk heeft (angst, leiderschap, lef, wijsheid en toekomst) komen hierbij goed van pas. Deze maand krijgen de vrienden aanwijzingen om de derde Hemelrijder, Harbrecht, te helpen. Hiervoor reizen zij af naar het jaar 536.  

Het boek begint met een dagboekfragment van Valerie. Hierin vertelt zij wat de vrienden de afgelopen maanden allemaal beleefd hebben. Dit is erg prettig voor lezers die de voorafgaande delen nog niet gelezen hebben. De Bieb-bende krijgt een nieuwe opdracht bij een bezoek aan een museum. De vrienden gaan op zoek naar het ‘Rad van de tijd’ en belanden zo in de middeleeuwen. Ze komen terecht in het jaar waarin de Hemelrijders vermoord zijn. Tijdens hun zoektocht naar Harbrecht krijgen zij te maken met zijn moordenaar, de Man met de Bijl. Zowel zijn geest, die hen vanuit het heden achterna gereisd is, als de echt George Hill zit de vijf vrienden op de hielen. Gelukkig krijgen zij hulp van twee middeleeuwse leeftijdsgenoten.  

De cover van het boek is zeer uitnodigend. Er is een spannende scène afgebeeld, waar de vijf vrienden gevangen worden genomen. Dit maakt de lezer nieuwsgierig naar het verhaal. Wanneer je het boek openslaat, ziet het er heel prettig uit. Het lettertype is fijn om te lezen, er is veel ruimte om de zinnen heen en het boek bevat korte hoofdstukken. Het boek is daardoor ook toegankelijk voor de wat moeilijkere lezers. Bij elke hoofdstuktitel staan drie kleine voorwerpen afgebeeld. Naarmate je verder in het boek komt, kom je meer te weten over de rol die deze voorwerpen in het verhaal spelen.

Het is niet alleen maar (inter-)actie in de boeken van Reefs. Naast een spannend verhaal en een hoop extra’s op internet valt er uit elk boek ook wat te leren. Eén van de hoofdpersonen, Valerie, heeft astma. Haar ziekte belemmert haar regelmatig. Tussen de regels door kun je lezen wat deze ziekte met het meisje doet. Hoe erg ze ook van haar astma baalt, ze wil niet dat haar vrienden medelijden met haar hebben.  

In dit deel kom je ook een hoop te weten over het leven in de middeleeuwen. Hoe verdienden de mensen hun brood? Hoe zag een stad er uit in die tijd? Wie was er de baas? Reefs heeft het middeleeuwse stadje Zuidbaai zo levendig omschreven dat je al lezende de bergen afval en uitwerpselen  op je netvlies ziet verschijnen. Gelukkig maar dat de schrijver geen kras-en ruikpagina’s toegevoegd heeft…..