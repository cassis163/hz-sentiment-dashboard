Bosch. Het vreemde verhaal van Jeroen, zijn pet, zijn rugzak en de bal door Thé Tjong-Khing is een beeldverhaal (zonder woorden) dat speciaal is gemaakt voor het jubileumjaar van Jeroen Bosch om zijn 500e sterfdatum te gedenken. Tjong-Khing die in zijn leven al vele prijzen won, heeft voor deze gelegenheid een sfeervol boek getekend waarmee hij in de voetsporen van de grote meester treedt.

Bosch is het spannende avontuur van Jeroen. De jongen gaat op een dag buitenspelen en struikelt over zijn hond. Hij valt, zonder zijn trouwe viervoeter, het ravijn in en belandt in een wereld vol vreemde monsters. Tijdens zijn val verliest hij zijn pet, zijn rugzak en zijn bal. Die gaat hij natuurlijk zoeken. Tijdens zijn zoektocht in dit bizarre paradijs ontmoet Jeroen vele enge wezens en komt hij op de wonderlijkste plekken. Niet iedereen is aardig en niets is wat het lijkt.  

Hoe gevaarlijk het ook wordt, Jeroen blijkt een dappere jongen en helpt iedereen die in nood is. Zo maakt hij vrienden en die heb je nodig als je ooit uit deze wereld wilt ontsnappen om terug te gaan naar huis.  

De verhaallijn is net zo simpel als dat het spannend en effectief is. De rode draad in dit boek is erg helder. De jonge lezer (kijker) kan hierdoor zonder moeite het avontuur volgen. Het motto is krachtig: Hoe spannend je leven ook is, je moet altijd je vrienden helpen en dan komt alles goed. Je vrienden zullen jou namelijk ook willen helpen als jij dat nodig hebt.  

De rode draad is niet het enige verhaal in dit boek. Plaatjes en gebeurtenissen genoeg om je uren mee te vermaken. Dus als de jonge lezer ziet dat het simpele verhaal goed afloopt kan hij opnieuw beginnen om een nieuw verhaal te zoeken in hetzelfde boek! Proeflezers van verschillende leeftijden vertelden naderhand allemaal een ander verhaal: hun eigen avontuur door het boek. Dat deden ze met veel enthousiasme en zonder enige twijfel dat hun interpretatie het juiste verhaal was. Dat is heel bijzonder. Tjong-Khing heeft hiermee heel knap werk verricht.  

Hoe komt het dat iedereen het boek anders leest/ bekijkt? Natuurlijk omdat het een beeldverhaal is: er is geen tekst dus de lezer kan zijn fantasie de vrije loop laten. Daarnaast is er gewoon erg veel te zien. In navolging van het compositiegebruik van Jeroen Bosch zelf, heeft Tjong-Khing ervoor gekozen om het verhaal op verschillende plekken in de tekening te laten plaatsvinden. Niet alleen de jongen Jeroen beleeft een avontuur, er zijn veel meer avonturen in dit vreemde land! Soms hoort een plaatje bij de zoektocht van Jeroen, maar er zijn ook aparte verhalen binnen het verhaal. Zelfs voor jonge kinderen is het heel helder wat er in de uithoeken van het rijk gebeurt. Dit is een boek dat je kind steeds opnieuw uit de kast zal pakken. Vooral de binnenkant van de kaft is geschikt voor spelletjes (zoals ‘ik zie ik zie wat jij niet ziet’) en samen kijken.

Het leuke aan het boek is dat er voor de kenner van de grote schilder Bosch ook veel aandacht is. Hoe beter je het werk van Jeroen Bosch kent, hoe leuker dit boek wordt. Er zijn grote werken van de schilder in verwerkt, maar ook ontelbaar veel kleine details. Uren kun je speuren om een detail van Tjong-Khing in een oorspronkelijke werk van Jeroen Bosch terug te vinden.  

De jonge lezer geniet van de bizarre prenten en de meer ervaren lezer kan zien dat Tjong-Khing van de originele schilderijen (die vaak veel te eng zijn voor kinderen) onschuldige beeldelementen heeft gemaakt.  

Is Bosch een kopie van de grote meester? Nee, gelukkig niet. Tjong-Khing heeft met veel respect het werk van Jeroen Bosch voor kinderen toegankelijk willen maken.  

Is het boek voor iedereen geschikt? Nee, dat niet. Voor het gevoelige kind is dit waarschijnlijk te eng. Er zijn boeven en die zijn gemeen; er zijn monsters en die zijn nog gemener en ten slotte is er een heks die je nachtmerries kan bezorgen.  

Ouders willen graag dat kinderen met kunst in aanraking komen. Dat geldt niet per se voor het werk van Jeroen Bosch, dat vaak als eng en te vreemd wordt gezien. Dit is echt een boek waar je als ouder even doorheen moet bladeren om te kijken of het voor jouw kind geschikt is. Als je de fantasie van je kind een slinger wilt geven, is dit het boek dat je zoekt.