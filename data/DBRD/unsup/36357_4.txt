Deze historische detective speelt zich af in de vijftiende eeuw, in een tijd dat de strijd om de Engelse troon net geluwd is. Maar binnen de koninklijke familie spelen kwesties waar Roger de marskramer, de hoofdpersoon, zijdelings mee te maken krijgt. Hij is een opmerkelijke marskramer, die eigenlijk van zijn moeder het klooster in moest.

Roger de Marskramer is niet het type in wie je de detective herkent. Maar zijn vak brengt met zich mee dat hij de laatste roddels hoort. Op deze wijze hoort hij van de mysterieuze verdwijning van de zoon van een schepen in Bristol. Vervolgens verneemt Roger van de verdwijning van iemand uit Canterbury. Allebei zijn ze in Londen verdwenen en werden ze het laatst gezien bij herberg Crossed Hands. Na het horen van de verdwijningen is hij van mening dat hij van God de zaak moet onderzoeken. Juist als marskramer heeft hij toegang tot informatie waar de overheid de hand niet op weet te leggen.

Maar hij is jong (negentien) en nog na√Øef, waardoor hij op het eind in levensgevaar komt. Dat maakt het spannend, hoewel ik hoop dat hij in de volgende boeken groeit in zijn rol als speurder. Inmiddels zijn er in Engeland van Sedley al meer dan tien boeken over Roger verschenen, dus ik ben benieuwd.

De marskramer en de dood wordt verteld vanuit de ikpersoon. Deze ikpersoon als verteller, is Roger op leeftijd, die terugkijkt op het leven. Daarbij spreekt hij de lezers op een gegeven moment aan als 'kinderen'. Hierdoor, en door het vriendelijke karakter van het boek, is deze detective volgens meer gericht op een jeugdig publiek. Ook de sierlijke omslag bevestigt dit. Het lijkt eerder de cover van een stripboek. Het ziet er zeer verzorgd uit.