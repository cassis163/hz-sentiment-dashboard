Wanneer basisschool De Vulpen een nieuwe leiding krijgt toegewezen in de person van de kordate Katja Poot, verandert er veel in korte tijd. Katja steekt bovendien haar voorkeur voor bepaalde teamleden niet onder stoelen of banken. Wanneer Katja verkeerde beslissingen neemt, is de toon echter gezet. Niet alleen verschillende teamleden, maar ook ouders twijfelen aan haar kennis en de sfeer wordt grimmiger. Op zeker moment wordt Katja verzocht op te stappen; dit wijst zij echter van de hand.

Zuydgeest greep haar kans om haar debuut uit te geven via Godijn Publishing en ik zeg…terecht. Godijn heeft het talent van deze debuterende auteur goed onderkend.

“De teamleden rommelen wat aan. Het wordt tijd dat er een andere directeur komt, want de school staat al jaren stil. Dat betekent terugloop in leerlingen. Ik ga graag de uitdaging aan. Sterker nog, ik durf deze uitdaging aan te gaan. Het team heeft een harde hand nodig!’

‘Angst regeert de Vulpen’ is origineel qua thema, maar bovendien zeer herkenbaar voor velen die direct of zijdelings te maken hebben met het reilen en zeilen binnen een schoolorganisatie. Daarmee wil ik niet beweren dat er op elke school wordt geroddeld en gemanipuleerd, maar –daar waar mensen samenwerken- staan met bepaalde regelmaat de onderlinge verhoudingen nu eenmaal onder druk.

“De weerstand bij de nieuwe werkafspraken, zoals de werktijden. Hoe belachelijk het bij de vorige directeur allemaal geregeld was, zoals werk meenemen naar huis. Tot slot vertelde ik hoe ik de school wilde veranderen in een moderne school terwijl het team liever voor een nieuwe rekenmethode koos.”

Zuydgeest heeft een plezierige en vlotte schrijfstijl en weet op subtiele wijze de spanning op te bouwen en vervolgens te behouden. De uiteindelijke ontknoping was mij echter iets teveel van het goede. Overigens maakt de kennis van de schoolomgeving, die de auteur tentoonspreidt, duidelijk dat zij als ‘insider’ actief is.

Het manipulerende karakter van Katja Poot, de vrouw die op zeker moment de scepter gaat zwaaien op ‘De Vulpen’ is wellicht iets te dik aangezet, maar dat heeft anderzijds als effect dat de resterende personages extra goed uit de verf komen.

“Ik ben niet tevreden met haar functioneren, maar wat ze privé uitvogelt is niet aan ons. Helaas ben ik niet bij de sollicitatie geweest, dan had ik wat vragen willen stellen over haar opleidingen en werkgevers. Het zijn er veel.”

‘Angst regeert de Vulpen’ had naar mijn smaak wel iets grondiger geredigeerd mogen worden, maar desondanks is dit boek een bijzonder verdienstelijk en origineel debuut.

Over de auteur
Jolanda Zuydgeest (1962) is getrouwd met Alex en samen hebben zij drie dochters. Zuydgeest werkte als onderwijsassistent op een basisschool en volgde de PABO. Inmiddels is zij al vijftien jaar als leerkracht actief.

Haar behoefte zich verder te ontwikkelen in het schrijven resulteert in het volgen van een driejarige cursus ‘kinderverhalen schrijven’ in Amsterdam. In opdracht van uitgeverij Cantecleer/Tirion creëert Zuydgeest, samen met een vriendin, een vijftal boekjes met kindertraktaties.

Na het volgen van meerdere schrijfcursussen schrijft ze columns en verhaaltjes en doet mee met schrijfwedstrijden. ‘Angst regeert de Vulpen’ is haar debuutroman.

Uitvoering
Uitgever Godijn Publishing
ISBN10 9492115131
ISBN13 9789492115133
Paperback, 175 pagina’s

Over Hanneke Tinor-Centi
Hanneke Tinor-Centi (1960), communicatieprofessional, tekstschrijver, (boek)marketeer, boekrecensent en literair agent.