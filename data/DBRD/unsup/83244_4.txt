Dit is het zestiende deel uit de Joanna Brady-reeks, maar heel goed als stand-alone te lezen. Ik had nog niets over deze vrouwelijk sheriff gelezen maar dat was geen belemmering om te kunnen genieten van dit boek 'Valse onschuld'.
De keuze voor de cover wordt al snel duidelijk. Het is een mooie cover!

In dit boek kun je over de twee hoofdpersonen lezen in een eigen verhaallijn. Het blijft heel lang onduidelijk wat deze twee vrouwen en hun belevenissen met elkaar te maken hebben.
Liza en Joanna krijgen voldoende aandacht van de auteur, je kijkt met hen mee terug naar hun verleden waardoor je ze goed leert kennen;
'Joanna merkte dat ze instemmend knikte. Ze was gewend aan de afschuwelijke gevolgen van wat mensen elkaar konden aandoen, maar de verwondingen van dit hulpeloze beestje deed haar bloed koken.' en
'Met elk briefje van honderd dat ze tegenkwam groeide Liza's woede tegenover haar moeder. Had Selma dat geld altijd al gehad – Liza's hele jeugd? Waarom had ze haar dochter dan veroordeeld tot een leven van armoede, zogenaamd zonder een cent? Waaróm?'

Liza werkt als assistent-bedrijfsleider bij Candy's, een eettent in de buurt. Doordat ze daar ook gewerkt heeft als afwashulp, serveerster en hostess heeft ze zoveel over het vak geleerd dat ze op elk moment in kan springen als kok. De meeste klanten kent ze niet bij naam, maar Liza denkt aan hen met de bestelling die ze plaatsen. Ze denkt bijvoorbeeld niet aan de klant als 'John, van Great Barrington Electric' maar als 'twee spiegeleieren, knapperige bacon, gebakken aardappels, koffie met melk en suiker en nog zo'n koffie voor onderweg…' Lachen, toch?

En ook in dit verhaal een 'weetje'; Wist je dat superlijm is uitgevonden als hulpmiddel voor operaties?

De titel wordt duidelijk in een voor mij heel verrassende plot. Deze auteur heeft een prettige schrijfstijl; langzaam maar zeker wordt de spanning opgebouwd en komen de twee verhaallijnen samen en smelten samen. Hier valt even de spanning wat weg, maar deze wordt snel weer opgevoerd zodat ik lekker door kon lezen.
Een akelig idee; zo'n dader en dan ook nog die handelswijze…
3,5/5*