De cover vind ik, om heel eerlijk te zijn, niet zo mooi. Ik zou het nooit genomen hebben in de boekhandel of aangeklikt hebben op een webshop. Gelukkig was de korte inhoud veel beter waardoor ik meedeed aan de wedstrijd en ook won. Even later lag het boek dan ook in de bus.

Daarnaast was de korte inhoud op de achterflap van de cover in een speciaal lettertype en kleur gedrukt. Dit vroeg heel wat concentratie om goed te kunnen lezen. Een speciaal lettertype kan mooi zijn, maar op een achterflap moet het vooral duidelijk zijn. Het is de eerste stap voor de lezer om het boek te kopen. Als men dan extra moeite moet doen om de inhoud te lezen, kan men er snel op afknappen.

Het verhaal gaat over Julia. Op één dag kent ze heel wat pech: haar vriend Luc verlaat haar, ze dondert van de trap met een gebroken pols en hersenschudding als gevolg, ... Ze besluit om samen met een vriendin nog eens uit te gaan. Ze ontmoet in de club Andreas, een jonge, knappe man. Eerst is ze wat terughoudend, want ze is tenslotte meer dan 10 jaar ouder. Maar dan besluit ze alles over boord te gooien en zich gewoon te amuseren. Dit eindigt in een one-night-stand, denkt Julia, want Andreas laat haar klaarblijkelijk niet gerust. Ze wordt de weken nadien gestalkt. Maar is het wel Andreas die haar stalkt?

Het boek heeft meerdere hoofdstukken. Elk hoofdstuk is dan ook onderverdeeld in meerdere korte hoofdstukjes die worden aangegeven met Romeinse cijfers. Een auteur die werkt met korte hoofdstukken, krijgt van mij al een pluspunt. :-)

In het eerste deel miste ik wat vaart. Het gaat nog gemoedelijk, Julia begint wat gestalkt te worden, maar nog niet te erg. Niettegenstaande las het wel heel vlot. Pas in het tweede deel van het boek werd de speedboot aangezet en werd ik naar het einde toe gezogen. Niets of niemand stopte mijn speedboot: ik moest en zou het boek NU uitlezen.

In het boek staan er meerdere typfouten. In een volgende druk zou ik die er zeker uithalen, want het zou zonde zijn om fouten in zo'n goed verhaal te laten staan.

Om alles samen te vatten: cover vind ik niets, verhaal is zeer goed en ik ben benieuwd naar een volgend verhaal van deze auteur.