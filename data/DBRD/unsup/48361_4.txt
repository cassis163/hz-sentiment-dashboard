Door de dagboekfragmenten van Jane uit 1809 waarvan de auteur ons laat weten dat ze fictief zijn en de verhaallijnen van zus Cassandra en nicht Caroline kunnen we meekijken in hun leven.

Het geeft een mooi kijkje op het leven van een toch niet alledaagse vrouw uit die bepaalde periode, zoals Jane Austen. Geen ophef omdat het tenslotte achteraf een gevierd auteur betreft, maar simpelweg zoals het geweest zou kunnen zijn.

De overpeinzingen van Cassandra in 1843 gedurende de laatste dagen van haar leven zijn indrukwekkend om te lezen. Het gaat om de heel gewone gevoelens waarin je de groei van mensen tijdens hun leven kunt volgen. Cassandra merkt dat ondanks dat Jane en zijzelf evenveel jaren blijven verschillen in leeftijd, het verschil naarmate ze ouder worden kleiner lijkt te worden.
Maar sommige verschillen zullen altijd blijven bestaan.

'Cassandra schudt haar hoofd. Haar ouders lieten Jane te veel haar eigen gang gaan. Jane had in die tijd meer discipline en structuur kunnen gebruiken. Al was ze misschien nooit zo'n fantastische schrijver geworden als hun ouders strenger waren geweest, mijmert ze. Doordat Jane naar hartenlust heeft kunnen experimenteren in die jeugdverhalen, heeft ze uiteindelijk leren doseren en een uitstekend gevoel voor timing ontwikkeld.'

Caroline komt in 1845 na de dood van Cassandra gevoelsmatig steeds dichter bij haar twee tantes staan, ze kan nu ook begrijpen waarom ze dingen deden of soms ook niet deden.
De auteur heeft zich duidelijk verdiept in de periode waarin dit verhaal zich afspeelt, waardoor het een ware historische roman is geworden. Fictief, maar gebaseerd op ware feiten en heerlijk om te lezen door de verschillende personages die levensecht worden in dit boek.

Voor in het boek staat een kaart van de omgeving waarin het verhaal zich afspeelt en een overzicht van belangrijke jaartallen voor alle betrokkenen. Achterin staat een nawoord, gegevens over de Austens en de stamboom van de familie. Deze zorgen samen met een overzicht van geraadpleegde literatuur voor een mooie verantwoording.
Ik heb werkelijk genoten van deze roman van Anke Werker en was tijdens het lezen even in de negentiende eeuw op het platteland in het zuiden van Engeland.
4,5/5*