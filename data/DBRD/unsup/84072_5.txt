Om de honderdste editie van de Nijmeegse Vierdaagse te vieren, verscheen Oorlogspad, de vijfde vierdaagse thriller. Auteur Rudy Dek raakt er inmiddels aardig bedreven in. In Oorlogspad maakt de lezer kennis met de geschiedenis van de vierdaagse en natuurlijk met de geschiedenis van het prachtige Nijmegen.

Rogier Hoofs is parttime detective en lost al jarenlang mysteries in en rondom Nijmegen op. Wanneer hij op een dag een kaart ontvangt, waar slechts een enkele aanwijzing op staat, gaat de detective op onderzoek uit. Hij moet diep in het verleden graven en al gauw belandt Rogier in een mysterie dat zich omstreeks 1950 afspeelde. Hij is vastbesloten om het op te lossen, maar de zaak blijkt een stuk ingewikkelder in elkaar te zitten dan hij aanvankelijk dacht.

Oorlogspad is een detectivethriller in zijn mooiste vorm. Rudy Dek heeft een prachtig verhaal neergezet met indrukwekkende zijlijnen. Hij wisselt af tussen de tegenwoordige tijd en het onderzoek van detective Hoofs, en de verleden tijd waarin wandelaar Jason aan bod komt. Hier en daar raken de verhalen elkaar aan, om daarna weer losgelaten te worden. De lezer reist mee met beide personages, in heden en verleden, en knoopt op die manier samen met detective Hoofs de eindjes aan elkaar. Het is daarom geweldig als je denkt de oplossing te hebben gevonden, en compleet overrompeld wordt door de uitkomst. Het raadsel begint groter te worden als alle conclusies die jij samen met detective Hoofs hebt getrokken, onjuist blijken te zijn. En toch voel je je als lezer niet genept; je gaat de zaak opnieuw onderzoeken. Het vereist het nodige denkwerk en dat is best spannend!

Oorlogspad doet zijn thriller-naam eer aan. Je wordt in het boek gezogen en blijft bladzijde na bladzijde omslaan. Het is gedetailleerd, zonder de hoofdlijn uit het oog te verliezen. Taal- en schrijftechnisch is het niet alleen geweldig, maar ook dusdanig pakkend dat het onmogelijk is het verhaal te laten rusten. In Oorlogspad kan iedere lezer wel iets vinden wat hem aanspreekt. Een leuk detail is het feit dat detective Rogier Hoofs zijn eigen Facebookpagina heeft, waar hij het publiek al tijden van tevoren warm maakte met oude foto's en documenten. Niet alleen Oorlogspad zelf is dus spannend, maar ook de weg er naartoe moet menig ge√Ønteresseerde al op het puntje van zijn stoel hebben doen zitten. Na het lezen van deze thriller, kun je op deze Facebookpagina terecht om de foto's die in het boek voor komen, stuk voor stuk te bekijken. Dat geeft een extra dimensie aan deze bijzondere pageturner.

Rudy Dek heeft hoofdpersonage Hoofs integer neergezet, en brengt een indrukwekkend verhaal met een bijzonder gevoel voor humor. Oorlogspad bevat alle elementen die je in een goede thriller mag verwachten, en de ontknoping gaat je niet teleurstellen. Een briljant stukje schrijfwerk!