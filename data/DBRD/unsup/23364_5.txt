Wat een tempo! Als je begint te lezen kijk je pas weer op uit dit boek, wanneer je al halverwege bent. Je voelt je betrokken bij de hoofdpersoon Pierrot, het jongetje van zeven, dat opgroeit in Frankrijk met zijn Franse moeder en Duitse vader. Hij blijft alleen achter als beiden zijn overleden. Familie heeft hij niet. De moeder van zijn beste vriend kan of wil hem niet in huis nemen. Zij zoekt een plaats voor hem in een weeshuis.
Dan krijgt hij bericht van zijn tante Beatrix, de zuster van zijn vader. Zij vraagt hem bij haar te komen wonen, in het huis op de berg in de Beierse Alpen. Ze is daar huishoudster. Hitler en Eva Braun komen er geregeld. Er heerst een gespannen sfeer. Pierrot verandert langzaam maar zeker van een bedeesd Frans jongetje in Pieter, een machtsbeluste knaap, die onderdeel uitmaakt van Hitler's wereld.

Na het lezen van een eerder boek van Boyne, De jongen in de gestreepte pyama, verwacht je even een soortgelijk boek te lezen over een jongetje in een oorlog, waar hij niet veel van begrijpt, maar dit is heel anders. Het beschrijft, wat macht met mensen kan doen, hoezeer oude banden schijnbaar eenvoudig verbroken kunnen worden, alleen maar om nog meer macht te verwerven of soms alleen maar omdat iemand in de weg liep of iets onwelgevalligs deed.

Veel stof om over na te denken. Het boek is snel gelezen, maar zal iedereen lang bij blijven.