Harlan Coben werd in eigen land beroemd met zijn Myron Bolitar thrillers. Maar de grote doorbraak wereldwijd was te danken aan zijn stand-alone verhalen met hun twists en turns, spanningsopbouw, voortdurende verrassing en jakkerend tempo.
Coben schreef 7 boeken over Myron  de sportheld - en daarna werd het stil. Maar altijd bleef duidelijk dat zijn hoofdpersoon eens zou terugkeren. Ik heb ooit een Myron Bolitar verhaal gelezen. Dat was Oud zeer uit 2001 en het kon me niet echt bekoren.
Ondertussen zijn de jaren verstreken, heeft Bill Clinton Harlan Coben uitgeroepen tot een van zijn favoriete auteurs en zijn de verkoopcijfers wereldwijd fors gestegen. Achteraf gezien een goede beslissing om andere verhalen te gaan schrijven en Bolitar te laten rusten.
Maar nu is hij terug in Eens beloofd. En hoe!

Uit bezorgdheid laat Myron de dochter van een vriendin - Aimee - beloven dat ze hem belt als ze ooit een lift nodig heeft. Al snel is het zover en belt ze midden in de nacht. Myron pikt haar op en levert haar af op een adres. De volgende dag is ze verdwenen en Myron was de laatste die haar heeft gezien. Verdacht!
Het verhaal draait om de opsporing van Aimee en er lijken verbanden te zijn met de verdwijning van een ander meisje.
Een klus voor Myron die geassisteerd wordt door merkwaardige personages. Win  psychopaat  is de steun en toeverlaat van Myron. Big Cyndi  de menselijke vulkaan - honderdveertig kilo en ex-profworstelaar. Naast opmerkelijke personages zijn er beeldende en intrigerende situaties zoals een achtervolging door een louche Tweeling. Myron verenigt harde en zachte kanten. Hij heeft het hart op de goede plaats en tegelijkertijd bezit hij de meest gedetailleerde kennis over hoe iemand verantwoord om zeep te helpen. Hij gaat fors de strijd aan maar is als was in handen van zijn nieuwste liefje of hij beschrijft met mededogen en humor zijn ouders op leeftijd.

Eens beloofd heeft vaart, heeft humor en is prachtig geschreven.
De plot mag er zijn en zoals altijd valt op het eind het kwartje.
Kleurrijk, verfrissend en een genoegen om te lezen.