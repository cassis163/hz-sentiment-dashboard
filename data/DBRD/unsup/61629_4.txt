Jakob Wegelius (1966) is een Zweedse schrijver en illustrator. In de “legende van Sally Jones“hebben we al kennis kunnen maken met de gorilla die al varend, in de machinekamer, over de wereldzeeën reist. Het is een vrij dunne graphic novel en wat dat betreft is de enige wat het gemeen heeft met dit boek dat het over dezelfde hoofdpersoon gaat.

In “Moordaap”is er dus de (hernieuwde) kennismaking met Sally Jones. Deze kundige gorilla is bijzonder. Ze kan lezen, schaken en schrijven. Als machinist van een stoomschip reist ze met kapitein Koskela, de Chief, de hele wereld rond. Tot de Chief op een dag wordt beschuldigd van moord en Sally Jones alleen achterblijft. Ze wil zijn onschuld gaan bewijzen.

Als het verhaal begint legt Sally Jones uit dat ze een gorilla is en dat ze het verhaal van Morro en Chief op papier wil zetten. Ze tikt dit op een oude typmachine die ze zelf gereapareerd heeft.

Het verhaal speelt zich voor het grootste deel af in Portugal, in Lissabon. Al brengt de zoektocht naar de onschuld van de Chief ons ook naar het verre Oosten waar Sally Jones bij de mahardja verblijft. Het is geschreven in korte hoofdstukken voorzien van mooie zwart/witte illustraties in een klassieke stijl. De cover in dezelfde stijl en de landkaarten aan binnenzijde van de cover zijn zeker de moeite waard om even stil te staan bij de kleine details. Het is een dikke pil, met zijn 527 bladzijdes maar leest vlot weg.

Inhoud: Sally Jones en de Chief zitten op de vrachtschuit”de Hudson Queen” te wachten op een vracht. Alphonse Morro biedt ze een vracht aan maar dit loopt helemaal verkeerd af. Als de Chief verhaal wil halen bij Morro wordt deze vermoord op de kade en krijgt de Chief daar de schuld van. Een menigte komt op hen af en de Chief wordt gearresteerd. Sally Jones vlucht weg van de mensen die “Moordaap”roepen en de achtervolging in zetten. Sally Jones komt terecht bij Anna. Anna die hard werkt in een fabriek, zingt in haar vrije tijd Fado’s en neemt Sally Jones op in haar huis. Ze huurt haar woning van Signor Fidardo, een instrumentbouwer waar Sally Jones gaat werken. Beiden besluiten Sally Jones te gaan helpen om de onschuld van de Chief te bewijzen.

Het boek is verdeeld in drie delen en bevat korte hoofdstukken met eenvoudig taalgebruik. In het eerste deel is er de aanloop naar de moord op Morro, de beschuldiging en de beslissing op pad te gaan om de echte daders te ontmaskeren. In het tweede deel gaat de reis naar het verre Oosten en gaat het over het verblijf bij de marhardja en in het derde deel is er de ontknoping.

In eerste instantie denk je bij de titel aan een heel ander soort gorilla dan wat Sally Jones werkelijk is namelijk een trouwe, vriendelijke, zorgzame vriend. Een beetje misleidend maar het verhaal maakt dat meer dan goed.

Omdat de hoofdstukken niet al te lang zijn, de vertelstijl boeiend en vol details en niet te vergeten de aparte illustraties is het voor kinderen die houden van avontuurlijke verhalen een heerlijk boek om te lezen. De indicatie is voor 13/15 jaar maar ik denk dat de bovenbouw basisschool dit ook zeker graag zullen lezen.