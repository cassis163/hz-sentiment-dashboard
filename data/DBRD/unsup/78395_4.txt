broeierige sfeer,Om met de deur in huis te vallen: Steen voor steen maakt het predikaat literaire thriller helemaal waar. Liselott Willén zet geen personages neer maar mensen. Soms heeft ze daar maar enkele woorden voor nodig, zoals voor John, haar kwelgeest. Soms is daar meer voor nodig, maar ook niet veel meer.

Hoofdpersoon in dit intrigerende en subtiel opgebouwde verhaal is Kjerstin, onderwijzeres, van bijna middelbare leeftijd en getrouwd met Jörgen, die arts is. Jörgen heeft een verhouding, alleen weet Kjerstin nog niet met wie. Zelf heeft ze het vreselijk moeilijk op de school waar ze lesgeeft, want ze heeft totaal geen overwicht op de leerlingen. Eentje maakt haar het leven voortdurend zuur, maar die wordt de hand boven het hoofd gehouden door de directeur. Kjerstin voelt zich aan alle kanten opgesloten en gemanipuleerd. Daarom besluit ze een cursus zelfkennis te gaan volgen. Elke donderdagavond verzamelen acht vrouwen zich in een somber zaaltje, alwaar ze door ene O weer gemanipuleerd worden  al merken ze dat in eerste instantie niet. Kjerstin moet zich een doel stellen en omdat ze zich niets vreselijkers voor kan stellen neemt ze als doel het plegen van een moord. Daar gaat echter heel wat aan vooraf.

Wat heerlijk om eens een subtiel en spannend boek te lezen waar de diverse gebeurtenissen met elkaar verweven worden op een manier waardoor je langzamerhand het gevoel bekruipt dat je de hoofdpersoon wel even zou willen waarschuwen Het is ook heerlijk om weer eens een verhaal te lezen dat zich in een wereld afspeelt die wij toch niet zo goed kennen. Kjerstin geeft bijvoorbeeld Zweedse les en blijkbaar is het broodnodig dat ze dat doet omdat de kinderen anders dreigen Fins te gaan spreken. Mmm, toch eens nazoeken hoe dat zit, denk ik dan. Dus even met Google gespeeld. Nu jullie nog!