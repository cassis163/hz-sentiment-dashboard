Ellen De Vriend werkte vijftien jaar als journaliste voor een Zeeuws dagblad en enkele huis-aan-huiskranten. Ze schreef ook al enkele non-fictieboeken, zoals Kwiek & Wies. De Vriend debuteerde met de thriller Bitterzoet. Crush is haar tweede fictieverhaal. Het speelt zich af in Zoutelande, een dorp aan de Zeeuwse kust. De Vriend woont daar heel dichtbij: in Vlissingen. Ze kent de regio dus goed, wat je duidelijk merkt aan de goede en gedetailleerde beschrijvingen van de omgeving.

Het verhaal gaat over Mikkie en Daan, zus en broer, die heel veel zin hebben in de zomervakantie. Vooral Mikkie is erg enthousiast, want haar beste vriendin Luana komt twee weken op bezoek. Ze hebben elkaar een paar jaar geleden leren kennen op vakantie en zien elkaar sindsdien elke zomer. Maar Luana en Mikkie kunnen niet zoveel tijd met elkaar doorbrengen als ze willen, want Luana’s oma wil dat ze Steve, een achterneef, gezelschap houden. Als ze Steve Zoutelande tonen, lijkt het toch nog fijn te zijn met zijn vieren. Maar bij een toeristisch bezoek aan de bunkers denkt Luana een lijk gezien te hebben. Met z’n allen gaan ze op onderzoek uit. Maar dan verdwijnt Luana en lijkt Steve toch niet zo lief te zijn als hij er uitziet.

Crush wordt verteld vanuit verschillende perspectieven. Je beleeft het verhaal door de ogen van verschillende personages, al is het duidelijk dat Mikkie het hoofdpersonage is. De personages worden vrij oppervlakkig voorgesteld. Over Mikkie kom je het meeste te weten, maar toch is de informatie beperkt. Wel krijg je het gevoel dat je de personages vrij goed kent, omdat je het verhaal vanuit hun standpunten bekijkt. Je denkt dus met hen mee. De afwisseling van vertelperspectieven maakt het boek alleen maar beter, ze maken het verhaal nog spannender en ze creëren meer mysterie. Wat ook bijdraagt aan de spanning is dat er twee spannende verhaallijnen zijn: enerzijds het onderzoek naar het lijk en anderzijds de duistere achtergrond van Steve. Naarmate het boek vordert krijg je antwoorden, maar het verhaal roept vooral nog meer vragen op. Aan spanning ontbreekt het Crush niet.

Het boek begint heel normaal, jongeren die uitkijken naar de zomer, samen met hun vrienden. Omdat de situatie zo dicht bij het dagelijkse leven ligt, is het heel gemakkelijk om je in de situatie in te leven. Ellen De Vriend laat je op je gemak kennis maken met de personages, maar de spanning stijgt plots als Luana een lijk denkt te zien. Vanaf dan laat het boek je niet meer los en wil je het meteen uitlezen. Het verhaal is ook erg vlot geschreven. Het bevat geen te lange zinnen en je leest het boek zo uit. Erg positief is de capaciteit van de auteur om heel beeldend het verhaal te vertellen, zonder dat het saai wordt. Alle beschrijvingen en details die gegeven worden, dragen alleen maar bij aan de kwaliteit van het boek.

Wat ook bijzonder is aan Crush, is dat het krantenartikels bevat. Dat voegt iets extra’s toe aan het boek. Opgepast, grote kans op wenen! Het verhaal bevat zware emoties, maar laat dat je niet afschrikken. Crush vertelt een zwaar verhaal, maar op een goede en luchtige manier. Dat in combinatie met de vlotte schrijfstijl van Ellen De Vriend maakt van Crush een must-read.

Crush krijgt vijf sterren, omdat er niets op aan te merken valt. Veel leesplezier!