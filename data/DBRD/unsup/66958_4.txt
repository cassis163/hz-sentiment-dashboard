Het verhaal speelt zich af op het prachtige eiland Ibiza bijna 30 jaar geleden. De auteur laat ons kennismaken met de schoonheid maar ook de donkere kanten van dit eiland.
Marianne wordt op het eiland geboren als kind van een Engelse vader en een Nederlandse moeder, een hippie stel. Vader verdient de kost met verschillende criminele activiteiten en zit regelmatig in de gevangenis. Moeder geeft op een naburig eiland workshops op zoek naar jezelf, het ontdekken van je eigen ik. Zij trekken regelmatig de wereld rond maar komen steeds weer terug op Ibiza. Overal een huis, maar nergens thuis.
De ouders gaan scheiden en Marianne wordt een beetje aan haar lot overgelaten .Gaat een aantal jaren naar een kostschool waar zij het prima naar haar zin heeft maar door geldgebrek moet zij daarvan af.
De zomer van haar 17de levensjaar brengt ze door in het oude ouderlijk huis op Ibiza.
Het is een triest verhaal over een jong meisje / vrouw op weg naar volwassenheid. Helemaal op zichzelf aangewezen, emotioneel totaal ontwricht zonder ook maar iemand die echt om haar geeft of voor haar zorgt. De keuzes die zij maakt zijn soms heel schokkend en schrijnend voor haarzelf en de omgeving.
Het contact tussen moeder en dochter verloopt heel moeizaam en moeder schuift haar eigen onmacht af op haar dochter. Vader laat via derden uit de gevangenis af en toe wat van zich horen.
Het is een prachtig geschreven menselijk boek.