Dit is het vierde in het Nederlands vertaalde prentenboek van de Franse auteur en illustrator Barroux.
Hij bespreekt maatschappelijke thema’s zonder dat het ergens zwaar wordt. Eerdere titels zijn: Welkom (vluchtelingenproblematiek), Waar is de olifant? (gevolgen van ontbossing) en Waar is de zeester? (zeevervuiling).

In ‘Hoeveel bomen?’ wordt er niet alleen over bomen gesproken. Via grote en kleine dieren ervaren kinderen ook in dit boek spelenderwijs dat iemand die hard roept niet automatisch gelijk hoeft te hebben, maar dat iemand die over iets nadenkt en een zacht stemmetje heeft ook een goed antwoord kan geven.

Het verschil tussen wie er gelijk heeft of wie er beslist gelijk wil hebben, is niet het enige thema waarvoor dit boek ingezet kan worden. Met kleuters kun je heel goed bomen tellen, bijv. op de binnenkant van de omslag. Met peuters het sorteren van de dieren van klein naar groot. En wat te denken van het herkennen van vormen van bomen, welke er zijn en de bijbehorende bladeren zoeken, bijv. het eikenblad?

Vervolgens kan er aan bod komen: hoe ontstaat een bos, een boom, een zaailing? Wordt er geplant of gezaaid? Vanzelf komt dan ook het thema milieu aan de orde. Waarom zijn er bomen nodig?
Zie je verschillende soorten bomen en hoe zien bomen er uit in verschillende seizoenen? Waarom is het belangrijk dat er natuur is? Of nog moeilijker: zoek bij ieder dier een karaktereigenschap.

Zoveel mogelijkheden in een ogenschijnlijk eenvoudig prentenboek waarin tekst en illustraties goed op elkaar zijn afgestemd. De kleurige illustraties beslaan de volledige bladspiegel en de tekst heeft een duidelijk lettertype. De tekst bevat grappige gedeelten, is verschillend in grootte neergezet waardoor je automatisch hard of zacht gaat voorlezen en door goed lezende vertaling van Lidewij van den Berg.

Ontdek zelf wat het antwoord is op de vraag ‘Hoeveel bomen heb je nodig voor een bos?’ en welk dier het goede antwoord geeft bij het lezen van dit bijzondere boek om het daarna met een glimlach dicht te doen tot een volgende voorleesronde.