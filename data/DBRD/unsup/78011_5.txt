Het lammetje dat een varken is is wel een titel die nieuwsgierig maakt! En het maakt meteen duidelijk dat het een prentenboek is over jezelf kunnen/willen zijn en ik vind het heel belangrijk dat dat thema aangesneden wordt onder kinderen.

Het lammetje rolt net als de varkens door de modder en dat wordt raar gevonden, maar zelf vindt hij dat helemaal niet: hij is namelijk een varkentje! De boer ziet ook dat er iets aan de hand is en neemt het lammetje mee naar de dierenarts, die ontdekt algauw dat lammetje van buiten misschien wel een lammetje is, maar van binnen toch echt een varkentje. Hij komt dan met een goede oplossing…

Wat een lief verhaal is dit! Van onbegrip tot goed luisteren en kijken tot begrip en acceptatie. Lammetje ís gewoon echt een varkentje, al ziet hij er niet zo uit. Gelukkig kan hij op het eind helemaal zichzelf zijn. Zo zou het in het echte leven ook moeten gaan: luister, kijk, probeer te begrijpen, en vooral: accepteer mensen zoals ze zijn!

Het lammetje dat een varken is is een prentenboek met een lief en laagdrempelig verhaal, vol schattige illustraties, met een prachtige boodschap. Ik hoop dat het veel gelezen en besproken wordt met kinderen, thuis en op school.