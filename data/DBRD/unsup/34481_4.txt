Je kent ze wel, de blauwe bordjes met witte letters. René Dings verzamelt al jaren grappige wetenswaardigheden over onze straten met hun namen en schreef er een boek over. Een héél boek over straatnamen? Jazeker, 270 bladzijden en het verveelt geen moment. Dings zit sinds 2006 in de Commissie Straatnaamgeving van de gemeente Delft. Sindsdien schrijft hij voor zijn website www.overstraatnamen.nl allerlei korte verhalen over de straatnaam. Deze bundel bevat herschreven verhalen van zijn website inclusief nieuwe voorbeelden en opmerkelijke feiten.
In principe worden er geen straten genoemd naar personen die nog in leven zijn. Meestal is de regel dat de persoon vijf of tien jaar dood moet zijn. Een veel geraadpleegde bron is de Basisregistraties Adressen en Gebouwen. Deze BAG bevat officiële gemeentelijke basisgegevens van alle adressen en gebouwen in een gemeente. De verschillende gemeentes hebben allen een ‘Verordening Straatnaamgeving en huisnummering’ maar hanteren soms ongeschreven regels bij het uitgeven van straatnamen. Dan gebeurt het weleens dat een naam verkeerd gespeld wordt of dat er in dezelfde stad een van Durenstraat en van Burenstraat (Deventer) voorkomt. Bedenk maar eens hoe lastig dit voor ambulancepersoneel is!
Listmania liefhebbers kunnen hun hart ophalen. Een opsomming van de meest voorkomende of langste straatnamen ligt voor de hand, maar een lijstje met straten waar maar één van de klinkers in voorkomt, zoals de Astraat in Groningen en de IJdijk in Spaarndam is wellicht wat vergezocht. Overigens staan de namen veelal niet in rijtjes gedrukt, dan wel zijn ze in de tekst verweven.
Vragen kun je eigenlijk niet meer hebben, maar heb je er toch nog één, dan neemt Dings je bij de hand in het laatste hoofdstuk. Daar krijg je antwoord op de prangende vraag die je bij de eerste bladzijde al had: bestaat de Sesamstraat echt? En als klap op de vuurpijl een 7 tal tips om ervoor te zorgen dat er een straatnaam naar jou wordt genoemd.
Over straatnamen met name, waarom onze straten heten zoals ze heten heeft een vorm van humor die berust op verrassende geestige uitingen. Stel je voor dat de Nachtwacht-straat de officiële naam van het schilderij had gekregen: De compagnie van kapitein Frans Banning Cocq en luitenant Willem van Ruytenburgh maakt zich gereed om uit te marcheren-straat! Bovenal is het zeer informatief, onderhoudend en scherpzinnig geschreven en ook nog eens origineel. Het enige wat mist zijn afbeeldingen van bijzondere straatnaambordjes.
En ga nu maar eens kijken waar die Donald Ducklaan is.