'Overal gevaar' is het 3e deel in de Spirit Animals-reeks van bedenker en auteur Brandon Mull. Zijn naam staat op de kaft van alle Nederlandse vertalingen, maar hij is niet de schrijver van alle delen in de reeks. Dit deel is bijvoorbeeld van de hand van Garth Nix (bekend van de Abhorsen-trilogie) en Sean Williams.

In dit boek speelt Meilin de absolute hoofdrol. Zij is een van de vier kinderen die een Koningsdier als totem krijgen, maar in dit boek is zij degene die iets moet doormaken om eindelijk de connectie met haar totem panda Jhi te maken. Meilin heeft Jhi altijd een nogal suf totemdier gevonden. Ze vond die van haar metgezellen Rollan, Conor en Abeke veel stoerder: een valk, een wolf en een luipaard. Haar panda was langzaam, lui en kon absoluut niet vechten. In dit deel ontdekt ze welke waarde Jhi dan toch wel heeft en ontdekt ze ook een nieuwe kant van zichzelf.

De Spirit Animals-reeks kun je tot je 100e wel lezen, zo leuk en spannend is het. Er zitten best wel wat heftige vechtsc√®nes in en moeilijke momenten, ook best wat griezelige vijanden en toestanden. Dus maar beter niet laten lezen door kinderen jonger dan een jaar of tien. Maar het heeft alles, prachtige covers, leuke totemdieren, mooie wereldbouw, telkens nieuwe avonturen. En, ook heel belangrijk, er is aandacht voor de karakterontwikkeling van de vier kids en hun onderlinge banden. Het vertelt een mooie les: je kunt prima vrienden worden met kinderen die heel erg anders zijn dan jij bent. Anders zijn is prima en je kunt elkaar mooi aanvullen. Je hoeft niet altijd hetzelfde te denken over dingen.

Dit deel had een wat traag tussenstuk, maar dat werd goed gemaakt door een daverende eindstrijd. Poeh!