In mijn kleine hart. Een boek vol gevoelens door Jo Witek, illustraties door Christine Roussey

Oh my, wat een mooi, ingenieus in elkaar gestoken boek. Kleurrijk en kunstig en sober in één.
De cover verraadt al een beetje wat je kan verwachten maar binnenin blijkt het nog mooier te zijn dan je vermoedde. Het hart neemt (natuurlijk; zie titel) een belangrijke plaats in maar op een manier die blijft verrassen. Heel tof.

Je bladert er in vol ontzag, je glimlacht, je denkt: dit, ja dit ben ik, je krijgt tranen in je ogen en je hart smelt een beetje. Jaja, mijn kleine 40-jarige hart smolt door een boek voor kinderen vanaf 3 jaar. En ja, dit is een heel leuk boek om kinderen te leren over gevoelens. Maar als het goed zit heb je op je 40, 60, 80, 90,…jaar nog steeds gevoelens en kan je je dus nog steeds helemaal terugvinden in dit boek.

Vandaag “is mijn hart gevuld met hoop”. Ik hoop dat er nog vele mooie samenwerkingen mogen volgens tussen Witek en Roussey. Want dit boek is een pareltje in woord, beeld én idee.
Ik hoop ook dat jullie nu allemaal samen naar de boekhandel hollen en dit regenboogje aan geluk in boekvorm kopen. Voor je kinderen, je liefste, maar bovenal voor jezelf! Gun jouw kleine hart een warm hart onder de riem.