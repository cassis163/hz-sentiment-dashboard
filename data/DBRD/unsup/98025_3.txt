In Zweden is De vrouw die terug moest van Lina Bengstdotter verkozen tot beste thrillerdebuut en daarnaast ook nog eens het beste verkochte debuut van het jaar. Dit boek moest dus wel speciaal zijn en vroeg erom gelezen te worden.

Annabelle, een zeventienjarig meisje, verdwijnt op een avond in het dorpje Gullspang. Charline ''Charlie'' Lager, rechercheur in Stockholm, wordt met het onderzoek belast, aangezien de plaatselijke politie er niet uit komt. Charlie blijkt tot veertiende in het dorp te hebben gewoond en heeft niet echt bijster goede herinneringen aan het dorp en wordt hier ook mee geconfronteerd.

Na het lezen van de achterflap ging ik ervan uit dat het boek om de verdwijning van Annebelle zou draaien. Dit is echter maar een van de drie verhaallijnen in het boek. Uiteraard lezen we mee met Charlie en haar heftige terugkeer in Gullspang, die toch wel de meeste woorden in het boek in beslag neemt. Ook zijn er twee meisjes Rosa en Alice, deze verhaallijn blijft lang vaag, maar kent een heel verrassend en heftig einde.

Lina Bengstdotter kan zeker schrijven, maar het is soms niet helemaal duidelijk waar ze met het verhaal naartoe wil. Wil ze een boodschap overbrengen en zo ja, wat is deze? Het plot draait vooral om vragen waar je antwoorden op wilt vinden, wie heeft met de verdwijning te maken, wie zijn Rosa en Alice en wat is het verhaal van Charlie?

Langzaam geeft Lina Bengstdotter steeds meer details prijs en dit voedt de spanning in het boek. Nagelbijtend spannend wordt het echter nooit en het boek maakt daarmee het predicaat thriller niet helemaal waar. De uiteindelijk ontknoping laat het boek als een nachtkaars uitgaan en dat is jammer, want het verhaal had zeker potentie voor meer.

Charlie Lager heeft me als personage nog niet overtuigd. Lina Bengstdotter wil haar een soort Lisbeth Salander laten zijn, zie ook de quote op de achterflap. Charlie is echter een 'gewonere' vrouw, zeker als ze terug is Gullspang en wordt geconfronteerd met haar verleden. Dit past ook beter bij het boek en de op te lossen zaak.