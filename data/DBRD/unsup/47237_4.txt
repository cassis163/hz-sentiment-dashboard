Aangezien het weer in augustus in België wat tegenviel, trok de zomerse cover van ‘Badgasten’ mij meteen aan: het blauw zoals alleen de zee en zwembaden in Zuiderse landen eruit ziet, badende vakantiegangers, … Bovenaan de cover prijkt ‘New York Times bestseller’. Ik was benieuwd!
De familie Post en het bevriende homokoppel Charles en Lawrence besluiten hun vakantie door te brengen op Mallorca, in het huis van hun rijke vriendin Gemma, wie tijdens de vakantieperiode elders verblijft. Ze hebben elk hun eigen verwachtingen van deze vakantie, maar ook allen hun eigen problemen of zorgen.
Het boek is onderverdeeld in veertien hoofdstukken, waarbij elke vakantiedag van de personages een hoofdstuk bevat. Dit vind ik een leuk element, ik las nog nooit eerder een boek dat op deze manier werd ingedeeld. Het maakt dat je per beëindigd hoofdstuk ook het einde van de vakantie van de personages voelt naderen.
Het is een boek om heerlijk mee weg te dromen als je in het regenachtige België zit (of elders waar het weer niet echt zomers is). Ik kon me door Emma Straub’s beschrijvingen Mallorca helemaal voorstellen; de geuren die ze beschrijft kwamen bijna écht de kamer binnen. Het tempo van het boek is ook ideaal voor tijdens de vakantieperiode te lezen: het verhaal raast niet door, maar kabbelt mooi verder.
Gezien er verschillende personages zijn die elk hun verhaal hebben, maar toch ook onderling verbonden zijn, blijft het boek boeiend. Wat zal de uitkomst van elk van hun problemen zijn? Gaandeweg licht Emma Straub steeds meer tipjes van de sluier op, waardoor je maar wilt blijven doorlezen. Er zijn ook een paar interessante wendingen, waarvan ik een deel zeker niet zag aankomen.
De karakters worden naarmate het boek vordert ook meer uitgediept. Op het einde van het boek lijk je de personages echt te kennen. Emma Straub snijdt met de personages ook enkele actuele onderwerpen aan: kinderen die het huis gaan verlaten, adoptie door homokoppels, relaties met oudere partners, de problemen van een gemiddelde tiener ….
Ik kende deze schrijfster nog niet, maar het boek heeft me zeker kunnen boeien. De personages - die erg verschillend zijn - worden mooi samengebracht. De setting van het boek (zon, zee, strand) brengt je helemaal in vakantiesfeer. Een aanrader!