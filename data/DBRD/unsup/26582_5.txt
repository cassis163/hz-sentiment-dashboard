Laat me niet alleen is een zeer boeiend verhaal, dat voortdurend de aandacht van de lezer opeist, enerzijds door de empathie die je hebt met de mama van Ben en anderzijds door de vele plotwendingen.
De niet zó originele plot, met name de verdwijning van een kind, wordt op een originele manier benaderd, niet enkel door de vrij grote rol van de media in het gebeuren, maar ook door de talrijke – totaal onverwachte – onthullingen uit het leven van een aantal hoofdpersonages. Hierdoor blijven de spanning en het tempo in het verhaal en slaagt de schrijfster erin om veel argwaan en verdenking op te wekken.
De uiteindelijk ontknoping is zeer verrassend, maar tegelijkertijd confronterend en ontroerend. Wie graag een spannend, maar tegelijkertijd pijnlijk en aangrijpend boek wil lezen, mag deze debuutroman zeker niet missen!