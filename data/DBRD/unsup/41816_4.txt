Berouw van Corinne Vlaminckx

Na Beklemd en Moordfamilie is dit alweer het derde boek van mijn schrijfvriendin Corinne Vlaminckx. En ik moet eerlijk bekennen: dit is het eerste boek dat ik van haar lees. Al volg ik haar schrijfsuccessen op de voet, het was er nog nooit van gekomen om er eens rustig voor te gaan zitten.

Toen ik de mooie omslag van Berouw op Facebook voorbij zag komen, was ik meteen ge√Ønteresseerd. Waar gaat het boek over? Hoe spannend is het?
Ik was dan ook heel erg blij toen ik hoorde dat ik het boek had gewonnen.

Waar gaat het boek over? Hier is de tekst van de omslag.
Wanneer Sanne contact opneemt met een zieke geest uit haar verleden, belandt ze in een emotionele rollercoaster. De ontspoorde puber die haar destijds heeft verkracht, richt nu zijn pijlen op iedereen die hem het leven zuur heeft gemaakt. Als je in je jeugd veiligheid en geborgenheid moet ontberen, tot welke gruwelijke daden ben je dan in staat? Hoeveel slachtoffers moeten er vallen om het kleine kind in de psychopaat tot bedaren te brengen? En wie sleept hij mee om zijn ultieme doel te bereiken?

Berouw is een zinderende psychologische thriller waarin de ver-strekkende gevolgen van verwaarlozing en misbruik pijnlijk duidelijk worden.

Berouw wordt verteld vanuit vele perspecieven. Iedereen die een rol heeft in het verhaal krijgt hiermee een stem. Je cirkelt als het ware om het gevaar heen. Je krijgt als lezer inzage in de gedachten van alle spelers. Ook de dader heeft een stem. Door deze aanpak leeft het verhaal meteen in je hoofd en ook als je het boek dichtslaat ben je er nog mee bezig. Soms heb je zelfs begrip voor de dader. En een andere keer word je boos omdat hij met een enkele daad zoveel kwaad heeft aangericht.

Het verhaal is erg spannend vanaf de eerste pagina. Sanne neemt contact op met een zwarte pagina uit haar verleden. Het lijkt wel of ze het monster hiermee wakker schudt en de ellende is al snel niet te overzien. Maar net als je denkt dat het ergste gevaar geweken is, blijkt dat er nog een beerput is opengetrokken. Hoe lost ze het op?

Ik ga niet teveel vertellen omdat ik zeker geen spoilers wil weggeven. Dit boek moet je gewoon zelf gelezen hebben. Haar schrijfstijl is erg vlot waardoor je het boek niet meer kunt wegleggen.

Heel mooi gedaan. Keurig uitgegeven door Schrijverspunt.

Plot: 3 sterren
Spanning: 4 sterren
Schrijfstijl: 4 sterren
Opbouw: 4 sterren
Psychologie: 3 sterren
Uitgave/opmaak ed: 4,5 ster

Kortom: een aanrader.