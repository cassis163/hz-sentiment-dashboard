Het ware geluk begint bij goed eten, zei Auguste Escoffier, de beroemde Franse chefkok uit de vorige eeuw. Dat de Fransen dit principe al heel lang toepassen is geen geheim. Maar hoe ze dat doen is voor velen nog een vraag. Heb jij altijd al, comme les Francais, willen koken? Dan is In een Franse keuken een mustread, want hierin licht Loomis een flinke tip van de sluier over 'hun geheimen', nadat ze haar Franse contacten bakken met info ontfutselde. Een goede zet, al helemaal omdat ze de ins en outs nu met ons deelt.

Naast haar eigen 'inburgering' in haar geliefde Normandië (ze is van oorsprong Amerikaanse), vertelt ze over het efficiënte boodschappengedrag, de planning en het improvisatietalent van de Fransen, evenals over hun soms kleine, maar doorgaans goed geoutilleerde keukens. Dit alles, met openheid over wat de Fransen als doel hebben bij het koken, komt allemaal voorbij in dit filmisch aanvoelende culinaire verhaal.

Susan Herrmann Loomis is een bekroond kookboekenschrijfster en heeft een kookschool in Normandië. In deze culinaire-autobiografie geeft ze maar liefst 85 recepten prijs, onderwijl ontspannen tegen de lezer kwebbelend over haar heerlijke leven en het pure eten waar ze volop van geniet. Met haar losse, ontspannen schrijfstijl neemt ze je mee op haar 'strooptochten' langs de kraampjes op de Franse (boeren)markten. Ik zie haar zo voor me terwijl ze allerhande verse groenten, kruiden, fruit, kazen, noten etc. uitkiest, ruikt, proeft en koopt. Hierdoor ervaar ik dit boek als een instant vakantie naar Normandië, puur leesgenot!

Ze neemt je mee naar de letterlijk piepkleine keukens van haar Franse vriendinnen, die koken prima vinden, maar uiteindelijk het 'samen genieten' met familie en vrienden ten doel hebben. Ze zijn honkvast aan tradities, maar staan ook open voor het toelaten van vernieuwingen, zoals de verrine, een Franse uitvinding! Met behulp van mooie glaasjes en potjes maken ze van de meest pietepeuterige hapjes nog iets spectaculairs. Een revolutie in de Franse cuisine die ook bij ons met succes is ingevoerd door (thuis)chefs.

Naast tongstrelende, verleidelijke en gelukkig niet al te ingewikkelde recepten geeft ze leuke anekdotes prijs die het boek heerlijk licht verteerbaar maken. De smaakassociaties van Fransen versus Amerikanen over snoepgoed uit hun jeugd, de reuzegrote supermarkten versus prijsvechters als Lidl en Aldi, haar verrassende vondsten in zulke ketens, maar ook de opbouw van Franse maaltijden etc. zijn wetenswaardig en maken het plaatje compleet.

Achterin het boek wordt de lezer extra getrakteerd op recepten die op onze vier seizoenen zijn afgestemd. Ik kies als voorbeeld de vakantiemaand augustus waar we nu middenin zitten, met het passende menu waarin meloensalade met sjalot en vinaigrette voorgaat aan de heerlijke lamskoteletjes met citroen, rozemarijn en cherrytomaatjes. Zie daar een mooie schaal geroosterde paprika met knoflook in olie bij. Daarna de salade, ja dat lees je goed, de Fransen eten hun salade na hun hoofdmaaltijd, die in dit menu wordt gevolgd door een frisse heerlijke Nectarine sorbet, hmmm. Ik snap de term 'leven als een God in Frankrijk' volkomen.

Duidelijk is dat 'ambachtelijk' een belangrijk sleutelwoord is in de Franse keuken, naast organisatietalent, cultuur en respect voor de tradities van mamie (oma), en last but not least hun liefde voor wijn en eten. Loomis prikkelt met haar mix van verhalen en helder uiteengezette recepten niet alleen je fantasie, maar ook je smaakpapillen. Het enige dat rest na het lezen van dit boek is weer landen en als de wiedeweerga boodschappen doen. Kook en geniet alsof je in een Franse keuken bent!

Bon Appétit!