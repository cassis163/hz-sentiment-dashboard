Een verhaal over twee broers die in alle opzichten elkaars tegenpolen zijn. Aan de ene kant Lennart, een beroepswerkloze die zijn dagen doorbrengt met blowen, bier drinken en vooral heel weinig doen en aan de andere kant Misha, succesvol architect en workaholic. De onderlinge relatie is niet wat je noemt geweldig en makkelijk. Het is met name vanuit Misha geforceerd en niet van harte.
Maar dan verdwijnt Misha en Lennart begint met een lange zoektocht naar zijn broertje....en vindt hem uiteindelijk in een Amerikaanse gevangenis.
Het eerste deel van het boek wordt verteld vanuit het oogpunt van Lennart, het tweede deel is Misha's verhaal. Sommige stukken worden dubbel verteld, zij het vanuit een andere beleving. Het begin van het boek is verwarrend. Er wordt heen en weer gesprongen tussen het heden en verleden en het duurt even voordat je daar in thuis bent. Vanaf het moment dat het verhaal door Misha wordt verteld, gaat het hard met lezen. Het plan, 'Project X', van Misha wordt stukje bij beetje prijsgegeven, maar als je bij de laatste pagina aanbelandt, ben je er nog lang niet!
De Dode Kamer is het eerste deel van een trilogie en het smaakt absoluut naar meer! Het boek had van mij wel 100 pagina's minder mogen zijn, sommige stukken vond ik echt te langdradig, maar ik kijk erg uit naar het volgende deel. Dit was pas het topje van de ijsberg!