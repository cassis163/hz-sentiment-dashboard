"Een onverwachte kerst" is 'feelgood to the max'. Het verhaal is vrij simpel en zonder onverwachte grote wendingen. Door allerlei omstandigheden moet hoofdpersoon Charlie haar stadse leven rond de kerstperiode inruilen voor de hondenkennel van haar nichtje op het platteland. Terwijl haar nichtje voor de liefde richting Lapland vertrekt, probeert Charlie, in eerste instantie niet bepaald een hondenliefhebber, de kennel te runnen en leert ze nieuwe mensen (eh, vooral mannen!) kennen. Uiteraard brengt dit allerlei grappige verwikkelingen met zich mee en komt er ook liefde om de hoek kijken. Ondanks de overzichtelijke verhaallijn, verveelt het boek nergens en duik je elke keer weer met veel plezier in Charlie's leven. Ze is zo hilarisch en sympathiek dat je haar meteen in je hart sluit. Ook de andere karakters Cal, Hugo en Valko zijn stuk voor stuk grappig en overtuigend neergezet. Een belangrijke rol is weggelegd voor de honden, die als personages worden omschreven waar je voor smelt. De dialogen zijn doorspekt met droge humor, wat het leesgenot ook ten goede komt. Echt een knus verhaal, heerlijk om tussendoor te lezen!