Wederom is er een thriller geschreven met Sara Linton en Lena in de hoofdrol. Dat zijn we gewend van Slaughter, en voelt dus erg vertrouwd.
In Verbroken keert Sara Linton na enige tijd terug naar Grand County. Daar wordt ze ongewild geconfronteerd met de verdrinkingsdood van een jonge studente. Ze heeft een zelfmoordbriefje bij zich. Gelijk rijzen er allerlei vragen bij Sara op. Als ze dan ook nog gebeld wordt met de mededeling dat ze Tommy moet helpen daar hij de dader niet kan zijn, is Sara weer helemaal terug bij af.
De gemoederen zijn tussen Sara en Lena hoog opgelopen in het verleden, en nog wil Sara Lena niet zien. Lena heeft haar man Jeffrey vermoord, en dat zal ze haar nooit vergeven.
Sara krijgt ook in dit verhaal assistentie van Will Trent, de FBI-agent uit Genesis.
De spanning is matig in dit verhaal. Sommige dingen kloppen niet helemaal in de tijdslijn waarin ze geschreven zijn. We zijn van Slaughter brute verkrachtingen en gedetailleerde autopsies gewend. Beide komen echter niet voor in dit boek. Sara verricht wel een autopsie, maar die wordt nauwelijks omschreven. Sara blijft vooral hangen in het verleden, waardoor mensen die haar vorige boeken niet hebben gelezen er in sommige gevallen geen touw aan kunnen vastknopen.
Daarentegen ken je de karakters, en ook de nieuwe karakters worden weer goed neergezet. Voor Will Trent krijg je als lezer ook steeds meer sympathie.
Toch valt de plot erg tegen. Anders gesteld: de nieuwste Slaughter voldoet niet aan de hooggespannen verwachtingen.