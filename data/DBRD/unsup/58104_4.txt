Het verhaal:
De zeventienjarige Pia woont diep verscholen in het Amazonewoud, in een afgesloten wetenschappersdorp. De nederzetting bestaat uit laboratoria, onderzoekers … en Pia. Zij is het product van een experiment, met het doel een mens te creëren die niet kan sterven. Zij is de eerste en tot nu toe de enige, en het lijkt te werken: ze is onkwetsbaar. Maar Pia zit gevangen. Ze heeft geen leeftijdgenoten, ze mag het dorp niet verlaten en ze moet voortdurend allerlei wetenschappelijke tests ondergaan. Lange tijd weet haar ‘familie’ haar ervan te overtuigen dat dit het beste is voor haar, maar wanneer ze uit pure frustratie door een gat in het hek ontsnapt en in de jungle terechtkomt, ontmoet ze daar een jongen, Eio. Hij hoort bij een stam die in het regenwoud leeft. Voor Pia gaat een nieuwe wereld open, maar ze weet: hij is anders en daarom kunnen we nooit echt samen zijn. Eio en Pia gaan op onderzoek uit om de echte waarheid te vinden over Pia’s achtergrond. Het wordt een race tegen de tijd en de waarheid die aan het licht komt, heeft dodelijke gevolgen … Hun leven zal nooit meer hetzelfde zijn.

Mijn bevindingen:
Dit boek is een zogeheten Young Adult. Het is geschreven voor jongvolwassenen, adolescenten. De doelgroep ligt zo’n beetje tussen de 14 en 24 jaar. Ik wist in eerste instantie niet wat ik kon verwachten, en was een beetje bang dat Young Adult boeken te kinderlijk zouden zijn. Zo, zat ik er even mooi naast!

Wanneer ik begin met lezen merk ik al heel snel dat ik vrijwel meteen goed in het verhaal zit. Het verhaal leest lekker weg maar is tegelijkertijd heel gedetailleerd uitgewerkt, waardoor ik het regenwoud, Little Cam en Pia al helemaal voor me zie. En waar ik eigenlijk gewoon even een hoofdstukje wilde lezen, werden dat er meteen al dertien.

Onsterfelijk is mooi geschreven: de ethische stukken zijn goed uitgewerkt (zonder al te veel te gaan spoileren: experimenterende wetenschappers) maar ook de details omtrent de stammen die in het regenwoud wonen. De ontmoeting tussen Pia en Eio en hoe hun relatie zich al snel ontwikkelt is erg aandoenlijk om te lezen. Er zit veel actie en liefdesdrama in het verhaal en tegelijkertijd zet dit verhaal je aan het denken: zou jij ten koste van alles onsterfelijk willen zijn? Wat zou jij doen als je er achter komt dat je hele leven op een leugen is gebaseerd? Wat ís perfectie eigenlijk? Allemaal vragen die in de loop van het verhaal worden beantwoord.