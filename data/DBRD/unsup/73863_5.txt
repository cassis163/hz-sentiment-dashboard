Stuck is een boek waarvan ik intens genoten heb. Vanaf de eerste bladzijde werd ik weggerukt en het verhaal liet me niet meer los totdat ik het uit had. Ik heb zelfs een gedeelte van mijn nachtrust opgeofferd. Ik moest en zou die laatste paar bladzijdes nog even lezen!

Lisa T. Bergren is er in geslaagd om naast een meeslepend verhaal ook zeer geloofwaardige personages neer te zetten. De reacties van Gabi waren zo levensecht! Zelfs op momenten waar ze een beetje te dramatisch was, had ik geen moment de gedachte dat de auteur iets te veel aan het fantaseren was geweest.

Ik was ook blij dat er aandacht besteed werd aan de kleine details van het tijdreizen. Want hoe was het bijvoorbeeld mogelijk dat ze de taal spraken? Dat Gabi zo veel van die tijd af wist? Dit aspect vergeten schrijvers wel eens, wat me dan mateloos ergert. Als ik een boek lees, moet het verhaal wel logisch zijn en niet willekeurig bij elkaar geraapte gebeurtenissen.

Ook is de schrijfster er goed in geslaagd om zich in te beelden hoe een meid uit de eenentwintigste eeuw zich zou voelen als ze van het ene op het andere moment een paar honderd jaar terug in de tijd wordt geslingerd. Een meid die opeens te maken krijgt met ridders op hun (witte) paarden. Die vol overgave de plotseling verschenen “tere” jonkvrouwen willen beschermen. Waarbij ze af en toe raar opkijken van de acties die deze tere “deernen” uitvoeren. Gewoonweg geweldig! Precies hoe ik het me zou voorstellen ^^

CONCLUSIE

Wat een geweldig boek was Stuck! Ik heb dan ook meteen na het lezen zo snel mogelijk het volgende deel gekocht. Ik kon niet wachten, ik moest weten hoe het verder ging met iedereen. Iets wat mij niet echt vaak overkomt. Daarom kan ik dit boek dan ook met een gerust hard aan iedereen aanraden.

Deze recensie verscheen als eerste op CarpeLibra.nl