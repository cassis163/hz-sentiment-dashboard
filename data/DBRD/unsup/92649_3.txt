De cover van Beet trekt zeker de aandacht, door de groene ogen boven de titel en de rode bebloede hand die over de cover naar beneden lijkt te trekken. Op de cover staat de vermelding “een thriller met tanden” en dit past wel bij het plot. Op de achterkant een inleiding in het verhaal, waarbij niet direct duidelijk word dat het verhaal een thrillerelement in zich heeft. Mede doordat er ook staat dat Beet een roman is over het onbekende en vervreemding is het wat onduidelijk binnen welk genre je nu eigenlijk een boek in handen hebt. Het boek draait om hoofdpersonage George en zijn vrouw Diana. George is een lieve man die confrontaties liever uit de weg gaat. Hij lijkt zich nogal te laten koeioneren zowel op zijn werk al thuis en is bedachtzaam. Diana is een struise vrouw met hart voor dieren, is liefdevol voor iedereen en heeft flink wat humor. Kerkhofs heeft de personage goed tot leven weten te wekken, waardoor je als lezer echt met ze mee kan leven. Ook de karakters die een kleinere rol spelen zoals collega Frank en de mailende Bart weet hij treffend neer te zetten en voldoende achtergrond mee te geven. Het plot van Beet biedt een intrigerend verhaal, spanning en onverwachte wendingen. Ook heeft Marc Kerkhofs er een vleugje fantasy in verwerkt. De schrijfstijl van Kerkhofs is vlot, heeft vaart en is gemakkelijk leesbaar. Dit alles samen maakt Beet een interessant boek dat zeker de moeite van het lezen waard is.