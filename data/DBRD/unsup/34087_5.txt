Een heel mooi boek in vorm en stijl. Het vlotte vertelritme neemt je al snel mee in het leven van de zevenjarige Marieke dat drastisch verandert met de komst van een boze nieuwe stiefmoeder, tante. Toch is ''Tante'' alles behalve een zwaar boek. De onderliggende tragiek die in de details zit, wordt beschreven met een tragikomische nuchterheid die maakt dat Marieke zelf ook meer toeschouwer lijkt dan deelgenoot. Het heeft precies de juiste toonzetting om ervoor te zorgen dat je van Marieke gaat houden. Dit maakt ''Tante'' een boek dat onder je huid kruipt, dat raakt zonder sentimenteel of zwaar te worden. En dat is Van Lieshouts grootste verdienste.