Een vervolg is vrijwel nooit beter. Dat is de regel. Cel is de uitzondering. Na zijn alom geprezen, zelfs bejubelde De macht van meneer Miller (2005), heeft Charles den Tex het aangedurfd om een vervolg te schrijven. Weer komt communicatieadviseur Michael Bellicher niet aan werken toe. Weer belandt hij in niet de geringste problemen. En weer is een ijzersterk en tergend spannend pareltje op de wereld gezet. Wat een boek! Wat een schrijver!
Michael Bellicher is op weg naar een zakelijke afspraak als de auto voor hem plotseling een vreemde beweging maakt. De auto slingert van de weg en belandt op zijn kop in de berm. Bellicher stopt, ziet dat het ernstig mis is en belt het alarmnummer. Tot zijn verbijstering wordt hij even later gearresteerd. De politie denkt dat hij de veroorzaker is van een eerder ongeval in de plaats Monster. Zijn auto reed daar door rood, werd geflitst en verdween na een dodelijke aanrijding met een fietser.
Bellicher is echter nooit van zijn leven in Monster geweest. Laat staan dat hij daar door rood is gereden. Het lijkt erop dat iemand op zijn naam een auto heeft gekocht. Maar overtuig de politie daar maar eens van als je net bij een curieus ongeluk betrokken bent geweest.
Dit benauwende begin van Cel is even absurd als geloofwaardig. Michael Bellicher zit in grote problemen, daar twijfelt de lezer geen moment aan. En dan moeten er nog 350 paginas ellende komen. Want wat te doen als een bank - waar je nog nooit bent geweest - belt met de vraag waar de maandelijkse hypotheekvergoeding blijft van een kassencomplex van 3 miljoen euro?
Den Tex heeft opnieuw een meesterlijk plot bedacht. Hij bewijst de eenvoud en de dramatische gevolgen van identiteitsverlies in een wereld waarin iedereen sporen nalaat op het internet. Sporen die kunnen worden opgepikt en gebruikt voor allerlei misdadige doeleinden. Natuurlijk is Den Tex niet origineel in het gebruiken van dit uitgangspunt. Maar de wijze waarop hij het verwerkt tot het verhaal van Cel, is weergaloos.
Het is de vraag of het terecht is dat opnieuw Michael Bellicher slachtoffer moet worden van de nieuwe technologieën. Is hij niet voldoende gestraft in De macht van meneer Miller? Misschien wel - hij vindt zelf in ieder geval van wel - maar het personage is zo interessant dat het zonde zou zijn om hem niet opnieuw in te zetten. En niet alleen Bellicher kleurt het verhaal. Ook zijn beschermer Richard, met dagelijks een nieuwe kreet op zijn felgekleurde T-shirts, en zijn advocaat Guusje, een niet rokende liefhebber van sigaren, maken deel uit van een prettig gestoord gezelschap waarvan de lezer niet genoeg kan krijgen.
Den Tex weet in zijn korte, krachtige zinnen een flinke dosis maatschappijkritiek te verwerken. Af en toe ligt een overdosis op de loer, maar de doordachtheid waarmee de auteur te werk is gegaan, redt hem elke keer. Cel klopt gewoon. In alle opzichten. Cel brengt heerlijke galgenhumor en smakelijke actie samen in een onwerkelijk avontuur. Den Tex is een onbetwistbare held in de wereld van het spannende boek.