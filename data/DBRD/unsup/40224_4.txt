Benieuwd door het verhaaltje op de achterflap maar ook wel wat huiverig voor de dikte (827 pagina's in de versie die ik las) begon ik aan dit boek. Ongeveer dertig jaar geleden las ik mijn eerste Stephen King boek (de Gloed) en ik zie mij nog zitten, s Nachts lezend in een schaars verlichte kamer telkens weer een pagina lang bedtijd uitstellend. Daarna heb ik een tijdje veel King boeken gelezen en toen een tijd helemaal geen King boeken meer. Maar ik kreeg op een gegeven moment wel weer zin in een King boek. Dat werd 22-11-63, dat vond ik een prachtig boek (ondanks dat het in het midden een pagina of 100 kabbelt), misschien wel mijn favoriete King boek.

827 pagina's gaven mij ook een beetje kabbel angst, maar die angst verdween al vlot. Het boek had vast wel dunner gekund, maar wat mij betreft niet dunner gehoeven. Dit is een ouderwetse King. Stephen en Owen King creeëren een typisch King stadje met personages die allemaal hun kartelrandjes, pijnlijke verleden en goede of slechte eigenschappen hebben. Een fijne trip in een King universum waarin je al die mensen die zorgvuldig geintroduceerd worden volgt in de bizarre periode waarin de vrouwelijke helft van de wereld opeens grotendeels verdwijnt. En terugkeren in een parallel universum (geen spoiler, staat op de achterflap en in de synopsis hierboven ook) waar ook een deel van het verhaal zich afspeelt.

Dan is er nog de mysterieuze Evie Black, goed voor de eerste horror in het boek als het al vrij vlot flink loos gaat. Wie of wat is Evie, wat wil ze en wat moet de mannelijke wereld met haar? Het verhaal speelt zich af in een kleine gemeenschap die gespleten raakt en waarin men afstevent op een heftige confrontatie. Dat is spannend, maar het is ook spannend welke kant het op gaat met de wereld.

Er zit uiteraard een duidelijke boodschap in, wat als de vrouw de macht had, was de wereld dan beter af? Het oordeel van King en zijn Prince is duidelijk.

Schone Slaapsters is een mix van drama, horror, fantasy en streekroman. Met de eerste 3 ingrediënten als voornaamste smaakmaker, maar da's logisch bij King & King.

Ik heb mij prima vermaakt met dit ouderwets goeie King boek, in tegenstelling tot wat ik vreesde niet te lang, wat mysterie, de nodige moord & doodslag en de typische good & bad guys uit het King universum maakten het een fijne terugkeer in the Kingdom!