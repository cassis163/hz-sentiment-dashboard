Het verhaal speelt zich af in het jaar 2000. De gesjeesde student Adam Woods vertrekt naar Venetië om daar als persoonlijk assistent van een excentrieke bejaarde auteur enkele maanden te werken. Adam heeft aspiraties als schrijver en wil zijn verblijf daar nuttig maken door te beginnen aan zijn eerste roman. Zijn werkgever Gordon Crace houdt er zonderlinge gewoontes op na, verlaat zijn huis nooit en wil ook nooit alleen gelaten worden. Adam is geïntrigeerd door deze man en probeert achter zijn geheime verleden te komen. Hij snuffelt in zijn papieren en gaat met een smoesje terug naar Engeland om daar sporen van Gordons verleden te vinden en zijn duistere geschiedenis te achterhalen. Terug in Venetië wil hij zijn werkgever daarmee confronteren, maar het loopt allemaal iets anders dan gepland.
Het boek leest met lekker veel vaart. Je wilt alles weten van deze vreemde vogel, zijn rare gewoontes en zijn geheimen.
Vooral het eerste deel als we kennis maken met de hoofdrolspelers is fascinerend. Het onderzoek in Engeland is wat moeizamer, maar het slot is weer onverwacht geniaal. Ik heb zelden een boek zo snel uitgelezen. Als u 1 hoofdstuk per dag leest, zult u het boek ook in 3 dagen uit hebben...
Vreemd is overigens dat er met Euro's wordt betaald in het jaar 2000, terwijl deze munt pas op 1-1-2002 werd ingevoerd. Foutje van de auteur?