Wat schrijft Sarah Britton heerlijk leesbaar. Het lijkt net alsof je beste vriendin tegen je praat. Zij deelt alles vol enthousiasme met je. Haar teksten zijn aanstekelijk. Je krijgt zin om direct de keuken in te duiken. Ook wanneer je niet in het dagelijkse leven kiemen kweekt, alle rauwe bonen op voorraad hebt en het heel nauw neemt met het eten van onbespoten groenten. Trouwens, wanneer je dat wel wilt gaan doen, Sarah leert het je allemaal in haar kookboek My New Roots.
Door deze onderwerpen is het geen kookboek voor mensen die niet veel tijd aan eten koken kunnen of willen besteden. Je bent natuurlijk wel wat tijd kwijt wanneer je ook je eigen ghee, notenmelk en zadenpasta gaat maken. Ook al koop je deze producten kant-en-klaar dan nog gaat er een belletje rinkelen wanneer je bij de recepten geen bereidingstijden ziet staan. En wel tekens die aangeven wanneer je een dag of nacht eerder moet beginnen om te weken, fermenteren, kweken of rijzen.
Niet afgeschrokken? Zin om je handen uit je mouwen te steken? Zin om van de enthousiaste Sarah alles te leren over plantaardig eten? Lees dan verder over dit mooie boek.

Het boek is ingedeeld naar de vijf seizoenen. Vijf seizoenen? Ja, vijf. ‘Het is logischer om de zomer in tweeën te delen. In de vroege zomer oogsten we andere groenten dan in de nazomer. In de vroege zomer is het vaak voor het eerst echt warm, schijnt de zon fel en zijn de dagen lang. In de nazomer is het nog steeds warm, maar het licht wordt zachter, de dagen worden merkbaar korter en je voelt dat de herfst in aantocht is.’
Voordat Sarah met de recepten per seizoen begint, vertelt ze ons alles over haar eigen weg. Haar weg van ontwerper naar voedingsdeskundige en foodblogger (mynewroots.com) met als laatste resultaat: haar eerste kookboek.
Daarna worden de basis technieken goed en duidelijk uitgelegd: koken van gedroogde peulvruchten, granen, het maken van ghee, melk, pasta en het kweken van kiemen.
Na het lezen van alle recepten hoopt Sarah dat je alle producten die je wellicht nu in je voorraadkast hebt staan (denk aan suiker en bloem) langzaam wilt gaan vervangen voor de gezondere alternatieven. Met het opnieuw vullen van je kastjes helpt ze je in de laatste bladzijdes.

Dan de recepten. Elk seizoen is onderverdeeld in vier categorieën: ontbijt, kleine verleidingen, hoofdgerechten en zoete lekkernijen. Er staan in dit boek zo’n 100 recepten. Denk aan ontbijttaart met boekweit en vijgen, maispannenkoekjes met gember-pruimencompote, aubergine met miso-tahinglazuur of gegrilde grapefruit met gember, rozemarijn en macadamianotenroom.
Bij elk recept staat een mooie, serene foto die duidelijk weergeeft wat het einddoel kan worden. Alle foto’s zijn door Sarah zelf gemaakt. Elk recept opent met een inleidend stukje en eindigt met een ingrediënt in de spotlight. Zo worden alle ingrediënten besproken betreffende hun werking, kracht en gebruik.
Wat alleen wel jammer is,  de informatie per ingrediënt is niet opgenomen in het register. Je kan dus eindeloos zoeken naar informatie die je probeert terug te vinden nadat je die eerder gelezen hebt.

De recepten zijn uitgebreid. Hieronder dan ook alleen het recept voor de boekweitpannenkoek zelf.  Waarmee je hem kunt vullen, kan jezelf bepalen. Wat heb je in de groentelade liggen, wat komt er uit de moestuin rollen of welke groentes liggen er nu bij de supermarkt?
Of zoek een mooie salade op de blog van Sarah. In het boek vult zij de pannenkoek met een romige sperziebonen-koolsalade.

Alvast wat informatie vooraf: een boekweitpannenkoek bakt echt wel anders dan een ‘gewone’ pannenkoek. Oefenen dus. Proeft wel heel gezond en is erg lekker.

Boekweitpannenkoeken
Voor 4 pannenkoeken
60 gr boekweitmeel
1 groot ei
155 ml melk naar keuze (zoals noten-, zaden-, of rijstmelk)
1 eetl. edelgist
½ theel. fijn zeezout
kokosolie of ghee

1.     Zeef het boekweitmeel boven een mengkom.
2.     Klop het ei, de melk, de edelgist en het zout door elkaar in een andere kom. Klop dit mengsel met een garde door het meel en blijf kloppen tot het beslag mooi glad is.
3.     Laat een grote koekenpan heet worden en doe er een beetje olie in. Zodra de olie is gesmolten, giet je ongeveer een kwart van het beslag in de pan. Laat het beslag in een dun laagje uitlopen over de bodem van de pan. Bak de pannenkoek ongeveer 5 minuten tot het oppervlak een beetje bubbelt en niet meer glanst. Keer de pannenkoek en bak de andere kant tot de pannenkoek gaar is. Herhaal dit met het overgebleven beslag en doe zo nodig wat extra olie in de pan.

Edelgist
Edelgist wordt gemaakt van het eencellige organisme Saccharomyces cerevisiae, dat wordt gekweekt op rietsuiker- of suikerbietmelasse. Na de oogst wordt de gist verhit om hem inactief te maken en het groeiproces te stoppen. Je kunt deze inactieve gist op geen enkele manier vergelijken met bakkersgist, want niets gaat ervan rijzen, ook je buik niet! Edelgist is van nature helder goudgeel en de smaak wordt vaak omschreven als kaasachtig. Daarom is dit ingrediënt een veelzijdig en lekker alternatief voor kaas, bijvoorbeeld in dressings en sauzen. Ik strooi graag wat edelgist over popcorn, salades, soep en belegde broodjes, maar ik roer ook weleens een beetje ervan door hummus, en andere hartige dips. Bewaar edelgist op kamertemperatuur in een glazen pot.

Eerlijkheid gebied te zeggen dat de edelgist vervangen is door Parmezaan. Edelgist is namelijk ‘een veelzijdig en lekker alternatief voor kaas’. Na dat gelezen te hebben, was die ene eetlepel snel vervangen.

Dan rest er nog om te zeggen dat het boek goed vertaald is! De stijl van Sarah lijkt goed getroffen. Haar enthousiasme, haar kennisoverdracht en haar manier om je te betrekken bij plantaardiger eten komen helemaal over.
Dit alles en de verrassende recepten (ook voor de ervaren ‘planteneter’) maken dat het een leuk, nieuw kookboek is.