Stel je voor: Je groeit op tussen de draken en wil niets liever dan je eigen draak. Wat als die droom ineens uiteen spat? Maia behoort tot een familie die draken fokt voor de overheid. Eindelijk lijkt het moment daar dat ze haar eigen jonge draak krijgt, maar dan worden ineens alle draken opgeëist door de overheid. Wanneer Maia met haar broer Darian naar het woud gaat zien ze de ‘Summer Dragon’ die alleen bekend is uit de legendes van haar volk.
“Do you know what this means? It’s a sign! The Summer Dragon! It’s a sign of big changes!”
Wanneer Darian het zien van de Summer Dragon bekendmaakt, mag hij van de politieke hoogwaardigheidsbekleders alsnog een jonge draak uitkiezen. Maia’s aanwezigheid bij de verschijning van de Summer Dragon, in combinatie met het vinden van een dode wilde draak zorgt ervoor dat ze bestempeld wordt als vervloekt. Ze wordt gedwongen mee te gaan met de politieke hoogwaardigheidsbekleder Belua. Maia ziet geen andere optie dan te vluchten. Tijdens haar vlucht komt ze tot de ontdekking dat de Harodhi (tegenstanders van hun volk) wilde jonge draken bij hun ouders weghalen. Wanneer ze het jong van de gedode draak vindt en ziet dat de vader van het jong ernstig gewond is, neemt Maia een heftig besluit. Ze zal de jonge draak redden en opvoeden alsof het van zichzelf is!
Deze jonge draak heet Keirr en hij en Maia ontwikkelen een bijzondere band. Totdat Keirr oud genoeg is mag Maia bij haar familie blijven, onder het toeziend oog van Belua. Maar al snel blijkt dat het zorgen voor een drakenjong niet de enige verandering is. Maia en Keirr doen een gruwelijke ontdekking en zijn genoodzaakt de strijd aan te gaan met zogenaamde Horrors, rijders van de Harodhi die met hun draken vergroeid zijn, met alle gevolgen van dien…
“Curse or blessing, we contend wit hit. Neither arrives without the other close behind. It’s all part of the Evertide.”
De bij fantasyliefhebbers bekende artiest Todd Lockwood maakt indrukwekkende illustraties van mensen, wezens en draken. Deze prachtige afbeeldingen verrijken meer dan twintig covers, waaronder die van de boeken van R.A. Salvatore en Marie Brennan. Met The Summer Dragon, het eerste deel van The Evertide-serie, debuteerde Lockwood als auteur. De magische cover is slechts een voorproefje. Ook tijdens het lezen word je verrast door zijn indrukwekkende tekeningen.
Met The Summer Dragon schreef Lockwood een haast mythisch verhaal over politiek, liefde, vriendschap en familie. Op een bijzondere wijze laat hij je kennismaken met draken, die veel meer blijken te zijn dan je voor mogelijk had gehouden. Op gedetailleerde wijze wordt het opgroeien van draken en de onderlinge communicatie besproken. Hetzelfde zie je terug in de beschrijvingen van de omgeving. De krachtig neergezette Maia is een bijzonder meisje. Lockwood laat zien dat juist door een hoofdpersonage te laten groeien in een verhaal, de lezer er in kan slagen een personage echt te leren kennen.
Een verhaal waarin magische en mythische gebeurtenissen met elkaar verweven zijn. Een boek met spannende en verrassende elementen, die ervoor zorgen dat je wilt blijven lezen, ook op de momenten dat je worstelt met de meer politieke delen van het verhaal. Op dit moment wordt hard gewerkt aan een tweede deel, een must omdat het geen afgerond verhaal is. Lockwood weet met zijn ijzersterke debuut een plekje te veroveren tussen klassiekers zoals Eragon en The Hobbit.