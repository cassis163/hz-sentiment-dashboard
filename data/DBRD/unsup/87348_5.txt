Schokgolf is een erg spannende, quasi realistische, natuurgetrouwe en meeslepende thriller
Ex-marinier Tom Brandt, nu natuurfotograaf, bevindt zich op IJsland voor het tijdschrift National Geographic, wanneer hij getuige is van een beving op het ogenblik dat hij samen met een aantal mensen afdaalt in de krater van een vulkaan.
Ongewild raakt hij verstrikt in een onderzoek naar terrorisme.
Zijn opdracht voor NG wordt opnieuw zijn dekmantel voor een opdracht van de militaire inlichtingendienst.
Zijn onderzoek brengt hem met een groep internationale geologen naar het onherbergzame IJslandse landschap met zijn gletsjers en vulkanen.
Deze expeditie is van begin af aan vervloekt. Tegenslagen en sabotagedaden volgen elkaar op en er wordt zelfs gemoord.
Niet iedereen is wie hij/zij beweert te zijn.
Naast de expeditieleden die hij niet allemaal kan vertrouwen, is er eveneens een Islamitische cel in IJsland actief, die een ontploffing voorbereidt in een vulkaan, met als doel het eiland en de wereld te destabiliseren en de economie te boycotten.
Van meet af aan weet Frank van Zwol de lezer te boeien. Niet alleen door zijn mooie en heldere natuurbeschrijvingen, maar ook door zijn mooie verteltrant, schrijfstijl en de ijzingwekkende realistische benadering van een actieve islamitische terroristische cel
Het boek heeft veel dialogen, die een heel goede insteek zijn om alle personages beter te leren kennen en hun rol te duiden.
Verschillende karakters en personages komen in het verhaal aan bod, elk met hun eigen inbreng, hun eigen visie en soms ook met een specifieke rol in het boek.
Terecht kan je je als lezer afvragen is dit nu allemaal fictie of is het toch realiteit.
Het verhaal is niet alleen een megaspannende thriller, maar ook een – zij het miniem – een kleine reisgids van de IJslandse natuur.
Je merkt ook dat de auteur IJsland en zijn gewoonten kent, wat een pluspunt is voor het boek.
De plot is erg verrassend en mooi opgebouwd doorheen gans het boek.
Dit boek is een aanrader voor elke liefhebber van thrillers, maar ook voor zij die houden van een mooie natuurbeschrijving.