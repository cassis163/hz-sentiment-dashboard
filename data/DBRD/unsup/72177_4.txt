Ik was laaiend enthousiast na het lezen van "Vergelding", maar even hard teleurgesteld in het volgende deel "De laatste getuige", dat ik aan het derde deel "De snijkamer" met enig terughoudende voorzichtigheid begon. De snijkamer is net als Vergelding opgedeeld in verschillende delen.

In het eerste deel kom je te weten welke vreselijke zaken mooie vrouwen worden aangedaan om ze nadien te vermoorden en hun lijk te dumpen als afgedankt afval. Dit wordt allemaal heel mooi beschreven. Je krijgt net altijd genoeg nieuwe informatie om geboeid te willen verder lezen.

Stelselmatig wordt in het tweede deel de spanning opgebouwd. Er is een nieuwe procureur voor de staat Florida aangezien C.J. Towsend gevlucht is naar een andere staat. Aangezien zij samen met haar lover en politierechercheur Dominic Falconetti gevlucht is, neemt Manny - alias de beer - het van hem over als belangrijkste rechercheur. Meer en meer lijkt het erop dat de nieuwe moorden allemaal gelinkt zijn aan de Cupido-zaak waar C.J. enkele jaren geleden de doodstraf bekomen had. Ook komt de ter dood veroordeelde Cupido seriemoordenaar terug in beeld. Hij beweert informatie te bezitten die hen kan helpen bij hun onderzoek.

In het derde deel wordt de spanning verder opgebouwd en gebeurt het meest ondenkelijke en dat terwijl Miami zich klaar maakt voor een orkaan die elk moment aan land kan komen aanwaaien. En als je dan denkt dat het niet meer erger kan, o jawel hoor, het kan altijd erger.

De snijkamer is net als "Vergelding" een superspannende thriller met een goede opbouw. Het eindigt met een climax en smaakt naar meer.