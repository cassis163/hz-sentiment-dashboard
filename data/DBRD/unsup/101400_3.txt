Twintig jaar geleden ontdekte een archeoloog een bijzondere boekrol. Dit document -ruim 2000 jaar oud- spreekt van een tweede messias, iets wat de hele religieuze wereld op z’n kop dreigt te zetten. Voordat de archeoloog deze vondst kan bekendmaken, wordt hij vermoord. In het nu wordt John Becket tot nieuwe paus verkozen. Hij heeft een duidelijke missie: het Vaticaan ontdoen van geheimen en alles openbaren, inclusief de archieven. Ook dit heeft grote gevolgen voor het geloof. Tegenstanders willen de openbaarmaking voorkomen en zijn zelfs bereid Becket voor eeuwig het zwijgen op te leggen. Archeoloog Jack Crane en inspecteur Lela Raul gaan op zoek naar de waarheid over de boekrol en proberen een aanslag op Becket te voorkomen.

Pluspunten
Om met de pluspunten te beginnen. Het verhaal speelt zich voor een groot gedeelte af in en rondom het Vaticaan. Gezien de mystiek die er hier omheen hangt, de vele veronderstelde geheimen en de schandalen dus een topdecor voor een thriller. Meade baseert zijn verhaal op waargebeurde gebeurtenissen en feiten, wat de geloofwaardigheid ten goede komt. Hij wisselt in de vele korte hoofdstukken veel van perspectief en verhaallijn, zodat het op geen enkel moment verveelt. Alhoewel…

Heel veel karakters
Halverwege het verhaal ben je er eigenlijk wel klaar mee. Je bent moegelezen, klaar met de korte spanningsbogen, cliffhangers en soms magere acties en ontwikkelingen. Heeft Meade het verhaal willen rekken? Of niet kunnen schaven aan zijn geesteskind? Wat de oorzaak ook is, het verhaal comprimeren tot pakweg tweederde van de huidige omvang zou het boek zeker ten goede gekomen zijn. Is het nu een kwelling om dit boek te lezen? Nee, zeker niet. ‘De tweede messias’ is erg spannend, geen enkel moment wil je het boek wegleggen omdat je de afloop niet wil kennen. De karakters zijn redelijk uitgewerkt. Overigens zijn het wel heel veel karakters, hier en daar notities maken om het verhaal te kunnen blijven volgen is geen overbodige luxe.

Perspectieven en verhaallijnen
Meade schreef ‘De tweede messias’ vanuit twee duidelijke perspectieven. Enerzijds vanuit de avontuurlijke, mannelijke en stoere archeoloog Jack Crane, die vooral interesse heeft in de boekrol en achter de waarheid van de moord op zijn vader wil komen. Anderzijds vanuit het perspectief van de eveneens stoere, vrouwelijke inspecteur Lela Raul, die vooral de slechteriken wil oppakken. De verhaallijnen wisselen elkaar in hoog tempo af, maar vloeien aan het einde netjes in elkaar over.

Conclusie
‘De tweede messias’ van Glenn Meade is een erg spannend verhaal. Een echte reli-thriller met veel intriges, heel veel acties in een topdecor van onder andere het Vaticaan en het Midden-Oosten. Meade levert een goed uitgewerkt verhaal af, gebaseerd op waargebeurde gebeurtenissen en feiten. Halverwege weet Meade de lezer niet langer te boeien, het verhaal had duidelijk gecomprimeerd moeten worden. Maar de goede ontknoping maakt veel goed. ‘De tweede messias’ is daarmee een goede middenmoter. Niet top, niet slecht, maar wel goed voor vele uren leesplezier.