Wat als je hele leven gebaseerd is op leugens?
Hoe de grond dan onder je wegzakt, weet ik uit eigen ervaring. Met gemengde gevoelens begin ik dus aan dit boek.
Hoe Mel zich steeds overal uitpraat tegenover Joe en hoe hij daar maar al te graag in meegaat, is ontroerend. Je wilt toch maar al te graag dat je je partner kunt vertrouwen, dus elke verklaring is welkom. Mijn hemel.
Langzaam groeit het besef dat er iets heel duisters aan de gang is. Ik móet gewoon verder lezen, steeds, want het slot van elk hoofdstuk nodigt ertoe uit dat je tóch meteen weer omslaat naar het volgende.
Een ongelofelijk spannend verhaal, waarin tegen het einde twist na twist je om de oren vliegt. Een verhaal waarin de social media een belangrijke rol spelen. De wanhoop van Joe en de onverzettelijkheid waarmee hij de waarheid wil achterhalen is nagelbijtend. Het is onbeschrijfelijk wat er gebeurt. En onbeschrijfelijk hoe het uiteindelijk in elkaar blijkt te zitten. Ja, zelfs als je als lezer bewust van plan bent geweest om alles in twijfel te gaan trekken met het idee dat de schrijver míj niet zo gaan foppen. Vergeet het maar. Wat een boek.