Elk hoofdstuk begint net als bij de eerste twee boeken uit de serie met een mooie zwart-wit tekening, dit keer een afbeelding van een wolf in de natuur. In dit derde boek leer je de geschiedenis van het Eiland beter kennen en wordt het duidelijk waarom het mensen nodig heeft om te kunnen voortbestaan. Dit boek bestaat uit twee verhaallijnen die aan het eind samenkomen. De ene gaat erover dat Stef weer op het Eiland is en onder barre omstandigheden moet zien te overleven. De andere verhaallijn (herkenbaar aan de schuingedrukte tekst) vertelt over de periode na zijn ziekenhuisopname en hoe Stef zijn leven thuis en op school weer oppakt. Hij begint echter steeds meer de grip op de werkelijkheid kwijt te raken. De manier waarop de schrijfster dit brengt is interessant, omdat je van te voren nooit weet wat waar is en wat niet.

Net als in de eerste twee boeken van de serie speelt het paranormale een grote rol. Je krijgt meer inzicht in wat het geheim van het Eiland inhoudt en welke rol Stef hier precies in speelt.
Stef denkt op het Eiland regelmatig terug aan het leven dat hij had toen bij eenmaal gezond was verklaard en uit het ziekenhuis was ontslagen. Hij komt steeds meer tot de conclusie dat hij op het Eiland hoort te blijven, maar wil zich hier niet zomaar bij neerleggen. Als het Stef eenmaal uiteindelijk lukt om zichzelf bij elkaar te rapen, komt hij erachter dat hij niet alleen op het Eiland is. Het bezorgt hem een grote schok als hij ziet wie het is en niet alleen hem, maar ook mij als lezer. Dit is echter niet de enige verrassing die het Eiland voor Stef in petto heeft. Het blijkt dat er behalve het Eiland zelf ook nog andere gevaarlijke zaken zijn waar Stef mee geconfronteerd wordt. Het tweede deel van het boek is een stuk harder van toon, er zijn een paar spannende en heftige scènes waarbij ik even moest slikken.

"De Wolf" is wederom een spannend avontuur in de Eilanden-serie met een zeer sterk einde en ik ben erg benieuwd naar het vierde boek “De Ziel”.