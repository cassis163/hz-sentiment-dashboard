"Hoe gek is je leven als je 'heksen' en 'normaal' in dezelfde zin gaat gebruiken?" ~ p62.

Wat is dit toch een leuke serie! Ook het tweede deel vloog ik lezend door. Heerlijk om je te begeven in de wereld van griekse mythologie en magie.

"We maken allemaal fouten. Maar het zijn niet de fouten die ons maken tot wie we zijn, maar hoe we verder gaan nadien." ~ p71.

Zwarte magie is het tweede deel in de Muse Academy serie. Een nieuwe voorspelling van het Orakel van Delphi, een gezamelijke droom over een jongen met groene ogen en dan ook nog het weer dat extreem raar doet? Dat klinkt als een nieuw avontuur voor de negen Uitverkorenen! Samen met Epps trekken Imogen en de andere er op uit om het nieuwe gevaar uit te schakelen. Waar zal de reis ze dit keer brengen?
Ik vind het serieus jammer dat ik dit deel alweer uit heb, wetende dat er nog geen nieuw deel klaar is. Het voelt als een heerlijke vakantie waarbij je te snel weer naar huis moet. Dit tweede deel is wederom weer een groot avontuur, dat geen moment verveelt. Het enige minpuntje voor mij is dat er wat meer uit hun "krachten" gehaald zou kunnen worden, ze hebben die niet voor niets. Hopelijk worden ze in het volgende deel hier wat bekwamer in, met de juiste leraar moet dat vast goed komen.

"Zolang je hart nog klopt, zolang je longen nog naar adem happen, zolang er nog magie door je aderen stroomt, zolang je nog kunt vechten, is het nooit te laat." ~ p265.

Als je net als ik genoten hebt van het eerste deel, dan stelt dit tweede deel je absoluut niet teleur. Het avontuurlijke aspect blijft sterk in het verhaal, wat gewoon de kracht van de boeken is. Mooi om te lezen hoe vriendschap en vergeving de sterkste krachten kunnen vormen.