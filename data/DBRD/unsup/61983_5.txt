Wat een boek… Het duurde even voor ik weer aan iets anders kon denken, wat heeft dit boek een indruk op mij gemaakt! Dat niet zo zeer alleen vanwege de broeierige liefde tussen Suus en haar rots in de branding Jacco, maar vooral vanwege het feit dat Suus weigert haar oude leven zomaar op te geven en het alsnog zo wil leven zoals zij dat wil, hoe dan ook. Deze sterke eigen wil komt heel sterk naar voren in het gehele verhaal, en is zo realistisch beschreven dat je als lezer soms de frustraties echt zelf kan voelen stromen door je hele lijf. Jij wel. En dat is nog een punt waarop ik even heb moeten slikken: wat als ik in dezelfde situatie zou zitten als Suus… zou ik dan net zo sterk kunnen zijn? Pfoe; ja, dit boek kwam echt goed binnen. En ik durf nu al te zeggen dat het een van de beste boeken is die ik dit jaar heb gelezen, misschien een van de beste boeken die ik de laatste jaren gelezen heb zelfs!

Suus is een vrouw met een eigen wil. Ze is eigenwijs (en dat komt zowel in het echte leven als in het fictieve leven goed uit, aangezien ze sommige uitspattingen goed kan gebruiken tijdens het schrijven van haar boeken), maar het keert zich tegen haar als een ongeluk haar leven en haar lijf overhoop haalt. Ze uit haar frustraties meer dan eens, en dat is volkomen terecht; wanneer je van het een op het andere moment in een totaal ander leven wordt geworpen, waar je geheel geen zekerheid over kan krijgen of het ooit nog beter gaat worden en je je bedenkt of je zelf sterk genoeg bent om dit nieuwe leven eigen te maken, dan mag je van mij absoluut je ongenoegen laten horen! En toch vecht ze door. Suus heeft natuurlijk haar mindere momenten, net als ieder mens zou hebben in zo’n situatie, denk ik, maar ze groeit. Zowel lichamelijk groeit ze mee met haar kunnen - Jacco laat haar maar wat te graag zwoegen tijdens de oefeningen die hij haar voorschotelt -, maar ook geestelijk groeit ze uit tot een persoon waar ze eerder nooit van had gedacht dat zij zo’n persoon zou kunnen zijn.

Dit doet ze niet alleen. Liever deed ze het alleen, maar dat kan ze niet en dat vindt ze moeilijk. Suus is een onafhankelijke vrouw die niemand nodig heeft gehad voordat ze vastgekluisterd zat aan een rolstoel, die haar ongevraagd afhankelijker maakt dan ooit. En wanneer ze Jacco ontmoet en erachter komt dat hij haar komt helpen, is ze al helemaal niet blij met de situatie. Waar ze eerder altijd blaakte van zelfvertrouwen en de mannen om haar vingers wist te winden, wordt ze nu gekweld met het feit dat Jacco een meer dan mooi, fantastisch en sexy persoon is, die ze nu niet meer zal kunnen krijgen met haar nieuwe leven. Hij is te geweldig om echt te zijn en ze voelt hoe haar hoofd en hart hierover strijden. Jacco prikt echter al snel door haar bitchy houding heen en doet zijn werk met vol vertrouwen: hij gelooft namelijk wél in een sprankje hoop voor de toekomst. Hij gelooft in haar. En dat wil hij haar meer dan ooit bewijzen, met alles wat hij in zich heeft, ook als dit betekent om volledig open kaart te spelen over zijn verleden… en zij over die van haar.

Wendy Brokers heeft een geweldig en voelbaar verhaal neergezet, dat de lezer zal laten lachen, af en toe zal laten zuchten en een traan of brok in de keel zal laten voelen. Het feit dat een leven met rolstoel lastig is, dat zal iedereen vermoeden, maar dat het ook een persoonlijke confrontatie is met de buitenwereld is in mijn ogen net zo afschuwelijk. Soms heb ik met grote ogen de gesprekken zitten lezen waar Suus met vreemden in verwikkeld raakt, en ik voelde mij gewoon beschaamd tegenover de houding van sommigen. Sorry Suus… je verdiende dat echt niet! Niemand in jouw situatie verdient dat.
Tegelijkertijd straalt de liefde tussen de regels door en geeft beide hoofdpersonages hoop op een toekomst. Het leert ze elkaar te respecteren en te accepteren zoals ze zijn, in voor- en tegenspoed, en het vertrouwen in de mensen om hen heen weer terug te vinden, maar ook in zichzelf. Suus en Jacco halen het beste en slechtste in elkaar naar boven, maar ze keren steeds weer bij elkaar terug. Liefde kan zo mooi zijn… En samen met Wendy Brokers hebben ze mijn boekenhart in ieder geval veroverd!