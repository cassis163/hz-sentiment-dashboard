Vogelvrij is een boek dat al tijden op mijn digitale boekenplankje staat. In het kader van "lees uit eigen kast"-maand, besloot ik dat het tijd was om dit boek eens te voorschijn te toveren.

Mijn eerste indruk van het boek is verwarrend. Ik raakte een beetje in de war door de verschillende soorten magie en het systeem. Dit verdween gelukkig snel en kon ik verder lezen. Dit verder lezen verliep niet helemaal zonder problemen.

De verschillende volkeren die in dit boek genoemd worden schiepen bij mij nogal wat verwarring. Wie hoorde nou waar bij en wie had nou een hekel aan wie? Ik ben dat nu ik het boek uit heb nog steeds niet helemaal op het spoor. Gelukkig is dit pas het eerste deel in een serie en komen we daar vast nog wel achter. Ik neem aan dat er in de verdere delen dieper op dit alles wordt ingegaan.

De personages worden prima uitgediept en het boek zit boordevol magische actie. De acties volgen elkaar ook in hoog tempo op, wat de vaart er lekker in houdt. Vogelvrij is een boek dat mij aangenaam heeft verrast, ik had niet zulke hele hoge verwachtingen. Ik heb Schaduwzwart ook al liggen, daar ga ik binnenkort in verder. Kortom: een magisch boek, maar het blies me niet volledig omver, waardoor het net geen 5 sterren krijgt.