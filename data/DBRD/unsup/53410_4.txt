Op een warme zaterdag valt het verdict: de dagen van Schurk zijn geteld. Hij is ernstig ziek en zal sterven; niet vandaag, binnenkort. Schurk is de hond van Henk van Doorn, een zesenvijftigjarige alleenstaande IC- verpleegkundige uit Noord-Nederland. De lezer volgt de sinds enkele jaren gescheiden man gedurende een etmaal. Een dag waarin Henk fijngevoeliger wordt en tot over zijn oren verliefd geraakt op Mia. Tevens laat hij Schurk uit en hij bezoekt Rosa, zijn jarige nichtje. Ook drinkt hij die dag ietwat te veel; dit heeft zo enkele gevolgen. Verder gebeurt er niet bijzonder veel en toch…
De roman Uit het leven van een hond, geschreven door de Nederlandse auteur Sander Kollaard (1961), is geen dikke pil. Slechts een honderdzestigtal pagina’s dik, maar desalniettemin een voortreffelijk boek. De schrijver - die in Zweden woont en werkt - blijft constant heel dicht bij zijn protagonist Henk. Het resultaat hiervan is een intiem portret van een onschuldige man die een verwaarloosbare dosis boosaardigheid bezit.
Kollaard zet Henk van Doorn neer als een echte mens, met een eigen karakter, gebreken en bezorgdheden. Als een belezen man die aandacht heeft voor de kille en verdrietige kant van het leven en werk. Hij laat het hoofd echter niet hangen en zet het begrip vergankelijkheid om naar een ‘pluk de dag’ houding. Het doodgewone bestaan van elke dag, maar met diepgang en emotievol neergezet.
Henk vindt filosofie best een boeiend thema; het doorgronden doet hij nochtans niet. Om de inhoud van het boek te bevatten, hoef je werkelijk geen bewonderaar te zijn van Friedrich Wilhelm Nietzsche (de beroemde Duitse filosoof, dichter en taalgeleerde).
Sander Kollaard houdt zijn lezers in ieder geval bij de les; dankzij het gebruik van beeldspraak, briljante zinnen en waarnemingen. Vaardig keert de auteur terug naar het verleden en projecteert heel even – door middel van een vooruitblik - de verre toekomst. Totaal onverwacht wisselt hij van perspectief en schetst hij, geholpen door een andere romanfiguur, nog een keer een reeds weergegeven tafereel.

Uit het leven van een hond is geen zwaarmoedige, maar voornamelijk een luchtige en spitsvondige roman. Ondanks Henks droefenis, vanwege de ernstige gezondheidsproblemen van zijn hond Schurk; alsook omwille van het verlies van een broer. De vreugde laait fel op, wanneer hij zijn hart en hoofd verliest aan een vrouwelijke medepassagier in de bus. Het leven en de literatuur kunnen zo verrassend aantrekkelijk zijn!