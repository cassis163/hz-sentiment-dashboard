Titel: de Stem
Auteur: Suzanna Esther
Uitgever: Futuro Uitgevers
Publicatiedatum: 13 maart 2018
175 pagina’s

Auteur
Suzanna Esther is een gepassioneerd auteur en columniste, en schrijft al vanaf haar tiende levensjaar dagelijks in dagboeken. Haar passie voor taal heeft zij omgezet in de studie Literatuurwetenschappen en later, door haar interesse in het analyseren van het leven en de mens, in een studie Psychologie. Momenteel volgt zij een opleiding Redactie. Sinds 2015 schrijft zij columns en korte verhalen voor publiek – met name voor online magazines, fora en op sociale media. Eerder verscheen van Suzanna de novelle Wervelstof.

Achterflap
Maarten Brugman is een wat sullige, ingedutte en gescheiden man die op een bepaald ogenblik een stem gaat horen die hem de weg wijst richting een minder saai bestaan. Hij wil in eerste instantie niets weten van De Stem, maar wanneer hij merkt dat De Stem hem adviezen geeft waar hij daadwerkelijk iets aan heeft, accepteert hij De Stem en geeft haar zelfs een naam: Amélie.
Amélie geeft hem op geestige wijze onder meer advies over hoe hij zijn aantrekkelijke leidinggevende Lisa mogelijk zou kunnen veroveren. Lisa krijgt van haar baas een voorstel voor een nieuw project, een project dat in de relationele sfeer grote veranderingen met zich meebrengt.

Mening
Suzanna Esther plaatste een oproep waarin ze op zoek was naar 'mannen' die haar boek zouden willen recenseren, omdat er overwegend recensies verschenen die door 'vrouwen' waren geschreven. Nu ben ik niet echt van de stempels en hokjes, maar ik gaf mij toch op om als 'man' het boek te lezen en een recensie te schrijven.

Het verhaal begint met een pittige openingsscène, zonder dat er teveel verklapt wordt om wie het gaat behalve dat het een hij is, iets wat in je achterhoofd gedurende het verhaal toch blijft knagen want je weet namelijk dat er iets staat te gebeuren.

Wat zich daarna ontvouwt is een wirwar aan zeer korte hoofdstukken, waarbij de hoofdpersonen elkaar in sneltreinvaart afwisselen. Boven elk hoofdstuk staat aangegeven om welk hoofdpersoon het gaat. In het begin erg prettig, later soms overbodig omdat je als lezer de hoofdpersonen leert onderscheiden. De korte verhaallijnen lopen vloeiend in elkaar over waardoor je al snel binding met de hoofdpersonen krijgt.

De schrijfstijl is vlot, to the point en soms erg grappig. de Stem is een snel, relatief kort, origineel verhaal. Het plot nam een iets andere wending dan ik had verwacht: de omslag van een van de hoofdpersonen kwam wat tegenstrijdig over, gezien het begin en het had ook best wat pittiger mogen eindigen. Ondanks dat, heb ik het met veel plezier gelezen.

Ik vind het een knap, leuk verhaal waarbij de karakters en gebeurtenissen goed met elkaar verweven zijn, wat je als lezer soms een 'oh, wacht even'-moment oplevert. De karakters zijn levendig neergezet, terwijl de Stem voor de nodige opschudding en hilariteit zorgt.

Als 'man' geef ik de Stem 3,5 ster. 

Alexander Roessen
Thrillers & More

Met dank aan Suzanna Esther en Futuro uitgevers voor het beschikbaar stellen van het recensie exemplaar.