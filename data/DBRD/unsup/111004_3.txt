Penitenza is de naam van een beroemd schilderij, het pronkstuk van de basiliek in Florella. Johan Jagers vertrekt samen met zijn vrouw Merel voor een jaar naar Italië om het schilderij te restaureren. Hun verblijf verloopt anders dan ze zich hadden voorgesteld. Daniel, de huisbaas en voormalig klasgenoot van Merel, blijkt een vrouwenversierder en mafiamaatje. Als er dan een gruwelijk misdrijf plaatsvindt, komen Merel en Johan in een nachtmerrie terecht.

Op de cover staat dat Penitenza een spannende misdaadroman is over idealen, onrecht en opoffering. Dat dekt de lading en is niet alles. Boetedoening is de naam van het schilderij dat Johan moet restaureren. Boetedoening komt in het boek op verschillende manieren terug. Johan, Merel, Daniel, Maria Grazia, allen krijgen een rekening gepresenteerd die ze niet verwacht hadden en gaan daar op hun eigen manier mee om. Of ze echt boetedoen, is een tweede.

De schrijfstijl is hard en hier en daar grof. Vooral Daniël blijkt elke vrouw in termen van seks te benaderen. Vrouwenversierder is een vriendelijke versie van wat hij is: seksverslaafd. Hij wordt wel zeer consequent door de auteurs zo neergezet. De personages ontwikkelen iets, waarbij de trouwheid van Johan aan zijn idealen te bewonderen valt. Daniëls aantrekking op Merel valt uit haar verleden te verklaren. Als klasgenoten werd zij niet gezien.

De spanning heeft te maken met een aantal moorden die gepleegd werden.
Wat mij bijblijft is de humor in de rol die Maria Grazia speelt. Als mafia peetmoeder houdt ze zich met allerlei zwendels bezig. Vooral het deel waarin ze argeloze toeristen op de markt oplichtte, kan zo in een Tarantino film opgenomen worden. De vanzelfsprekendheid waarmee deze oude dame haar aangetrouwde kleinzoon Daniël op zijn plaats onder haar zet, is zeer goed gedaan.

Al met al een zeer vermakelijke misdaadroman.