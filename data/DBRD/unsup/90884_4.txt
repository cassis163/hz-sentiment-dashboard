Gotcha! is de zevende thriller in de serie rond de Vlaamse hoofdinspecteur Rani Diaz. Lang geleden las ik Mara, het eerste deel, en ik was dan ook erg benieuwd of ik het wel kon lezen. Had ik inmiddels niet al te veel gemist over wat zich allemaal heeft afgespeeld in het leven van de temperamentvolle Rani? Nou, waarschijnlijk wel, want ze is nu getrouwd en heeft (stief)kinderen, maar dit vormt geen enkele belemmering om Gotcha! te kunnen lezen en volgen.

In 2006 worden de man en dochter van de viroloog Sofia ontvoerd uit hun huis terwijl zij nachtdienst heeft in het Instituut voor tropische geneeskunde. Enige tijd later worden hun lichamen gevonden, ze zijn een afschuwelijke dood gestorven. Sofia is kapot van verdriet en besluit om naar Guinee te gaan om als ebola arts te werken voor Artsen zonder grenzen. Ondertussen duurt het onderzoek voort, maar het lukt de politie niet om een bruikbaar spoor te vinden. Na tien bewogen jaren keert Sofia weer naar huis terug, naar de pijnlijke herinneringen en de nog steeds onopgeloste zaak van haar man en dochter. Haar leven lijkt iets kalmer te worden totdat ze een ontdekking doet die haar wereld weer totaal op zijn kop zet.

In 2016 worden er langs de weg lichaamsdelen van een man gevonden. Aan Rani en haar partner de taak om uit te zoeken wie het slachtoffer is en waar de rest van zijn lichaam is gebleven. Het eerste is vrij snel duidelijk, maar naar aanleiding van het tweede worden vele theorieën opgeworpen. Aan verdachten ook geen gebrek, het lijkt echter maar niet te lukken om bewijsmateriaal te vinden dat aan één van hen gelinkt kan worden. Totdat Rani en Bert uit eten gaan in het restaurant waar het slachtoffer heeft gewerkt. Een min of meer toevallige ontdekking zorgt ervoor dat het slachtoffer uit 2016 en de vermoorde Mattias en Lorena uit 2006 met elkaar in verband komen te staan.

De opening van Gotcha! is spectaculair, direct volop actie en behoorlijk schokkend. Je hart gaat uit naar Sofia, ongelofelijk wat Sterre Carron haar hoofdpersoon allemaal laat doormaken. Levensecht worden alle stadia van pijn, verdriet en woede waar Sofia doorheen gaat beschreven. Tegelijkertijd wordt dit ook goed gedoseerd, zodat je als lezer nergens het gevoel hebt dat het verhaal erdoor vertraagt. Door de afwisseling tussen Sofia’s verhaal in het heden en het verleden blijft het verhaal zo boeiend. Je wilt doorlezen over Sofia’s leven na de moorden op haar man en dochter, maar tegelijkertijd wil je ook graag weten hoe het ervoor staat met Rani en haar team. Omdat dit zo duidelijk twee verschillende verhaallijnen zijn werkt deze schakeling ook helemaal niet verwarrend.

Gotcha! is een bijzonder boek. Een stevig verhaal, spannend, bizar en diep ontroerend