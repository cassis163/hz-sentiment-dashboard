Pfoe, dit was absoluut een YA zoals ik hem al een tijdje niet gelezen had!

Onzuiver speelt zich af in een toekomstig Groot-Brittanië, waar de mensheid niet meer is wat het geweest is. Het is een gemengd leven geworden van Onzuiveren, en G.E.P.’s: de mensen die perfect gecreëerd zijn door middel van het gebruik van de juiste genen, en wat nogal voor wrijving tussen de mensen zorgt. Dat Onzuiveren moeten werken voor de G.E.P.’s en slecht worden behandeld, helpt daar niet aan mee, en maakt dat de kloof tussen de generaties alleen maar groter en groter wordt. Maar hoe kun je je eigen leven leven, als je niet eens achter je eigen standpunt mag staan, zowel als Onzuivere als een perfect gecreëerd persoon? Is de mensheid echt daadwerkelijk op het punt beland dat het streven naar perfectie het enige is dat nog telt, en slavernij weer terugkomt om de (perfecte) mensen nog meer tevreden te stellen?

Het verhaal draait voornamelijk om de stoere Mina, een Onzuivere die dolgraag haar eigen leven zou willen leiden en om zou willen gaan met de mensen waarmee ze zelf om wilt gaan. Het stoort haar enorm dat ze niet eens een woord mag wisselen met iemand van ‘de andere groep’, al helemaal geen gevoelens mag koesteren voor zo’n perfect persoon, en zodra dit wel gebeurt, zij hier direct de schuld van krijgt; zij is tenslotte de Onzuivere; iemand die perfect is kan gewoon niets verkeerd doen en zij komen er daarom dus altijd mee weg, wat ze ook doen. Een Onzuivere niet. Het is mede dankzij deze gedachtengang en problemen die groeien op school, dat ze klaar is voor een echte stap in haar leven, zonder dat iemand haar daar van af zal kunnen houden: ze is er klaar mee om zo behandeld te worden, ze wil haar eigen leven leven, met de mensen die ze zelf uitkiest om dingen mee te kunnen delen. Zullen zij en haar vrienden die ze ontmoet op deze spannende, onstuimige zoektocht naar de vrijheid, het ultieme - en vooral vrije - eindpunt weten te bereiken?

Onzuiver is een ontzettend vlot geschreven verhaal, dat een zeer strakke spanningsboog weet te houden van begin tot eind, mede dankzij het realistische dat erdoorheen verweven is en dat je aan het denken zet. Het zou tenslotte zomaar kunnen dat wij op den duur ook die kant op gaan…
De personages zijn boeiend: je ziet ze als lezer groeien en begint steeds meer achter hun beweegredenen te komen, waardoor ze steeds echter zullen gaan voelen. Ze vechten voor wat ze waard zijn en verzetten zich hevig tegenover de mensen die hen koste wat kost willen veranderen in mensen die zij het liefste zien. Totaal niet zoals ze écht zijn, dus! Ook de snelle, onverwachte plottwists zorgen ervoor dat je steeds weer verder wilt lezen om erachter te komen wat er daadwerkelijk aan de hand is en wat er zal gaan gebeuren. Het eind kan ergens afgerond aanvoelen, maar toch heb ik het gevoel dat er nog veel meer aan zit te komen. Nu weet ik dat het een trilogie is, en ik hoop dan ook van harte dat de rest ook vertaald zal gaan worden… ik wil gewoon weten hoe het verdergaat met het groepje vrienden!

Ik ben in ieder geval om, en raad dit begin van deze aanstaande trilogie dan ook van harte aan :)

*er is voor de liefhebbers van Onzuiver ook al een novelle vertaald: ‘De Onzuiverserie 1,5 - De G.E.P. files: Elena’, dat gaat over… inderdaad, Elena, die ook een rol speelt in Onzuiver. Ik heb ervan genoten en het heeft mij nog meer inzicht gegeven over de wereld die zo ontzettend is veranderd. Zeker een aanrader, voor als je Onzuiver hebt gelezen! En DAT EINDE…*