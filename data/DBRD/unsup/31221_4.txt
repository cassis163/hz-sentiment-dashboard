Anna Claybourne is bekend als schrijfster van kinderboeken over wetenschap en natuur. Op begrijpelijke wijze bespreekt ze in haar boeken verschillende dieren, natuurrampen, gebeurtenissen in de geschiedenis en experimenten voor kinderen. Haar Whiz Kid Science-serie is bekroond met de Amerikaanse Teachers’ Choice Award 2016. Een award die wordt toegekend aan educatieve boeken die uitermate geschikt zijn voor kinderen en die zowel thuis als in het onderwijs worden ingezet.
In navolging van het boek Waarom zijn er zoveel blote mensen in de kunst? van auteur Susie Hodge en illustrator Claire Goble, waarin kindervragen over kunst worden beantwoord, schreef Claybourne het boek Waarom verdrinken vissen niet? Hierin beantwoordt ze, in samenwerking met illustrator Goble, kindervragen over dieren. Goble is onder andere bekend door het illustreren en animeren van series van CBBC en Nickelodeon. Haar pentekeningen met kleurrijke details zijn grappig en leuk voor jong en oud. Ze passen, mede door de humor ervan, bij de brede doelgroep (kinderen van circa zes tot circa twaalf jaar) voor wie het boek bedoeld is. Redacteur, vertaler en auteur Jesse Goossens heeft de vertaling verzorgd.
Het boek geeft antwoord op kindervragen over dieren en de natuur. Waarom verdrinken vissen niet? Kan mijn kat vegetariër worden? Raken dieren ooit de weg kwijt? Met een soort van plakboek-achtige uitstraling door de veelheid aan foto’s, tekeningen en illustraties die op speelse manier bij elkaar komen, geeft Claybourne uitleg en antwoord bij deze vragen en vele andere. Ze gebruikt humor en deelt grappige weetjes.
‘Kan ik vriendjes worden met een slang? Je kunt best een cobra knuffelen, als je dichtbij genoeg kunt komen, maar het is een heel slecht idee.’
‘Soms worden dieren genoemd naar de persoon die ze ontdekt heeft, of naar een beroemdheid. In 2011 werd er bijvoorbeeld een soort vlieg Scaptia beyonceae genoemd, naar de zangeres Beyoncé.’
Claybourne gaat het gebruik van moeilijke woorden zoals ‘bioluminescentie’ en ‘nectar’ niet uit de weg. Ze legt ze op een passende, begrijpelijke manier uit waardoor ze kinderen in staat stelt daadwerkelijk iets te leren. Een deel van deze woorden is opgenomen in een woordenlijst achter in het boek. Er lijkt soms een link te zijn met de dikgedrukte woorden in het boek, op andere momenten lijkt het dikgedrukte lettertype willekeurig ingezet om bij te dragen aan een speels effect in het boek. Met haar vragen bij de tekst, zoals ‘Zou jij vissen je tanden laten schoonmaken?’ en ‘Kun jij de hagedis vinden?’ nodigt ze uit om actief mee te denken over de gekregen informatie.
Op passende manier geeft Claybourne antwoord op veel vragen, waar je zelf het antwoord nog niet op wist. Het boek is breed inzetbaar voor verschillende leeftijdsgroepen, zowel in huis als ook binnen het onderwijs. Door het gebruik van illustraties, foto’s, tekeningen en de duidelijk geschreven tekst is het boek uitermate geschikt om kinderen voor te lezen, te informeren of kinderen zelf te laten lezen. Bovendien valt er ook voor de volwassen lezer nog behoorlijk wat te leren.