Alle auteurs van thrillerboeken zoeken naar het meest spannende scenario voor hun verhaal. Vaak is dit een verhaal waarvan de lezer vooraf al rillingen krijgt. Een dergelijk beangstigend script heeft de Zweedse auteur Hans Koppel gevonden. De moeder van een jong gezin wordt ontvoerd en opgesloten in een kelder, waar zij op tv-schermen de activiteiten van haar man en kind kan volgen. Ze komt nooit meer terug is de toepasselijke titel van het debuterende thrillerboek.

Ylva Zettenberg besluit na een avond overwerken niet met haar collegas mee te gaan om nog wat te drinken. Ze heeft geen zin en gaat naar huis. Een desastreuse beslissing, want op weg naar huis wordt ze ontvoerd. Haar man Mike en haar dochter Sanna zijn onwetend van dit voorval en gaan er vanuit dat ze toch een drankje is gaan doen met haar collegas. Maar wanneer haar thuiskomst wel erg lang op zich laat wachten, vrezen zij het ergste. Ze proberen er op alle mogelijke manieren achter te komen wat er is gebeurt, maar zonder resultaat. Wanhopig en verdrietig gaan ze door met hun leven, met de gedachte dat Ylva nooit meer zal terugkeren. Maar Ylva leeft nog en wordt in een kelder vastgehouden op nog geen 100 meter van hun huis. Haar ontvoerders zinnen op wraak voor een gebeurtenis in het verleden en mishandelen Ylva op gruwelijke wijze. De vraag speelt op of Ylva ooit levend de kelder zal verlaten en zal terugkeren naar haar gezin.

Ze komt nooit meer terug is een boek dat vanaf het begin met actie vervuld is. De ontvoering vindt in een van de eerste hoofdstukken plaats, waarna het tempo direct opgevoerd wordt. De spanning schuilt in het onbekende. Ylva kent haar ontvoerders, maar voor de lezers worden deze constant aangeduid met de man en de vrouw. De reden van de ontvoering blijft hierdoor lang onbekend. De plot bestaat dan ook grotendeels uit de sadistische toetakeling die Ylva ondergaat. Gecombineerd met het verdriet en de onrust die het achterlaat bij haar gezin, is er sprake van een indrukwekkende pageturner.
Echter zitten er een paar onwaarschijnlijke toevalligheden in het verhaal. Het feit dat Mike zijn leven na de verdwijning van zijn vrouw zo eenvoudig weer oppakt, roept vragen op. Hoe kan je na zon heftige gebeurtenis je dagelijkse bezigheden zo gemakkelijk weer oppakken; alsof er niks gebeurt is? Hij viert zelfs vrolijk de verjaardag van Sanna, waar ieder ander dit toch allang afgeblazen zou hebben. Ook de manier waarop er bepaalde feiten aan het licht komen die van belang zijn in het onderzoek, vinden met een vreemde toevalligheid plaats.

Al met al is Ze komt nooit meer terug een bloedstollende thriller met een huiveringwekkend scenario die je in een ruk wilt uitlezen. De korte hoofdstukken en de prettige schrijfstijl bevorderen dit. Hans Koppel  voorheen kinderboekenauteur  laat zien dat ook het schrijven van een thriller hem goed af gaat en levert een glansrijk debuutboek af!