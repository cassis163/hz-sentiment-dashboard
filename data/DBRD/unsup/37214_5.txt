Tante Roosje.
Verslag lezing.
We hangen aan zijn lippen. Paul Glaser is een begenadigd verteller en tijdens zijn lezing in het auditorium van het Joods Historisch Museum op 23 januari 2011, zijn alle plaatsen tot de laatste stoel dan ook bezet. Uitvoerig gaat hij in op de belevenissen van de zuster van zijn vader, Tante Roosje, zoals die ook zijn verwoord in zijn gelijknamige boek. Er heerst een sfeer van saamhorigheid. Het betoog is glashelder en onderhoudend en word toegelicht door dia’s en filmbeelden. Het is duidelijk dat de auteur het als een roeping heeft ervaren om de onthutsende belevenissen van zijn tante aan de vergetelheid te ontrukken. In de loop der jaren verzamelde hij talloze brieven, gedichten, foto’s en dagboeken. Ook deed hij veel onderzoek in archieven van verschillende overheidsinstanties o.a. het NIOD. Wanneer Glaser voorleest uit brieven van Roosje en gedichten citeert, zijn de toehoorders stil en ontroerd. In de pauze signeert de auteur de vele aangekochte exemplaren van het boek en voorziet ze allen van een passende boodschap. Na afloop van de lezing is er nog gelegenheid om de tentoonstelling “Wie niet weg is, Is gezien” in het museum te bezichtigen. Hier wordt een beeld weergegeven van joods Nederland na 1945, hoe de joden na de oorlog hun leven weer oppakten. Aanbevolen, zeer de moeite waard.
L.Lasschuijt.