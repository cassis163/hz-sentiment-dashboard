De ijsregen is het tweede boek van de Canadees Giles Blunt met in de hoofdrollen rechercheur John Cardinal en zijn collega Lise Delorme. De debuutthriller van Blunt  Veertig woorden voor verdriet  werd op Crimezone.nl lovend ontvangen en hiermee sleepte de auteur tevens de Britse Silver Dagger Award in de wacht.

In De ijsregen worden Cardinal en Delorme geconfronteerd met een aantal lijken die gevonden worden in het bos, waarvan er één door beren is toegetakeld. Naast het stug verlopende moordonderzoek, wordt het tweetal ook nog eens ingezet voor de beveiliging van een politieke bijeenkomst. Het onderzoek wordt hevig verstoord door de bemoeienissen van de Mounties (de regiopolitie) en de Canadese geheime dienst. Iemand of iets wil voorkomen dat Cardinal achter de waarheid komt die ligt verscholen in het verleden, namelijk de roerige jaren 60.

Vanaf het eerste ogenblik heeft Blunt mij in zijn greep. De ijsregen is evenals Veertig woorden voor verdriet een topthriller. Niet omdat het verhaal écht nagelbijtend spannend is, maar juist door de prachtige opbouw van het verhaal. De winterse kou, het vastgelopen onderzoek, de gevoelens van Cardinal voor zijn collega, de strijd tussen Frans- en Engelstalig Canada en de persoonlijke band tussen Cardinal en zijn oude vader. Blunt schrijft alles naadloos aan elkaar en komt met een wederom zeer verbluffend einde. Een echte cliffhanger dat ongetwijfeld de start is van een volgend John Cardinal boek.

De ijsregen is een zeer waardige opvolger van Blunts succesvolle thrillerdebuut. Het is overigens aan te raden om bij het begin te beginnen en te starten met Veertig woorden voor verdriet. Aan John Cardinal en Lise Delorme zullen we nog veel leesplezier beleven.