In Echte vrouwen bestaan niet maakt Yasmine Schillebeeckx maar al te goed duidelijk aan welke idealen een vrouw wel niet moet voldoen om als 'echte vrouw' beschouwd te worden. Hoewel de nadruk vooral ligt op het vrouwelijke geslacht, vergeet ze echter niet om ook de mannelijke idealen te noemen. Dit gezegd hebbende, moet je je realiseren dat dit maar klein gedeelte is (maar ze noemt ze in ieder geval wel :).

Echte vrouwen bestaat niet heeft als onderwerp het perfecte beeld van de vrouw, wat in de loop van de jaren is gecreëerd. Als je dit boek leest wordt je meerdere keren betrapt dat je zelf óók meedraagt aan het ideaalbeeld en het seksisme waarmee vrouwen dagelijks te maken hebben. Misschien ben je daar op dit moment niet van bewust, maar juist daar zit het probleem.
Tijdens het lezen van dit boek zal ook jij erachter komen dat je hier een grotere rol in speelt dan je eigenlijk dacht. En dáár draait het boek om. Want hoewel het boek is opgedeeld in meerdere hoofdstukken die elk een ander aspect van dit ideaalbeeld belichten, maakt het je vooral duidelijk dat dit een serieus probleem is waar echt iets aan gedaan moet worden. Juist omdat veel mensen zich er niet bewust van zijn of denken dat het allemaal wel meevalt.

Onderwerpen die de revue passeren zijn heel divers, van hoffelijkheid tot zelfacceptatie en ook onderlinge competitie. Deze afwisseling in combinatie met de schrijfstijl van de auteur vond ik tijdens het lezen van dit boek erg prettig, vooral omdat de meeste hoofdstukken op elkaar aansloten. Bij sommige hoofdstukken miste ik echter de connectie of vond ik dat er een aantal dingen (overbodig) werden herhaald. Een ander minpunt was het veelvoudig gebruik van Engelse termen. Enkele termen kende ik wel, maar de meeste niet en op bepaalde stukken volgde deze nieuwe termen elkaar te snel op. Dit was bij mij echter nooit een reden om het boek weg te leggen, maar sommige stukjes moest ik opnieuw lezen om te begrijpen wat er bedoeld werd. Ook wordt er in het boek meerdere keren gebruik gemaakt van (Engelse) quotes, hoewel ik deze altijd erg passend vond en (bijna) altijd begreep. Het enthousiasme (of de gedrevenheid :) van de auteur en de illustraties van Eva Mouton vond ik grote pluspunten van dit boek.

Mocht je twijfelen of dit boek iets is voor jou of niet, zou ik hem zeker kopen. Door de krappe 180 bladzijdes weet je je echt wel heen te lezen en ik denk dat dit boek voor iedereen (gedeeltelijk) de ogen opent. Vooral jongeren zouden wat mij betreft dit boek moeten lezen, maar is Echte vrouwen bestaan niet voor iedereen waardevol. Want hoe meer mensen dit boek lezen, hoe eerder we dit probleem de wereld uit kunnen helpen. Zodat we later gewoon kunnen zeggen: "Echte vrouwen, bestaan wél!" :D