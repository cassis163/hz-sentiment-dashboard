'Schuld' is mijn kennismaking met het auteursduo Tupla M. en ik had geen idee wat ik kon verwachten van deze literaire thriller. Ik ben blij verrast en heb het boek met genoegen gelezen. De schrijfstijl is prettig en correct, de personages en de locatie gaan leven en de spanning wordt subtiel, stukje bij beetje, opgebouwd. De lezer volgt de gebeurtenissen vanuit de beleving van Evalien, die met man en dochter een harmonieus gezin wil vormen. Het verleden staat het heden danig in de weg, zowel het kortetermijn- als het langetermijnverleden doen het gezin geen goed. Uiteindelijk kan een climax niet uitblijven. De plot, voorzover je daarvan kunt spreken, past weliswaar prima in de context van 'Schuld', maar is naar mijn mening niet helemaal geloofwaardig.

Knap, zoals Tupla M. de gevoelens van de hoofdpersonen neerzet. Ik heb respect voor de wijze waarop de auteurs het (actuele!) gevaar dat een gesloten godsdienstige gemeenschap kan vormen aan de kaak stelt. Bij de betrokkenheid van de beide tieners in het verhaal zet ik vraagtekens: het zijn nog maar kinderen Â…
Wat mij betreft had er een extra dimensie aan 'Schuld' toegevoegd mogen worden: vanuit de beleving van Pippa. Of een extra hoofdstuk aan het eind: het gezin tien jaar later.

Geen thriller, maar wel een boek dat van begin tot eind boeit en naar meer van Tupla M. smaakt!