Wanneer je denkt dat je een gelukkig gezinsleven leidt, is daar altijd nog de keiharde confrontatie met nieuws dat je wereld volledig op zijn kop kan zetten. Wanneer journalistie Benthe Berg te horen krijgt dat de pedofiel Rick V. actief is in haar woonplaats Ringerdam, is zij in eerste instantie niet gealarmeerd. Totdat zij bij de politie geroepen wordt en te horen krijgt dat haar dochter Céline tot een van de slachtoffers behoort.

Daarnaast moet ze afrekenen met een plaaggeest die haar journalistieke werk maar ook persoonlijke leven bemoeilijkt. De vermeende seriemoordenaar Stefan van Weezel valt haar lastig door pagina’s van kinderboeken achter te laten en op bepaalde manieren contact te zoeken met Benthe. Op dit moment wil ze zich koste wat kost vastbijten in haar werk om achter de waarheid te komen van die andere zaak waar notabene haar eigen dochtertje bij betrokken is. Wat dreef Rick V. om deze verschrikkelijke activiteiten met kinderen uit te voeren? Als Benthe stukje bij beetje het verhaal achter de familie Vrieskoop onthult, komen er feiten naar boven die wellicht beter verborgen hadden kunnen blijven. Ze is er dan ook van overtuigd dat Rick V. met een stevige veroordeling achter slot en grendel zal verdwijnen. Als de rechtszaak volledig naar de andere kant van de weegschaal uitslaat, weet Benthe niet wat haar overkomt. Haar moedergevoelens nemen haar rationele gevoelens volledig over. Vanaf nu galmt er maar één woord door haar hoofd: wraak. Met het opschrijven van de vraag ‘Hoe pleeg ik een moord?’ weet Benthe dat haar plan wel erg definitief wordt. Op de dag dat Rick V. op vrije voeten komt, zal zij deze gaan uitvoeren…

Milou van der Will schrijft met ‘In mijn bloed’ haar derde thriller, en daarmee ook het eerste deel in de serie rondom het personage van Benthe Berg. De lezer maakt kennis met een stoer personage dat zich niet snel van de wijs laat brengen. Pittige uitspraken wisselen ze zich met de vasthoudendheid waar de betere misdaadjournalisten om bekend staan. Van der Will weet een ijzingwekkende sfeer op te roepen door de verhaallijn van de pedofiel Rick V. te introduceren in haar thriller. Een moeder die geconfronteerd wordt met haar ergste nachtmerrie en alles op alles zet om de verantwoordelijke te laten boeten. De beschrijving van het verhaal in de ik-persoon zorgt ervoor dat de lezer dichtbij het personage van Benthe kan komen, die momenteel door de ergste fase van haar leven gaat. Aan het einde van het verhaal zet Van der Will een duidelijke toon voor het tweede deel van de Benthe Berg-serie. En het is duidelijk dat zowel het personage Benthe Berg als schrijfster Milou van der Will nog veel in hun mars hebben.