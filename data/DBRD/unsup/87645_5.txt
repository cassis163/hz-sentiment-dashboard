Hoofdpersonage Aaron Falk komt na 20 jaar terug naar Kiewarra, het stadje dat hij op zijn zestiende ontvluchtte, om de begrafenis van zijn vriend Luke bij te wonen. Aanvankelijk is zijn plan slechts 24u te blijven, maar op vraag van Lukes’ ouders helpt hij de nieuwe brigadier Raco bij het onderzoek naar de verdachte overlijdens. Alles wijst er op dat Luke Hadler zijn vrouw en zoontje heeft vermoord en daarna de hand aan zichzelf heeft geslagen, maar is alles wel wat het lijkt? Waarom mocht het dochtertje dan wel in leven blijven? En heeft dit iets met de geheimen uit het verleden te maken?
Tijdens het moordonderzoek wordt al snel duidelijk dat Falk niet welkom is in het door droogte geteisterde stadje. Op zoek naar de waarheid haalt zijn verleden hem in en door middel van flashbacks – die cursief gedrukt staan – kom je als lezer beetje bij beetje te weten wat er zich in zijn jeugd heeft afgespeeld en welk verband dat heeft met de vijandige sfeer die hij daar nu ervaart.
De verschillende personages zijn goed uitgewerkt en er heerst een broeierige benauwende sfeer. Regelmatig word je als lezer op het verkeerde been gebracht en het plot is goed uitgewerkt. Je wordt vanaf het begin tot de laatste bladzijde in het verhaal meegezogen. De schrijfstijl is zeer vlot en beeldend, waardoor je het verhaal als het ware voor je ziet afspelen.
Voor mij is dit boek zeker 4,5 sterren waard, ik ben ook benieuwd naar de verfilming ervan!