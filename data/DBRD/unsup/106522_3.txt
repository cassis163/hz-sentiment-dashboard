Na eindeloze discussies te hebben gevolgd over de verschillen en/of overeenkomsten tussen Patricia Cornwell en Kathy Reichs eindelijk dan mijn moment van "vergelijkend warenonderzoek".

Om direct met de deur in huis te vallen: de overeenkomsten (sterke vrouwelijke hoofdpersoon, met onmogelijke gevoelens voor nog onmogelijkere mannen) wegen in mijn ogen niet op tegen de verschillen in schrijfstijl en verhaalopbouw. Een prettige overeenkomst nog tussen de Kay Scarpetta verhalen en deze "Tempe" Brennan: het leest heerlijk weg.

Fatale geheimen speelt zich voor het overgrote deel af in Guatemala, waar Brennan helpt bij het onderzoek naar een pas ontdekt massagraf. Hieromheen gebeuren allerlei onverklaarbare zaken en worden er nieuwe lijken gevonden. Reichs weet op een aardige wijze het verleden en het heden met elkaar in verband te brengen. De ultieme smaak van spanning heb ik echter niet mogen proeven, maar dit "gemis" wordt redelijk goed gemaakt door de diepgang van het verhaal. Reichs schrijft op een leuke, onderhoudende manier, waarin humor een belangrijk element is zonder nu direct door te slaan naar te grappig.

Het verhaal houdt eigenlijk ineens op terwijl je gevoelsmatig nog met te veel open eindjes blijft zitten. Dat is jammer, maar ondanks dat is Fatale geheimen ook voor Cornwell fans de moeite waard.