Dit boek is precies wat je verwacht als je de flaptekst leest. Origineel, grappig, best wel spannend en een beetje futuristisch.
In het begin was ik even bang voor een teleurstelling. Voor mij begon het wat te traag. Maar dat kwam helemaal goed zodra hoofdpersoon Lacey robotkat Jinx wakker maakte. Vanaf dat moment werd het pas echt leuk en interessant. Er kwam een vaart in het verhaal die niet meer ophield tot het einde. Hoe verder ik kwam, hoe lastiger het werd om het boek weg te leggen.

Het mooie aan de flaptekst is dat het je precies genoeg info geeft om te zorgen dat je het boek oppakt, maar het laat nog genoeg te raden over.
Om haar droombaan te krijgen moet Lacey toegelaten worden tot de eliteschool Profectus. Dankzij Jinx, de robotkat, lukt dat op het nippertje. Maar er is iets vreemds aan de hand met Jinx.
Ok√©, ik ben getriggerd, maar ik heb nog geen idee welke kant dit op gaat. En dat is tof, want daardoor komen er een aantal leuke verrassingen voorbij, die ik hier dus echt niet ga verraden.

Een belangrijk thema in het boek is vriendschap. Niet alleen tussen mensen, maar ook tussen mens en dier of robot.
De robots, baku's genoemd, zijn erg leuk. Er is goed over nagedacht. Ze komen in allerlei soorten en maten, en iedere soort heeft zijn eigen kenmerken. De manier waarop ze werken is erg cool en het is goed voor te stellen dat zoiets in de toekomst werkelijkheid kan worden.
Als de baku's nu zouden bestaan, zou ik er meteen een halen, ondanks de gevaren.

Jinx is met afstand het leukste personage in het boek. Het karakter past perfect bij een kat.
Zoals in de flaptekst wordt aangekondigd is er iets vreemds met deze baku. Gedurende het verhaal ontdek je stukje bij beetje hoe het zit. Dat zorgt voor spannende, grappige en frustrerende momenten. (Zoals ik al zei: Jinx is een echte kat.)

De auteur vermengt futuristische techniek met hedendaagse, zodat je als lezer niet helemaal in een vreemde wereld wordt gegooid. Daardoor kan je het je makkelijk voorstellen en zie je het voor je. Ook is het geloofwaardig doordat de auteur inspeelt op het huidige probleem van de mobiele telefoon. Ze heeft een uitvinding bedacht die aansluit bij de onmisbaarheid ervan en tegelijkertijd tegemoet komt aan onze behoefte om weer meer aandacht te besteden aan de mensen om ons heen.

Op humoristische wijze wordt teruggekeken op de technologie van nu, wat een leuke aanvulling is op het verhaal.
Ondanks dat techniek en programmeren een grote rol spelen in het verhaal, werd het niet saai. Ook het sleutelen aan de baku's was interessant en begrijpelijk beschreven.

Gedurende het verhaal worden er dingen genoemd waar duidelijk meer achter zit. Een vreemde blik hier, een opmerking daar. Allemaal hints dat er nog heel wat onthuld zal gaan worden. Helaas is dit slechts het eerste deel, en moeten we dus voor sommige onthullingen wachten op het volgende. Reserveer er alvast maar 1 voor mij, want ik wil weten hoe het verder gaat.