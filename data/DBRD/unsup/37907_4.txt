Het eerste dat je opvalt aan Baguette met jam voor twee van Wendy Brokers is de vrolijke cover, waardoor je linea recta naar Frankrijk wilt vertrekken, en de bijzondere ronde hoeken waarmee het boek is afgewerkt. En als je dan het boek verwachtingsvol openslaat word je op de binnenzijde van de cover verrast met klaprozen en lavendel. Allemaal heel smaakvol vormgegeven, maar uiteindelijk gaat het natuurlijk om de inhoud. En gelukkig: ook die mag er zijn!

Wendy Brokers begint het verhaal met een ijzersterke eerste zin, die direct spanning oproept en je onmiddellijk doet afvragen voor wie hoofdpersoon Lize de Ruiter op de vlucht is:
En als je deze zin gelezen hebt is je reactie direct daarna: ‘waarom en hoezo?’. Vanaf dat moment ben je verkocht en wil je doorlezen.

Als je de achterflap gelezen hebt, weet je dat Lize, na de dood van haar vader, haar problemen probeert te vergeten door tijdelijk als receptioniste annex administratief medewerkster te gaan werken op een camping in Zuid-Frankrijk. Eigenaar Per is een vroegere vriend van haar vader maar de twee zijn jaren geleden gebrouilleerd. Lize heeft schoon genoeg van mannen en is vastbesloten om voorlopig geen enkele man meer in haar leven toe te laten. Maar dat was voor ze oog in oog stond met de aantrekkelijke Jelle, Per's zoon en het wordt pas echt vuurwerk als ze letterlijk en figuurlijk valt voor de onwaarschijnlijk knappe sportinstructeur Nate Wolters.

Dit zou de setting kunnen zijn voor een luchtige feelgoodroman, maar niets is minder waar. Wendy Brokers gaat met haar personages behoorlijk de diepte in en zorgt ervoor dat het zoveel meer wordt dan een gemakkelijke ‘beach read’. Zowel Lize als Nate hebben een traumatische ervaring achter de rug, die zorgt voor nogal wat complicaties in hun relatie. Lize durft niemand meer te vertrouwen en Nate op zijn beurt is van mening dat hij zijn recht op geluk al jaren geleden heeft verspeeld. En wat hij zeker niet wil is Lize opzadelen met een man die haar niet waard is.
Toch voelen ze zich onherroepelijk tot elkaar aangetrokken en ze spelen met verve het spel van aantrekken en afstoten, gelardeerd met de nodige stomende scènes in de piepkleine caravan van Lize. Het enige wat misschien een beetje cliché is, is dat ze elkaar niet vertellen waarom een relatie misschien niet zo’n goed idee is. De seksscènes zijn hot en liefdevol en passen volkomen natuurlijk in het verhaal. De dialogen zijn ongekunsteld en geloofwaardig. In een prettige schrijfstijl bouwt ze de spanning gedoseerd op met afwisselend aangrijpende en humorvolle scènes. Hierdoor wordt het verhaal niet te zwaar en zit je regelmatig met een glimlach op je gezicht. Bijvoorbeeld als Lize na een struikelpartij op de grond ligt, omhoogkijkt en haar oog voor het eerst op de half ontblote Nate en zijn eightpack valt.
Hoewel de rode draad in het verhaal de relatie tussen Lize en Nate is, besteedt Brokers ook volop aandacht aan verschillende bijpersonen met ieder hun eigen verhaal, zonder dat het onoverzichtelijk wordt: Per, zijn vrouw Lucy, hun kinderen Jelle en (mannenverslindster) Femke. Daartussendoor beschrijft Wendy levendig het campingleven met onder andere het samenwonen in gehorige caravans en tenten waar lawaaiige seks zorgt voor de nodige geluidsoverlast. Herkenbaar? Juist deze afwisseling houdt het verhaal boeiend. Uiteindelijk komt de essentie van het verhaal neer op de volgende vragen: wat is de reden van de ruzie tussen Per en Liza’s vader, voor wie of wat is Lize op de vlucht en waarom denkt Nate dat hij niet goed voor Lize is? En natuurlijk de hamvraag: beleven Lizzy en Nate hun happy end? Gelukkig krijg je antwoord op al deze vragen en kan je het boek tevreden en voldaan dichtslaan.