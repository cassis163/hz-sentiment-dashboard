Wanneer Josta Bresse in de war wakker wordt in haar huisje in Mechelen, komt ze erachter dat ze slachtoffer is geworden van een orgaanroof.
Wie zitten hier achter?
Josta is bang en weet in eerste instantie niet zo goed wat ze moet doen, temeer daar haar buurvrouw Eva ook dood gevonden wordt.

Josta is in het verleden als kunstvervalser werkzaam geweest in de DDR, om de kas van het hoofdbureau van de Stasi te spekken.
Over deze zaken is een dossier aangelegd, waarin alles vermeld staat.
Waar dat dossier is, weet Josta niet, maar ze vermoedt dat deze zaken iets te maken hebben met de aanval op haar.
Het is daarom zaak dit dossier te vinden.
In de Nederlandse politie heeft ze niet veel vertrouwen, daarom wil ze zelf op zoek gaan.
Om die reden vertrekt ze naar de DDR, van waaruit ze ooit gevlucht is om in het vrije westen een nieuw bestaan op te bouwen.
Deze zoektocht confronteert haar met diverse onopgeloste zaken uit het verleden.
Bij haar onderzoek krijgt ze hulp van de journalist Tom Adler, ze staat er daarom niet helemaal alleen voor.

Het boek is goed geschreven, met een prettige afwisseling tussen korte en lange zinnen.
Mooie beschrijvingen van het Limburgse landschap komen voorbij.
De spanning wordt langzaam opgebouwd, waarbij de lezer meteen heel wat boeiende informatie over de voormalige DDR krijgt.
Dit maakt het lezen tot een aangename bezigheid.
De personages - met name Josta en Tom - worden goed weergegeven en hun zoektocht duidelijk en goed beschreven.
Kortom, een intelligente en ook nog eens leerzame thriller.