Het verhaal gaat over Amy Stevenson, die op 15 jarige leeftijd ontvoerd, verkracht en mishandeld wordt waardoor ze in een coma raakt en daar al 15 jaar in verkeert. Twee mensen zijn geinteresseerd in haar.

Alex, een getroebleerde journalist komt Amy op het spoor en voelt zich verwant aan haar qua leeftijd en omdat ze in dezelfde omgeving woonde als Amy, toen ze ontvoerd werd.
Alex wil onderzoeken wat er toen gebeurt is want er is geen dader gevonden, de moeder van Amy heeft suïcide gepleegd en haar stiefvader is vertrokken nadat hij als dader werd gezien hoewel hij weer vrijgelaten is omdat hij een alibi had.
Jacob is een man, die bijna dagelijks Amy bezoekt; wie is hij ?

Het verhaal wordt afwisselend door Alex en Jacob verteld en het speelt zich af in een paar maanden. Amy levert ook een bijdrage doordat haar dromen beschreven worden en hoe dichterbij Alex komt hoe duidelijker haar dromen over die dag en de dader, worden.

Alle hoofdpersonen in het boek hebben een trauma meegemaakt en hun daden worden beïnvloed door die gebeurtenis. Alex is alcoholiste, wat haar haar huwelijk heeft gekost. Jacob durft zijn vrouw niet te vertellen dat hij elke dag naar het ziekenhuis gaat en zij begint hem te wantrouwen. Amy omdat zij als slachtoffer vastzit in een coma waarbij zij alleen haar gedachten heeft.
Verder speelt de schaamte over de ontvoering een zwijgende rol in het verhaal waardoor Alex en Jacob, die samen gaan werken, belemmerd worden in het opsporen van de dader. Omdat Alex blijft doorzetten wordt de dader gevonden. Niet helemaal onverwacht maar het boek blijft tot het einde spannend.

Holly Seddon groeide op in Devon en woont tegenwoordig in Amsterdam waar ze werkt als free-lance journalist en dit is haar debuut als schrijfster.