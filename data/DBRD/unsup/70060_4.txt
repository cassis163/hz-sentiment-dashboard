‘Sleutel tot de Kracht’ is het derde deel uit de Sleuteltrilogie van Nora Roberts. In de eerste twee delen hebben we drie jonge vrouwen leren kennen: Malory, Dana en Zoe. De meisjes leren elkaar kennen wanneer ze uitgenodigd worden op het geheimzinnige landgoed Warrior’s Peak. Ze blijken de enige genodigden te zijn. De gastheer en gastvrouw doen een voorstel: als Malory, Dana en Zoe de drie gouden sleutels vinden om drie halfgodinnen te bevrijden, krijgen ze elk een miljoen dollar. Na kort onderling overleg gaan de meisjes akkoord met het voorstel en kan het avontuur beginnen. Malory is de eerste die een gouden sleutel moet vinden. Dat verhaal vind je in ‘Sleutel tot het licht’, het eerste deel uit de trilogie. In het tweede deel ‘Sleutel tot de wijsheid’, staat Dana’s verhaal centraal. In het derde afsluitende deel is Zoe aan de beurt. Zoe is een jonge alleenstaande moeder. Na een moeizame jeugd, wordt ze op haar zestiende zwanger en in de steek gelaten door de vader van haar ongeboren kindje. Zoe blijft niet bij de pakken neer zitten, werkt hard om haar en zoontje Simon een goede toekomst te bieden. Nu moet Zoe de derde sleutel gaan vinden. Een sleutel die de drie halfgodinnen zou kunnen bevrijden. De tegenstander uit de vorige delen is nog gevaarlijker geworden, hij zet alles op alles om Zoe van haar queeste af te houden en schuwt daarbij het geweld niet. Gelukkig staat Zoe er niet alleen voor, zoontje Simon wordt beschermd door de gastheer en gastvrouw van Warrior’s Peak en door de grote hond Moe. Zoe wordt bijgestaan door Bradley die smoorverliefd op haar is. Zoe krijgt een maand de tijd om de derde sleutel te vinden maar de tijd glipt door haar vingers. Om haar doel te bereiken zal ook Zoe moeten afrekenen met de demonen uit haar verleden. Zal het Zoe lukken? En wat is de rol van Bradley? Is hij nodig om het raadsel op te lossen of brengt Zoe hem in gevaar omdat ze van hem houdt?

Mijn mening: ‘Sleutel tot de Kracht’ is een prima slot van de Sleuteltrilogie en wederom een boek dat alle kenmerken van een Nora Roberts verhaal heeft. Spanning en romantiek afgewisseld met een vleugje fantasy, een heerlijke mix! Het verhaal van de drie vriendinnen wordt goed uitgewerkt, ook de rol van hun geliefden komt steeds beter tot zijn recht. Nora Roberts brengt vakkundig de sleuteltrilogie naar de ontknoping, de wereld achter het gordijn komt even in aanraking met de echte wereld. Ik heb wederom genoten en weer vier sterren dus.