‘De hel van Octagon’ is een vervolg op 'De verscheurde vrouw' . Een aantal personages die in dit vervolg voorkomen zagen we ook al in het eerdere boek verschijnen. Je kunt het goed losstaand lezen maar om het leesplezier te verhogen is het raadzaam eerst 'De verscheurde vrouw' te lezen omdat daar hun voorgeschiedenis in beschreven staat.
De titel wordt duidelijk in hoofdstuk vijfentwintig. Het is niet alleen een figuur, maar ook de naam van een gebouw.

Ruud en Lysanne zijn door Lex, een lid van de illuminati naar een kasteel in de Belgische Ardennen gelokt. Ruud en Lysanne worden onder dwang aangesteld als de beheerders van het kasteel, een bolwerk van satanisten. Ze herkennen hier veel terug uit hun verleden en schrikken daar behoorlijk van.
Twee rechercheurs die Ruud en Lysanne op de korrel hebben als betrokkenen bij een moord op een vriendin van Lysanne gaan op zoek naar de twee vermisten. In hun speurtocht komen geheimen van de illuminati aan het licht en welke personen bij het satanisme zijn betrokken. De gruweldaden waarover we te lezen krijgen zijn werkelijk vreselijk!

Deze afwisseling van de verhaallijnen in de hoofdstukken zorgt er voor dat de lezer op beide gebieden op de hoogte blijft van de gebeurtenissen. Het boek leest zo lekker door dat ik in vierentwintig uur het boek uit had gelezen. Wanneer de verhaallijnen samen komen wordt een groot gedeelte van de waarheid onthuld in deze faction-thriller. Dat is het woord dat de auteur gebruikt voor deze spannende thriller. Wat is feit en wat is fictie?

Net zoals in zijn eerdere boeken laat Han Peeters hier zien dat er door hem een heleboel onderzoek is gedaan naar (soms vermoede) gebeurtenissen in het verleden, waarna deze kennis knap verwerkt is in dit spannende verhaal. Mythen, sagen, overleveringen, vermoedens, verwijzingen naar symbolen en naar complot-theorieën; het komt allemaal aan de orde.
In 'De hel van Octagon' gaat het over goed en slecht, liefde en lust, wit en zwart, fictie en faction.
De bewering van groepering zoals Occupy; dat een kleine groep mensen de macht heeft over de rest van de mensen op aarde komt hier aan de orde, weliswaar in een andere vorm of onder een andere naam. Je kunt hier lezen over machtshebbers die zelfs misdadigers de hand boven het hoofd houden en er voor zorgen dat bewijzen van misdaad verdwijnen. Fictie of faction?

Han Peeters heeft met dit boek weer een sterk werk geleverd. De laatste hoofdstukken sluiten een vervolg gelukkig niet uit. Maak me blij, Han Peeters en schrijf een vervolg!