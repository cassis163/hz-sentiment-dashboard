Als het alleen om de actie zou gaan, scoort Jeff Abbott met zijn boeken altijd het hoogst haalbare. Hij liet dit al zien in de voorgaande boeken Angst, Paniek en Woede. Ook de titels van zijn boeken zullen bij de meeste lezers tot de verbeelding spreken. In het verlengde hiervan is er de laatste aanwinst, met de veelzeggende titel Vlucht. Hoewel de oorspronkelijke titel (Trust me) anders doet vermoeden, schreeuwt Vlucht om spanning en snelheid.
Luke Dantry speurt op internet naar fora waar bezoekers zich agressief uitlaten over actuele maatschappelijke onderwerpen. Dit doet hij op verzoek van zijn stiefvader Henry Shawcross die zegt deze vraag van een cliënt te hebben ontvangen. Henry is als wetenschapper lid van een internationale denktank die als doel heeft om in een vroeg stadium extremistische groeperingen te ontdekken en uit te schakelen voor zij schade aan kunnen richten. De herinnering aan 11 september vormt hier de aanleiding voor.
Lukes ouders zijn overleden, zijn vader bij een vliegtuigcrash, zijn moeder tijdens een auto-ongeluk. Als Luke zijn stiefvader naar het vliegveld brengt, wordt hij op de terugweg overmeesterd door Eric Lindoe. Hij wordt gegijzeld en dient als wisselgeld om Erics vriendin Aubrey Perrault vrij te krijgen. Het losgeld bedraagt 50 miljoen dollar, een bedrag dat zijn stiefvader niet wenst te betalen. Wanneer Luke weet te ontsnappen, probeert hij er via zijn ontvoerder achter te komen welke dubieuze rol zijn stiefvader speelt in het geheel. Twijfels over Henrys bedoelingen zijn hierbij zijn drijfveer.
Er ontspint zich een speurtocht waarbij Luke ongewild bij diverse groeperingen irritatie veroorzaakt, groeperingen waar enkele leden zich gespecialiseerd hebben in aanslagen waarbij veel slachtoffers vallen. Luke is hierbij zijn leven ook niet zeker.
Vlucht is als een hogesnelheidstrein die nauwelijks in bedwang is te houden. Abbott herhaalt zijn eerdere aanpak ook weer in dit boek. Al vrij snel wordt duidelijk dat het een race met een lange adem is waarbij niet op een slachtoffer meer of minder wordt gekeken. De auteur spiegelt alle burgerlijke onvrede tegen een decor waarin het regime en een belangrijk deel van de bevolking het niet meer eens zijn met elkaar. Daar past burgerlijke ongehoorzaamheid natuurlijk precies in en dit wordt ook goed belicht. Abbott zaait de nodige twijfel met terroristische aanslagen en overheidsdiensten waarvan niet duidelijk is aan wiens kant ze staan.
Een avonturenverhaal van ruim 400 paginas dat op hoge snelheid voortraast en waarbij het voor de lezer moeilijk is om voortijdig uit te stappen. Dat wordt dus meerijden en adem blijven halen!