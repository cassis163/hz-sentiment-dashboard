Nieuw talent van het Scandinavische front. Kjell Ola Dahl is een Noorse schrijver die met zijn eerste boek over het rechercheursduo Gunnarstrada en Frølig de Noorse Gouden strop heeft gewonnen. In dit tweede boek krijgt het duo te maken met de moord op de 79-jarige oude Jespersen. De man wordt dood aangetroffen in de etalage van zijn antiek winkel. Al snel blijkt dat Jespersen een bloemrijk verleden heeft waardoor er veel verdachten met verschillende motieven zijn. Beetje bij beetje komen Gunnarstrada en Frølig er achter dat het motief voor de moord ingewikkelder is dan ze dachten. Of toch niet?

Het boek leest als een tv-detective. Zo is het ook geschreven, het zou me niet verbazen als de schrijver een achtergrond heeft als scenarioschrijver. Het boek heeft een klassieke detective-opbouw a la Agatha Christie. In het eerste bedrijf worden alle hoofdpersonen opgevoerd, de man die vermoord gaat worden en de personen in zijn directe omgeving. Al snel voel je aan dat iedereen een duidelijk motief heeft. Vervolgens vindt in deel twee de moord plaats en gaan de rechercheurs op pad en met alle personen praten. Jammer is dan dat je als lezer veel zaken al weet. Het maakt het tweede deel van het boek soms wat saai en voorspelbaar. Verder is het plot wel wat vergezocht. Het is allemaal wel errug toevallig wat er gebeurt. Toch vier sterren, want de sfeer van het boek staat als een huis, het rechercheursduo is prettig en mooi gekarakteriseerd en de ontknoping is spannend. Dit zijn zaken die een thriller behoorlijk maken. Het is volgens mij een schrijver met potentie, ik wil nog wel meer boeken uit deze serie lezen. Alleen dan graag met een iets minder tv-achtig plot.