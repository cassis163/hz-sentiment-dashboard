Ogen van de Draak van Stephen King is geschreven in 1987. Dit sprookje schreef hij voor zijn grote vriend Ben Straub en zijn toen 17 -jarige dochter Naomi. Het speelt zich af in het universum van de serie ‘De Donkere toren’ en is in tegenstelling tot die serie een stuk minder eng en spannend. Toch weet het verhaal te boeien, is het amusant en biedt het de fans van ‘De Donkere Toren’ een nieuwe kijk op Randall Flagg, de gezworen vijand van Ronald de Scherpschutter.

De inhoud verhaalt over het Koninkrijk Delain waar een middelmatige Koning heerste. Zijn vrouw baarde hem zijn twee zonen Peter en Thomas. Bij de geboorte van de tweede stierf zijn vrouw waardoor de feitelijke macht in het land bij Randall Flagg ligt, een enorme slechterik. Deze wil de jongste zoon op de troon hebben en start zijn gemene kuiperijen en manipulaties om zijn eigen kwade doelen te bereiken.

King schrijft als een echte verteller. Hij richt zich regelmatig direct en persoonlijk tot de lezer met opmerkingen als: ‘Was het niet van belang? Dat moeten jullie maar zelf uitmaken, nadat je me tot het einde hebt aangehoord’. Je krijgt daardoor het gevoel dat hij persoonlijk bij het haardvuur zit en je voorleest uit zijn boek. De mooie illustraties van David Palladini versterken de door King opgeroepen sprookjesachtige en huiselijke sfeer en doen je verlangen warme chocolademelk en versgebakken koekjes.
Ook de voor King typische gezellige uitweidingen werken hieraan mee. King zit in de rol van alleswetende verteller en hij keuvelt flink wat af. Hij springt van de hak op de tak, geeft even een hint en een persoonlijk oordeel over zijn personages , gooit er nog wat humor bij en vervolgt dan weer zijn verhaal.
“Nu verstrijken er vele jaren, in een oogwenk zeg maar”
Het lijkt alsof het uit de losse pols geschreven is maar er is goed over nagedacht. King weet de aandacht van de lezer vast te houden, vermaakt hem en weet te vertederen en te shockeren.

Ogen van de draak is een mooi harmonieus sprookje dat weet te prikkelen en te amuseren. Het bezorgt de lezer een bevredigend gevoel. Voor wie een thriller of horror verhaal verwacht zal dit boek een teleurstelling zijn want het verhaal is beslist niet zenuwslopend. Voor de fans van de serie ‘De Donkere Toren’ is het interessant om weer wat meer te weten te komen over de eeuwenoude slechterik Randall Flagg.