Er zit en kat tussen de duiven, of een wolf tussen de schapen, een vos tussen de kippen,â€¦ er loopt met andere woorden een duister figuur rond op Meadowbank, het prestigieuze meisjesinternaat in Engeland waar net het zomersemester van start gaat. Deze school wordt al jaren gerund door Miss Bulstrode, dewelke stilletjesaan op zoek is naar een opvolgster. Aan het begin van het verhaal maak je kennis met de bevoorrechte studentes van deze school en de (nieuwe) leraressen.

Ondertussen hangt er in het Midden-Oosten een dreiging tot een staatsgreep in de lucht. Hierdoor besluit prins Ali Yusuf om zijn familie-voorraad aan edelstenen een veilig onderkomen te geven door ze mee te geven aan zijn vriend en piloot Bob Rawlinson, dewelke ze op zijn beurt van een verstopplaats voorziet. Maar dan raakt hun vliegtuig vermist. Deze gebeurtenissen vinden hun nasleep op de dure Engelse meisjeskostschool, waar prinses Shaista (het nichtje van prins Ali Yusuf) en Jennifer Sutcliffe (het nichtje van Bob Rawlinson) school lopen. Er wordt immers al snel een leerkracht vermoord teruggevonden, wat de naam van het internaat niet ten goede komt.

Een fervent Agatha Christie-lezer weet dat de details in haar boeken belangrijk zijn. Als lezer probeer je hier dan ook de nodige aandacht aan te besteden, maar toch zie je vaak dingen over het hoofd. Wanneer bijvoorbeeld aan het einde van het eerste hoofdstuk wordt voorspeld dat Meadowbank al snel getroffen zal worden door onheil, wanorde en moord, en dat er al enkele dingen gebeurd zijn die daarvan het voorspel vormen, begrijp je toch weer dat je belangrijke aanwijzingen hebt gemist. Poirot weet deze ingewikkelde puzzel als geen ander in elkaar te passen, dit in tegenstelling tot mezelf. Er gebeuren heel wat situaties die je maar moeilijk aan elkaar kan knopen, maar op het einde dankzij de uiteenzetting van Poirot, toch een logisch geheel blijken te vormen.