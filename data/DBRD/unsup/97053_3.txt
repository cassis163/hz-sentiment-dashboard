Dit boek gaat over Eva. Eva haar relatie is door haar eigen toedoen beëindigd en nu is ze het leven zat. Ze drinkt veel en laat zich flink los in seksuele escapades. Het gaat steeds slechter met haar en ook de relaties die ze heeft en aangaat overleven haar alcoholisme helaas niet. In haar nachtelijke uurtjes schrijft ze af en toe iets in haar ‘Pussy Album’, wat ze vaak de volgende dag weer wist. Er is slechts één gedicht waar ze trots op is en dat ze voor altijd zal onthouden.

Het boek is in hoofdstukken opgedeeld die aftellen in maanden en optellen in de hoeveelheid alcohol die Eva in haar bloed heeft. Een bijzondere vorm van het vormgeven van hoofdstukken, ik ben nog nooit zoiets tegengekomen. Ik vond het leuk gedaan en de hoeveelheid bloed in het bloed van Eva is ook goed te merken in de hoofdstukken; zowel in de schrijfstijl als in het gedrag van Eva. De titel van de hoofdstukken komt dus ook goed overeen met de inhoud van de hoofdstukken.

In het boek wordt heel creatief omgegaan met woorden en zinnen. Er ontstaan hele interessante stukken tekst, alleen hoe verder je in het boek komt hoe onsamenhangender het verhaal wordt. Het wordt chaotisch en ik moest het boek af en toe wegleggen om even een beetje rustig te worden.

Een redelijk groot negatief punt vond ik toch het verhaal zelf. Er waren stukken in het boek (grote stukken) waar ik eigenlijk niets van begreep. Het waren voor mij willekeurige zinnen achter elkaar geplakt zonder enige betekenis. Het verhaal mist naar mijn mening diepgang en dat maakte ook wel een beetje dat je niet per se verder wilde lezen. Jammer, het had (naar mijn idee) zoveel meer kunnen zijn.

Van te voren weet je al wel dat dit een provocerend boek zal zijn, maar voor mij was het af en toe een beetje te. Er kwam vrij veel seks in voor en ook vrij expliciet. Een beetje seks in een boek is niet erg, maar ik voelde mij hier af en toe niet op mijn gemak bij.

Het verhaal kan heel goed emoties oproepen bij de lezer, wat ik altijd erg knap vindt van de auteur. Bij mij waren deze emoties wel vooral negatief; boos en geïrriteerd. Maar het blijkt dan toch wel dat de auteur je helemaal mee heeft weten te trekken in het verhaal en dat het toch wel iets met je doet.

Ik geef het boek uiteindelijk drie sterren. De spelingen met woorden en zinnen is creatief gedaan en sprak mij ook aan. Wel werd het naarmate het boek vorderde erg onsamenhangend en chaotisch, waardoor ik het boek af en toe moest wegleggen. De auteur heeft het verhaal in die zin zo goed geschreven, dat ik echt wel heftige emoties had bij dit boek. Een aanrader zou ik het zelf niet noemen, maar toch wel de moeite waard om te lezen omdat ik denk dat niet veel mensen al een keer zo’n bijzonder boek (qua woorden/zinsopbouw) hebben gelezen.