Neem twee uiterst verschillende jonge vrouwen, belicht hun problemen en verlangens, doe er een sprookjesachtige zetting omheen op de grens van droom en werkelijkheid, voeg een aantal wijze lessen toe en verbind het geheel door een overtuigende en misschien toch onwerkelijk hoofdpersonage en voilà: een subliem recept voor een aantal plezierige leesuren. En misschien blijft er als extraatje nog iets van die wijze lessen hangen.  

Het laatste boek van Fleur Brockhus en Karima O’Flynn heeft als ondertitel Een sprookje voor de moderne vrouw en dat is het inderdaad wel, al leest dit sprookje als een feelgood-roman. Olivia, een jonge journaliste die haar talent verdoet in een nietszeggende saaie baan bij een saai handwerkblad, probeert uit alle macht te voldoen aan het ideaalbeeld van een jonge, ambitieuze, mooie, drukbezette vrouw met een ongelooflijk interessant leven, precies zoals het wordt voorgespiegeld in alle glossy magazines. Rikka, een ordentelijke, buitengewoon plichtsbewuste vrouw, staat altijd klaar om alles aan te pakken, knapt het werk en klusjes op voor anderen, gunt zichzelf geen moment rust of enige verwennerij. Beide vrouwen, gevangen in een strak korset van verkeerde eisen en verwachtingen, zijn, bewust of onbewust, diep ongelukkig.  

Via een ongebruikelijke stageplaats en op ongebruikelijke wijze belanden de beide dames op de boerderij van Juffrouw Holle waar reinheid, rust en regelmaat de boventoon voeren. Hoe zullen Liv en Rikka zich hier handhaven? Welke nieuwe inzichten gaan ze krijgen? Welke van de twee zal de felbegeerde titel van de beste stagiaire krijgen? En is dat überhaupt van belang? Of komen er andere waarden van pas, waarden, die door beide dames niet eerder onderkend zijn?  

Op een speelse en niet dwingende manier laat Juffrouw Holle zien wat echt belangrijk is in het leven. Beide vrouwen zijn te overdadig in iets en te schaars in iets anders. Zal het juffrouw Holle lukken om daar evenwicht in te brengen?   Juffrouw Holle is een ongewoon, aardig en wijs boek. Het lukt de schrijfsters om een sprookjesachtige sfeer te scheppen, waarbij het draadje tussen wat nog wel en wat niet meer realiteit is en kan zijn, dun en strakgespannen blijft. Aan het einde van het boek is er een deleted scene te vinden die zeker niet “deleted” had moeten zijn wegens de warme en hilarische inhoud.  

Olivia en Rikka, maar ook andere personages, zijn herkenbaar en makkelijk te omarmen. Ieder van ons heeft met dergelijke vragen en gevoelens geworsteld, ieder van ons wil weleens voldoen aan een ideaalbeeld, ons opgelegd door verwachtingen van anderen of door overdreven eisen die we vaak aan onszelf stellen. Door de stortvloed aan informatie is het soms moeilijk, zo niet onmogelijk, te zien welke dingen waardevol zijn en welke slechts onzinnige, lege omhulsels zonder enig inhoud. Juffrouw Holle geeft op een soepele, niet opdringerige wijze antwoord op een aantal wezenlijke vragen. Natuurlijk zal het lezen van dit boek niet zorgen voor een instant ogenblikkelijk inzicht in de juiste manier van leven. Maar het kan een eindje op weg helpen.