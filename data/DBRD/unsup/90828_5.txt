Een zaak van vrouwen is de 4e thriller met Jeff Meeks in de hoofdrol.
De boeken volgen elkaar op , maar zijn ook prima afzonderlijk van elkaar te lezen.
Jeff Meeks is een 'wanderer' met de lengte van Steven Seagal en de muscles van JCvanDamme.
Hij is een eenling die soms ietwat onhandig is, wat zorgt voor zeer veel humor die zo typerend is voor het werk van de Zwaan. Een comedy-crime schrijfstijl die je in Nederland eigenlijk helaas maar zelden tegenkomt en vergelijkbaar is met de boeken van bijvoorbeeld Elmore Leonard.
Net als voorgaande delen speelt ook dit avontuur zich weer af in de States, ditmaal in Florida.
Bij toeval stuit Meeks op een foto van een verminkte vrouw in de krant, die een oude bekende van hem blijkt te zijn.
Meeks gaat op onderzoek uit en is binnen de kortste keren betrokken in een raadselachtig avontuur dat minder eenvoudig in elkaar steekt dan in eerste instantie het geval lijkt.
Het verhaal heeft een enorme vaart en er zijn ditmaal opvallend veel vrouwen..sterke vrouwen!
De Zwaan slaagt er zoals altijd weer perfect in om een excentrieke groep figuren uit zijn pen te toveren, die zich voornamelijk bewegen in de marges van de maatschappij.
De schrijver heeft erg veel oog voor detail , een geniaal gevoel voor humor en gebruikt voornamelijk korte strakke zinnen, waardoor het verhaal makkelijk leest en loopt als een trein.
Meeks beweegt zich onder verschillende aliassen met valse papieren door het land en wisselt regelmatig van auto.
Hij is een man van weinig woorden, maar veel denkwerk -een dromer bijna- wat vaak leidt tot hilarische situaties.
Ik kan het niet genoeg benadrukken maar humor loopt altijd als een rode draad door de verhalen van de Zwaan.
Zwarte humor welteverstaan, die vaak niet begrepen wordt, wat valt op te maken uit diverse lezersrecensies op verschillende websites.
In tegenstelling tot de meeste Nederlandse thrillers, die vaak leunen op clich√©s als overspel, het zoveelste politieonderzoek met rechercheur X of actuele nieuws onderwerpen, is de Zwaan een van de weinige Nederlandse schrijvers die een origineel verhaal weet te verzinnen rondom een soort anti-held, die zich buiten de maatschappij beweegt en voornamelijk leeft van allerlei klussen die toevalligerwijs op zijn pad komen.
Soms komt er het nodige geweld aan te pas, maar nooit zonder reden of gekeerd tegen onschuldigen.
De boeken van Peter de Zwaan zijn niet voor de grote massa , maar als je van deze hard-boiled stijl houd is dit de absolute top!