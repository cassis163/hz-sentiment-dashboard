Roanne van Voorst (1983) is antropoloog en schrijfster van zowel non-fictie als fictie. In 2014 promoveerde zij cum laude aan de Universiteit van Amsterdam. In 2015 bracht ze haar eerste boek uit. 'Lief van je' is haar vijfde boek en tweede roman.

Het leven van de familie Chaulk wordt op zijn kop gezet als hun zoon zelfmoord pleegt. Vooral Rêve weet het verdriet voor haar broer Justin niet te plaatsen terwijl de ouders nagenoeg geen verdriet tonen en hun leven rustig zijn gangetje blijft gaan. Rêve vindt geen aansluiting meer bij haar vrienden, stopt met haar studies en neemt de beslissing om naar het leger te gaan. De wereld van discipline en regels geven haar het houvast waar ze naar op zoek was. Tijdens een missie in Syrië munt ze uit in haar werk maar als ze gewond wordt, voelt ze zich aan haar lot overgelaten.

De schrijfster heeft gedegen onderzoek gedaan en heeft waargebeurde verhalen van soldaten mooi verweven in het verhaal. De hoofdstukken die zich afspelen tijdens de diensttijd van Rêve zijn geloofwaardig en geven een inzicht in het leven binnen het leger.

Het boek mist het gevoel dat nodig is om het indringende verhaal echt tot leven te wekken. Het verhaal komt afstandelijk over waardoor de indruk wordt gewekt niet meer als een observator te zijn van de strubbelingen om het leven terug zin te geven na de fatale beslissing van Justin. De auteur weet het gevoel van rouw over te brengen naar de lezer, zoals volgend citaat aantoont:

‘Ik had ook geen toekomst meer, maar dat kwam niet omdat die abrupt van mijn leven was afgesneden, maar omdat ik me binnen mijn leven geen toekomst meer kon voorstellen.’


De schrijfstijl is aangenaam zonder gebruik van ingewikkelde zinnen en uitgebreide beschrijvingen, de dialogen zijn levensecht. Op sommige momenten lijkt het verhaal echter een verslag van gebeurtenissen dat nagenoeg geen gevoelens opwekt. Vooral vanwege deze afstandelijkheid laat het weinig indruk na en stijgt het nooit boven de middelmaat uit. Dit boek krijgt een beoordeling van 3 sterren.