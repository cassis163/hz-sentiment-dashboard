The Jewel is het eerste deel van ‘The Lone City- serie en bestaat uit 3 delen met een paar tussendelen. De cover van The Jewel is het eerste wat meteen opvalt. Wat een knallende cover is dit. Alleen al door de cover wil ik het verhaal lezen. Een mooi meisje in een prachtige jurk gevangen in een diamant. Gaandeweg het verhaal kon ik de cover linken met de plot van het boek.
De hoofdpersoon in The Jewel is Violet. Haar karakter sprak me heel erg aan. Ze is een heel sterk persoon die zich niet laat afleiden door haar emoties. Violet heeft ook bepaalde krachten, waarbij ze de kleuren en vormen van bepaalde objecten kan veranderen.
Amy Ewing heeft een hele mooie wereld gecreëerd waar ik zeker meer van wil lezen. Ze heeft een actueel onderwerp, vrouwen verkopen, verwerkt in deze nieuwe wereld. Dit is zeker een verhaal waar je over gaat nadenken, omdat het nog steeds voorkomt. Amy Ewing heeft ook een fijne schrijfstijl. Het verhaal leest makkelijk weg en voor je het weet heb je het boek uit.
The Jewel laat de luxe wereld van de adel zien, maar ook de andere kant, de kant van de onderdrukten. Ik raad dit boek zeker aan. The Jewel is een spannend boek met een actueel onderwerp. Ook is het een verhaal vol listen, spanning en verraad. Het verhaal eindigt met een cliffhanger dus ik ben heel benieuwd naar deel 2.