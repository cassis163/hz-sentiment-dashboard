In Lucky Boy maken we kennis met Solimar, een 18-jarig meisje dat na een gevaarlijke tocht de Mexicaanse grens weet over te steken om, net zoals zovele landgenoten haar geluk te gaan beproeven in de Verenigde Staten. Eenmaal daar aangekomen ontdekt ze dat ze zwanger is maar dat vormt in eerste instantie geen groot probleem. Ze geniet van haar nieuwe leven en van haar kindje. Helaas komt aan die vreugde door een stom voorval abrupt een einde. Hoe moet het nu verder met hen en zal Solimar ooit weer een onbezorgd en gelukkig leven mogen leiden?
Parallel met het verhaal van Solimar, krijgen we een kijkje in het leven van Kavya en haar man Rishi, een gehuwd koppel uit Berkeley, California waarbij zwanger worden niet echt wil lukken. Hun huwelijk komt hierdoor onder druk te staan, tot ze in contact komen met een dame van Pleegzorg en ze besluiten pleegouders te worden van een klein jongetje wiens moeder door de immigratiedienst werd opgepakt. Kavya’s wens om moeder te worden is hiermee vervuld, ook al is het dan niet haar eigen biologisch kind. Ze ontpopt zich tot een liefdevolle moeder die alles voor haar kind over heeft. De kans dat de biologische moeder van het kindje ooit weer terugkeert, is een gedachte die ze hardnekkig verdringt.
In Lucky Boy kaart de schrijfster een aantal zware thema’s aan zoals de immigratieproblematiek van de Verenigde Staten en ongewilde kinderloosheid. Ze doet dit op een zeer mooie maar realistische manier. Lucky Boy is een ontroerend relaas over pril geluk, verlangen, grenzeloze moederliefde en loslaten. Het is een boek dat niemand onberoerd zal laten.