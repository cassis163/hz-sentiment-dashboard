The Hate U Give is een prachtig boek. Angie Thomas weet de lezer zo naar het boek toe te trekken, dat die alleen maar meer wil lezen. Het is een heel spannend en emotioneel boek en sleurt je mee naar de wereld van de Amerikaanse ‘ghetto’s’.

Hoewel het thema racisme is, onderscheidt dit boek zich van de tig andere boeken die over ditzelfde thema gaan. Dit boek gaat vooral over het politiegeweld tegenover donkere mensen in de Verenigde Staten, waardoor het een origineel verhaal is en het zich goed aansluit bij wat er op dit moment in de wereld gebeurt. Angie heeft goed de gevoelens van Starr over weten te brengen op de lezer. De frustratie is te voelen wanneer Starr en de andere donkere mensen onrechtvaardig behandeld worden.

Daarnaast waren de personages goed uitgewerkt. Er werd niet te diep op achtergronden ingegaan, maar toch was het genoeg om het niet als te weinig te ervaren. Of de verhaallijn realistisch is, kan ik niet zeggen, omdat ik zelf een blanke huidskleur heb en omdat ik niet ben opgegroeid in de ghetto’s van de Verenigde Staten, waardoor ik hier eigenlijk geen mening over kan vormen. Maar door alle media kan ik me wel voorstellen dat de gebeurtenissen in dit boek zich daar werkelijk voordoen. Een minpuntje was wel dat er in de vertaling wel weinig verschil was tussen “de straattaal” en “de taal van de blanken”.

Kortom, ik zou iedereen The Hate U Give aanraden!