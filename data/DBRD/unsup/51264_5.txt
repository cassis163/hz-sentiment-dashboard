Spit kreeg ik toegestuurd door de auteur, waarvoor mijn vriendelijke dank. Door de tekst op de achterkant van dit boek was mijn aandacht getrokken. Weer eens iets anders dan de "normale" thrillers die ik lees. Inderdaad is dit een heel ander soort verhaal. Het begint rustig met Eva die op haar werk een ongelukje krijgt en verplicht thuis moet zitten. Normaliter is zij op haar werk en weinig thuis. De buurt waar zij woont is haar dan ook niet goed bekend, laat staan de buurvrouwen. Dit verandert vanaf dag één dat Eva thuis zit met spit. Drie buurvrouwen nemen het roer in handen en veranderen haar hele leven. Andrea is degene die de touwtjes in handen heeft en zoals later blijkt niet alleen bij Eva, maar in de hele woonwijk. Andrea gaat erg ver om haar droom: sterke huwelijken te bouwen en stabiele, gelukkige gezinnen te creëren, te volbrengen. Herinneringen uit het verleden van Eva en Andrea laten je enigszins begrijpen waarom ze voor dit leven hebben gekozen. Dit boek bevat ook hilarische momenten, vooral de uitspraken van Eva zijn komisch.