René Appel in optima forma!
Een fascinerend verhaal over advocaat David Driessen, die zich aanvankelijk min of meer uit naïviteit, maar vervolgens ook uit geldbejag voor het karretje laat spannen van de onfrisse vastgoedhandelaar Hein Wesseling. David komt in een mum van tijd in een uitzichtloze situatie terecht vanwaar geen terug mogelijk is. Hij zit gevangen in een wereld waarin hij zich niet kan handhaven.
Ondertussen gaat het David ook privé niet voor de wind. Zijn gezin wentelt zich in luxe, de tekorten op de bankrekening ten spijt. Echtgenote Mirjam is een big spender, maar draagt financieel niets bij. Als David meent te bemerken dat Mirjam zich anders gedraagt dan anders, verdenkt hij haar ervan een buitenechtelijke affaire te hebben, ze heeft er immers alle gelegenheid voor.
De problemen groeien David boven het hoofd. Hij moet zich aan Hein zien te ontworstelen en de gangen van Mirjam (laten) nagaan. Angst wordt zijn leidraad: voor Hein is hij als de dood en wil hij eigenlijk wel weten waartoe het onderzoek naar zijn echtgenote zou kunnen leiden? Het kan nog erger ...

De spanning in 'De advocaat' is subtiel en wordt geleidelijk aan opgebouwd, de dunne scheidslijn tussen goed en kwaad knap geschetst en bovenal creëert René Appel met David Driessen een persoon met wie je als lezer amper uit de voeten kunt. Moet je van hem houden, medelijden met hem hebben, of hij is een onnozele slapjanus die een 'eigen schuld, dikke bult' verdient? Hoe je ook over David denkt, hij houdt je tot en met de laatste bladzijde bezig. Interessante, boeiende, prachtig opgebouwde en in weergaloze Appel-stijl geschreven thriller.