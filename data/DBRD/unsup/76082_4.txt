Rosalie is vrijwilliger bij een vluchtelingencentrum. Ze heeft haar leven thuis met haar man Wim en zoon Patrick. Als blijkt dat de Afrikaanse asielzoeker Joseph uitgeprocedeerd raakt en Nederland moet verlaten besluit ze hem in huis te nemen. Ze is vastbesloten om hem niet in de steek te laten.

De auteur van Rusteloze benen, Claudia Biegel, debuteerde in 2011 met de roman Foute Sarahs. Ze studeerde culturele antropologie en heeft heel lang voor Vluchtelingenwerk gewerkt. Rusteloze benen is een hedendaags familiedrama tegen de achtergrond van een traumatische KOPP (Kind van Ouder met Psychische Problemen) jeugd.

Tijdens het lezen van het verhaal word je meegenomen in de wereld van Rosalie, Patrick en Wim. De personages komen allemaal aan bod en zo leer je ze ook goed kennen. Patrick die zich met zijn onzekerheden staande moet zien te houden, Wim die ook worstelt met het leven en Rosalie die veel last heeft van haar jeugd en de relatie met haar moeder. Uit dagboekfragmenten van vroeger kun je opmaken dat de relatie tussen Rosalie en haar moeder erg verstoord was door de ziekte van haar moeder. Zou Rosalie hierdoor instabiel gedrag vertonen? Hoewel Wim en Patrick tegen de komst van Joseph zijn, blijkt het thuis toch allemaal goed te lopen, het wordt er zelfs gezelliger van, maar onderhuids voel je de spanning oplopen. De twee jongens kunnen het prima met elkaar vinden. Je ziet Rosalie steeds verder afglijden in een wereld van leugens en gedrag wat onverantwoordelijk is.

Ik was erg benieuwd naar dit boek, het is een onderwerp waar ik niet heel veel vanaf weet maar wel heel actueel is. Het boek leest vlot weg en ik heb er zeker van genoten. Het eind vond ik erg verrassend en bepaald niet bevredigend, want wat is er nu uiteindelijk gebeurd? Dit had wat mij betreft wat meer uitgediept mogen worden. Het is wel een verhaal wat bij je blijft en je kunt niet direct beginnen met het lezen van een nieuw boek. Het is zeer de moeite waard om te lezen.

Het schrijven van deze recensie is mij mogelijk gemaakt door boekenclub Librorum Tractatus https://www.facebook.com/groups/boekenrecensie/