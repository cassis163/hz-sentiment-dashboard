Peulvruchten van Jenny Chandler biedt een volledig overzicht van alle soorten peulvruchten en bonen. De culinaire mogelijkheden van linzen, kikkererwten, taugé en andere kiemgroenten worden uitvoerig besproken en verwerkt in 160 veelzijdige recepten. Een slimme, gezonde, voedzame en goedkope keuze die ideaal is voor in een vegetarisch eetpatroon!

De kracht van peulvruchten
Lange tijd heeft het eten van peulvruchten een suffig imago gehad. In de vegetarische of flexitarische levensstijl zijn peulvruchten echter essentieel vanwege hun voedingswaarde. Het is een rijke bron van eiwitten en daarom een vleesvervanger bij uitstek. Bovendien zijn ze breed verkrijgbaar en niet duur. Dankzij Peulvruchten blijken de mogelijkheden tot het verwerken van deze peulvruchten in een spannend of smakelijk recept eindeloos. Daarnaast geeft Jenny Chandler antwoorden op de belangrijkste vragen zoals: Welke soorten heb je? Wat het is het verschil? Waar koop je ze? Weken of niet weken? Hoe bereid je ze? Hoe kun je ze het beste bewaren? En hoe verwerk je ze lekker in een gerecht?

Gezond en voedzaam
“Het eten van peulvruchten geeft je een goed gevoel, zowel lichamelijk als geestelijk. Deze wonderzaden zitten namelijk bordevol voedingsstoffen en gezonde vezels en kunnen ons helpen bij het redden van de aarde.” aldus Jenny Chandler. Steeds meer voedingsdeskundigen zien peulvruchten als een goed wapen tegen overgewicht, diabetes, hartaandoeningen en kanker. Peulvruchten bevatten goede koolhydraten, vezels, relatief veel eiwitten, weinig vet en heel veel bouwstoffen, met name ijzer, calcium, zink, kalium en B-vitaminen. Deze beste boontjes zijn dus ontzettend gezond, bovendien geven ze een verzadigd gevoel en zijn een goed alternatief voor dierlijk voedsel. Peulvruchten zit bordevol Plant Power dus!

De windkracht
Misschien een ietwat ongemakkelijk onderwerp, maar in Peulvruchten hoort het erbij: winderigheid. Peulvruchten bevatten namelijk bepaalde koolhydraten waarmee de spijsverteringsenzymen in onze maag geen raad weten. Deze koolhydraten, waarvan oligosachariden de meeste problemen geven, blijven tijdens hun reis door de maag en de dunnen darm bijna volledig intact. Pas in de dikke darm worden ze afgebroken door onschadelijke bacteriën, waarbij gas vrijkomt. Als je niet gewend bent aan vezelrijk voedsel kan ook het hoge vezelgehalte bijdragen aan deze gasvorming. Er zijn allerlei manieren om dit vervelende effect tegen te gaan. De makkelijkste manier is om je lichaam langzaam aan peulvruchten te laten wennen en te beginnen met kleine porties. Ook kun je kruiden en specerijen meekoken die winderigheid tegengaan, maar het allerbelangrijkste is dat je peulvruchten kookt tot ze goed gaar zijn.

Favoriete peulvruchtrecepten
Peulvruchten heeft een aantal heerlijke hoofdstukken gevuld met 160 lekkere recepten: hapjes en dips, falafel en burgers, soep, stijlvolle voorgerechten, salades, bijgerechten, vegetarische hoofdgerechten, zoete toetjes en sauzen en salsa’s. Alles is natuurlijk het proberen waard, maar ik heb zo mijn favorieten: tuinbonenpurree met munt, pompoenfalafel met munt of bietenfalafel met feta, kikkererwtensoep met kastanjes rozemarijn en wittetruffelolie, Franse linzensoep met wilde paddenstoelen, cappucino van cannelinibonen en eekhoorntjesbrood, kikkererwtensalade met rode biet en feta, linzensalade met geitenkaas geroosterde pompoen en courgette, quinoasalade met bonenkiemen, Oosterse driebonensalade, linzen-notenbrood, aubergine-linzenschotel met cashewnoten en tamarinde, en tot slot zwartebonenbrownies.

Pompoenfalafel met munt
Ingrediënten (voor ongeveer 16 stuks)
450 gram flespompoen, schoongemaakt, in blokjes
3 eetlepels olijfolie
250 gram zelfgekookte kikkererwten of 1 blik van 400 gram
2 teentjes knoflook
1 verse rode chilipeper, fijngehakt
1 theelepel komijnzaadjes, geroosterd en gemalen
½ theelepel kaneelpoeder
½ theelepel zout
10 muntblaadjes, in kleine stukjes gescheurd
sap van ½ - 1 citroen
4 lente-uien, in dunne ringetjes
Verwarm de oven voor op 200 graden / gasovenstand 6. Hussel in een braadslee de blokjes pompoen en 1 eetlepel olijfolie door elkaar. Rooster de blokjes ongeveer 30 minuten in de voorverwarmde oven tot ze zacht zijn en beginnen te karameliseren. Pureer twee derde van de kikkererwten samen met de knoflook, de chilipeper, de specerijen, het zout en een stuk of 5 muntblaadjes in een keukenmachine. Voeg de pompoen toe en draai alles tot een samenhangend mengsel. Proef en breng het op smaak met citroensap en, indien nodig, wat extra zout en chilipeper. Doe het mengsel in een kom en roer de lente-ui en de rest van de muntblaadjes en kikkererwten erdoor. Je kunt deze ingrediënten ook voor het pureren toevoegen, maar ik houd wel van een beetje extra textuur. Zet het mengesel 1 uur in de koelkast (dat maakt het mengsel beter hanteerbaar, maar je kunt deze stap overslaan). Maak er met twee eetlepels bolletjes van. Verdeel deze over een met bakpapier beklede bakplaat. Sprenkel de rest van de olie erover en bak ze ongeveer 15 minuten in de voorverwarmde oven.

Dus…
Peulvruchten zet peulvruchten als basis voor de maaltijd helemaal op de kaart. Dankzij de recepten in alle vormen en maten, van simpel tot complex, van snel tot langdurig, van basis tot haute cuisine, laat Jenny Chandler zien hoe inspirerend peulvruchten zijn en hoe eenvoudig het is om deze op uiteenlopende manieren te verwerken in een gezond en veelzijdig eetpatroon. Een paar van deze recepten per week en heel Nederland is een stukje gezonder en duurzamer!
Meer vegetarische inspiratie? Volg dan De Hippe Vegetariër!
Website: www.dehippevegetarier.nl
Facebook: www.facebook.com/dehippevegetarier
Twitter: www.twitter.com/dehippeveggie