Het is 1928. Amsterdam is helemaal in de ban van de Olympische Spelen. Van heinde en ver stromen de atleten toe om in het nieuwe Olympische Stadion records te breken. De hele stad is één groot vlaggenvertoon en een mengvat van nationaliteiten. In die mêlee wendt een radeloze Brits-Indische atlete zich tot speurder-apotheker C.J. van Ledden Hulsebosch. Vlak na aankomst in Amsterdam is haar moeder, die ook haar trainer is, spoorloos verdwenen. Letterlijk: de hotelkamer waar zij een paar uur eerder nog hun intrek hadden genomen, blijkt plotseling een linnenkamer te zijn, de hoteleigenaar beweert dat de twee nooit zijn geariveerd. Iedereen verklaart de atlete voor gek.

Van Ledden Hulsebosch gelooft haar en trekt zich haar lot aan. Hij gaat op onderzoek uit. Vanaf dat moment vallen er raadselachtige gebeurtenissen voor. Er worden mysterieuze moorden gepleegd op mensen die direct of indirect in verband staan met de spelen: en er worden cryptische dreigbrieven verstuurd, die vorspellen at er zwarte schaduw over de Spelen zal hangen.

Voor mij een voorbeeld van hoe een "detective" boek geschreven moet worden, tevens een en al respect voor de research welke Van de Heuvel en De Waal hebben moeten doen. De manier van schrijven doet je vermoeden dat je soms naar het polygoonjournaal zit te luisteren, zoveel feiten en kennis over de Olympische spelen van 1928.

Je waant je in een tijd van weleer en het verhaal zuigt al je aandacht op. Het is genieten zoals C.J. van Ledden Hulschebosch alle facetten van opsporingsmethoden uitvindt, van hypnose, leugendetector, profielschets, tekening van dader, vingerafdruk, en nog veel meer.

Van den Heuvel en De Waal weten fictie en waarheid goed te combineren tot een mooi verhaal. Want alleen maar research en feiten zeggen niets. Het verhaal loopt goed en doet denken aan een echte Sir A.C. Doyle zijn held, Sherlock Holmes. Maar daar waar Holmes hulp krijgt van een dokter, komt een jonge politieagent (Johnathan Saltet), de oude apotheker te hulp.

Net als in de vorige boeken over van Ledden Hulschebosch (Moord in Tuschinski en De wraak van de keizer) komen alle oude bekenden weer terug, Juffrouw Van Henegouwen, apothekers-assistent Vreugdenhil, Hoofdcommissaris Marcusse en Journalist Quay.

Voor mij was het echt genieten, kunnen ze dit hoge niveuau volhouden, raakt het kunstje niet bekeken? Het volgende boek zal het leren, en die verschijnt nu snel! Het zal mij benieuwen of de Rembrandtcode dit niveau kan halen.