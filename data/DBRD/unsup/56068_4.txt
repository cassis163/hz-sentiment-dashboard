Het mysterie van Montalcino is het derde boek van Gerhard Hormann, na De duistering en Gramschap, dat het etiket reli-thriller zou kunnen krijgen. Zou, want hoe definieer je een reli-thriller? Dat is net zo lastig als het definiëren van een thriller. Er zijn namelijk reli-thrillers waarbij de hoofdpersonen een zodanig sterk geloof hebben, dat ze zelf geen beslissingen nemen maar alles overlaten aan de hogere macht die zij vertrouwen. Daarbij wordt dan de lezer voortdurend voorgehouden dat dat toch de enige juiste manier is om te leven. Er zijn ook reli-thrillers die zo genoemd worden omdat het geloof in het algemeen een rol speelt in het spannende verhaal. En er zijn ook boeken als die van Dan Brown die meteen maar even proberen het hele wereldbeeld van een grote groep mensen omver te gooien.
Gerhard Hormann bewandelt de gelijkmatige weg. Hij schreef al drie spannende boeken waarin het geloof een rol speelt. Zijn hoofdpersonen zijn echter steeds nuchtere mensen die open staan voor nieuwe indrukken en die zelf hun beslissingen durven nemen. De verhalen hebben allemaal een deel dat verwijst naar de realiteit en een deel dat verwijst naar bovennatuurlijke, misschien wel goddelijke zaken, maar worden niet héél onwaarschijnlijk.
Ook in Het mysterie van Montalcino borduurt Hormann verder op enkele ware gebeurtenissen en gesprekken met mensen die echt bestaan. De jonge journalist Mike Hulst logeert in een klein en nogal gehorig hotel in Montalcino als hij op een nacht wakker wordt van lawaai uit de kamer naast hem. Hij gaat op onderzoek uit en ontdekt dat de bewoner van die kamer, die hij verder niet kent, op akelige manier aan zijn einde is gekomen. In paniek neemt Mike het aantekenboekje van de student mee. Nieuwsgierig geworden leest hij het boekje, en ontdekt dat de voor hem onbekende man blijkbaar een wereldschokkende ontdekking heeft gedaan. Een ontdekking waarvan het bewijs te vinden is op enkele schilderijen in een oude kerk in Montalcino.
Aan de andere kant van de wereld, in Irak, is een groep jonge Nederlandse soldaten zich aan het voorbereiden op een doodgewone patrouille. Gabriel Lagrouw zal echter, voor de dag om is, dingen meemaken die hij nooit voor mogelijk zou hebben gehouden. Dingen die zijn leven voorgoed veranderen. En die hem in contact zullen brengen met Mike Hulst, al zal er voor zij hun eerste contact leggen, met beide mannen én enkele van hun vrienden veel zijn gebeurd.
Het geheim van Montalcino is vlot en kundig neergezet, al laat de continuïteit in het verhaal hier en daar te wensen over. Het doet echter geen afbreuk aan het verhaal en het zorgt er wel voor dat je door kunt lezen. De auteur zal het dus ongetwijfeld heel bewust hebben gedaan. Naarmate het verhaal vordert nemen de spanning en het tempo toe, waardoor het lastig is om op te houden met lezen. Begin er dus niet s avonds laat aan, want dan kost het je je nachtrust. De hoofdpersonen Mike en Gabriel komen prima uit de verf en het vleugje romantiek in de vorm van de jonge Raffaëlla is gelukkig niet overdreven. Raffaëlla staat zelfs bijzonder goed haar mannetje.
Het mysterie van Montalcino is een heerlijk boek waarin feiten en fictie vakkundig samengesmeed worden. Het maakt nieuwsgierig, maar geeft toch genoeg antwoorden. En, heel persoonlijk: de omslag is bijzonder fraai. Barnabas is een imprint van uitgeverij Jongbloed, die zich specialiseert in christelijke boeken. Met deze reli-thriller van Gerhard Hormann hebben ze een prima aankoop gedaan die zeer zeker een breder publiek zal trekken.