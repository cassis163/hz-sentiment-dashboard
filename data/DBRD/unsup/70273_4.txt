Al jaren behoort James Patterson tot mijn favoriete schrijvers. Als een van de weinigen weet hij aan de lopende band echte page-turners te schrijven. Hoewel ik zelf het gevoel heb dat hij met de Alex Cross-verhalen op een dood spoor aan het geraken is, heeft hij met de Women's Murder Club een nieuwe spannende serie opgezet. Mijn wil geschiede is het tweede boek dat verschenen is in ons land.

De vriendinnen van het recht, Lindsay, Cindy, Jill en Claire werken evenals in De eerstverlorene samen aan een mysterieuze zaak waarin een seriemoordenaar het heeft gemunt op zwarte inwoners van San Francisco. Er wordt gedacht aan racistische motieven, totdat duidelijk wordt dat alle slachtoffers 'iets van doen hebben met de politie van de stad'.

Behalve de personages, is Patterson's stijl al die jaren niet veranderd. Zoals altijd kruipt hij in de huid van zowel de dader als de politie. Zijn gebruikelijke vlotte pen, en de prettige korte hoofdstukjes zorgen ervoor dat je in notime door het boek vliegt. Mijn wil geschiede is weer een echte ouderwetse Patterson en staat garant voor een paar uurtjes stevig leesplezier.