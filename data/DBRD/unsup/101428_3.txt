Feniks is een van de eerste boeken van Deon Meyer. Een aantal van zijn recentere boeken las ik al eerder en in vergelijking daarmee vind ik Feniks niet een van zijn beste boeken en kun je dus rustig stellen dat Deon Meyer enorm gegroeid is in zijn werk. Is Feniks daarmee een slecht boek? Nee, absoluut niet!

Het boek start met inspecteur Mat Joubert die erg depressief is na de gewelddadige dood van zijn vrouw Lara. Wanneer Kaapstad wordt opgeschrikt door een reeks moorden krijgt hij de kans om te laten zien wat hij nog steeds waard is en daarnaast het verleden een plek te geven.

Ook uit dit boek blijkt zijn liefde voor zijn land al is het minder prominent aanwezig dan in zijn latere boeken. Meyer heeft oog voor detail, diept zijn karakters goed uit, en weet er, ondanks het feit dat hij Mat Joubert als een depressieve man heeft neergezet, een draai aan te geven waardoor het geen zwaar beladen, depressief boek wordt, maar juist een boek dat lekker vlot leest en dat je na het lezen met een goed gevoel dicht doet. Het plot was wel een beetje voorspelbaar maar op een dermate manier geschreven dat je toch door wilt lezen, het boek niet eerder aan de kant wilt leggen dan wanneer je het uit hebt.

Ook met Feniks is weer gebleken dat Deon Meyer een schrijfstijl heeft die mij enorm boeit!