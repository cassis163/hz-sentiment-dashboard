Curt Wad is 80, geliefde echtgenoot en vader, arts en .... een monster. Hij heeft ideeën over een sterke, zuivere Deense maatschappij en daarin is geen plaats voor allochtonen, maar ook niet voor autochtone Denen die niet in zijn ideaalplaatje passen zoals sociaal zwakkeren en gehandicapten. Hij wil een maatschappij van mooie blonde, recht van lijf en leden en gezonde Denen die gezonde baby's voortbrengen die het volk eer aan doen. Hij gaat heel ver om dat doel te bereiken en één van zijn slachtoffers is Nete Hermansen, die het ongeluk heeft hem een paar keer tegen te komen. Zij neemt op gedreven wijze wraak.

Dit is deel 4 in de Q-serie over Morck en zijn assistenten c.q. tegenwerkenden Assad en Rose. Na het lezen van de eerste 3 delen heb ik Morck en de zijnen steeds beter leren kennen en waarderen. Dit is weer een weergaloos deel in deze serie met een ijzersterk plot en verrassende wendingen in het verhaal. Morck is nog nurkser dan anders en de lichte toets in het verhaal wordt geleverd door zijn zeer aparte assistenten Assad en Rose. Ze duiken diep in het verhaal van Nete en komen zo op het spoor van een walgelijke organisatie die al ruim 50 jaar zijn gang kan gaan. De politieke ideeën zijn zeer eigentijds en worden (gedeeltelijk?) ook in Nederland uitgedragen. Maar ik hoop dat de geheime achterliggende motieven en daden slechts een bedenksel zijn van de auteur en dat die praktijken in Europa niet (meer) voorkomen.
Hopelijk duurt het niet al te lang voor er een vervolg komt in de serie!