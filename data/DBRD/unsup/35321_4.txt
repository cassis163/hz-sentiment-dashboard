Jo Claes heeft hier toch meer dan een gemiddelde detective neergepend. In de eerste plaats omdat hij een plot heeft bedacht die getuigt van creativiteit en waarvan de clou tot helemaal aan het einde in het duister blijft.
Naast het verhaal heeft de auteur ook vele extra's ingebouwd. Zo word je door de aandacht die gegeven wordt aan de schilder Martin Schongauer en aan het Leuvense museum, geprikkeld om hieromtrent meer te lezen of om eens een bezoekje te brengen aan een museum. En dan is daar nog zijn kennis van oude verhalen, al dan niet bijbels. Zo kom je toch ook weer eens iets anders te weten.
Wat ook nog opvalt, is dat de personages mooi zijn uitgewerkt én vooral zeer realistisch. Zo wordt er na de afhandeling van de zaak, gevierd met het korps, dat is iets wat je niet vaak tegenkomt in boeken, maar het is een aangename afsluiter. En dan de beschrijving van de woonst van Thomas Berg, je krijgt zó zin om daar ook eens te gaan vertoeven en te genieten van zijn culinaire prestaties.
De zaak Torfs is geen spannend boek. Het eerste deel was zelfs aan de trage kant en iets te uitgesponnen maar dat werd helemaal goed gemaakt vanaf de moord en de intrede van Thomas Berg in het Leuvense politiekorps en het begin van hun politieonderzoek naar de moord. Dit thriller debuut van Jo Claes mag er absoluut wezen.