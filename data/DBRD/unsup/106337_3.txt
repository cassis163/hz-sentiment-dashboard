De tweede Frieda Klein thriller van de hand van het schrijversduo Nicci French. En dit was wel zeer duidelijk, zo goed als alle personages van <i>Blauwe maandag</i> kwamen hier opdraven, leuk voor diegenen die hem gelezen hebben. En alhoewel de auteurs hun best hebben gedaan om veel te verduidelijken is het misschien toch wel moeilijk voor diegenen die hem niet hebben gelezen. Dit tweede boek borduurt echt wel voort op het eerste, zo ontplooien niet alleen de personages zich verder maar ook het verhaal krijgt een zeker vervolg. Het is duidelijk dat we in de komende boeken er zelfs nog van gaan horen.
En dan zijn er in dit boek nog een groot aantal nieuwe personages te ontdekken, het was dus kwestie van goed bij de les te blijven en dit was niet altijd eenvoudig met deze hoeveelheid personages.
Dit alles was meteen de oorzaak dat dit boek enigszins traag op gang kwam niettegenstaande dat het boek knap en op originele wijze begon met de vondst van het lijk. De vaart wou er echt niet inkomen.
De kracht van het boek keerde zich als het ware tegen zichzelf. Een goed geconstrueerde en diepzinnige plot, de psychologische diepgang zowel in de plot als in de personages, de vele zijdelingse verhaallijnen, het maakt het boek zeer compleet en boeiend maar tevens wordt het daardoor ook ingewikkeld, langdradig en leek het soms zelfs vergezocht. En ook miste ik de humor van <i>Blauwe maandag</i>, dat zou het boek beter verteerbaar hebben gemaakt.
Niettemin was dit een aangenaam en goed boek. Het personage van Frieda Klein is daar helemaal niet vreemd aan maar het zijn vooral de originele invalshoek en de vele verrassende plotwendingen die het hem doen.