Joost Heyink (Scheveningen, 1946) studeerde psychologie en was 13 jaar lang verbonden als wetenschappelijk onderzoeker aan de RU Groningen. Hij schreef elf jeugdboeken. De verzekering (2011) is, na Proefverlof (2008) en Het experiment (2010), zijn derde thriller voor volwassenen.

Als schrijver Tim Henderson en zijn vriendin Laura een geweldig plot verzinnen voor zijn nieuwe boek, besluiten ze het idee zelf tot uitvoer te brengen. Ze ensceneren de dood van Tim met als doel miljoenen aan verzekeringsgeld op te strijken. In gedachten genieten ze al volop van hun rijkdom op het zonnige eiland Bali. Hun actie lijkt te zijn geslaagd totdat Tim ontdekt dat Laura niet van plan is haar leven met hem te delen, laat staan om het verzekeringsgeld met hem te delen. Tim is dood wat haar betreft en moet dat ook vooral blijven.

Ik vond De verzekering een zeer vermakelijk boek maar aangezien ik een andere verwachting had van het verhaal heeft het me in eerste instantie toch enigszins teleurgesteld. Ik verwachtte een spannende en vooral serieuze thriller en niet een verhaal waarbij de fantasie van de auteur met regelmaat tot in het absurde, en daarmee ongeloofwaardige, op hol leek te slaan. Er is tijdens het lezen vaak een lach op mijn gezicht verschenen dus aan humor geen gebrek maar aan terugkerende bloedstollende spanning, waar ik zo op hoopte, helaas des te meer. Desondanks vond ik het verhaal qua onderwerp erg uniek. Een bijzondere misdaad die op een grappige, originele manier zeer vlot en in mooie zinnen vanuit het oogpunt van hoofdpersoon Tim aan de lezer werd verteld. Ook de afloop van het boek was voor mij een aangename verrassing, een onvoorspelbaar sterk einde waar ik niet meer op gerekend had. Mijn conclusie van De verzekering is dat het een verhaal betreft waar je niet te zwaar aan moet tillen. Zie het maar als een thriller met een lach en dan zal je er ongetwijfeld van genieten. *** sterren.