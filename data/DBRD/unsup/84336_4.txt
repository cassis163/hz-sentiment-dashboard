Het tweede boek uit een nieuwe serie van Kim ten Tusscher. De vertellingen van de ondergang deel 2, Macht. Dit boek gaat in grote lijnen om de hoofdpersoon Lilith uit de Lilithtrilogie (Gebonden in Duister, Verbroken in Schemer en Geboren in Licht) en over Kiril die voorkomt in het tweeluik Jager en Prooi. Hij en zijn zus Yanna zijn de kinderen van Liis. Een derde verhaallijn wordt gevormd door Nighram, de dochter van koning Yvar en haar moeder Nigesanla uit de Lilithtrilogie. Verder is er nog de magiër Nayaku die Rayender maar Merzia bracht en die zijn eigen redenen heeft om in Merzia te zijn. Maar als Tokala in opdracht van Jakob Merzia aanvalt en de schade steeds groter wordt, vlucht de magiër. Zal de veroveringstocht van Tokala bij dat ene land wel ophouden, want waarom spreekt Jakob niet tot hem?
Er zijn dus best veel verhaallijnen die afgewisseld worden gedurende het hele boek.
Het boek leest fijn, zoals dat te doen gebruikelijk is bij de boeken van Kim. Door de spanning wil je door blijven gaan als lezer. De hoofdstukken vanuit wisselende personages zorgen er wel steeds voor dat je een omschakeling moet maken als lezer en je vraagt je af waar alles bij elkaar zal komen. Het is dus wel zaak om de aandacht bij het verhaal te houden, maar dat vind helemaal niet erg. Ik heb graag een boek dat tot nadenken stemt. De vele personages houden mij nieuwsgierig naar het lot van degenen die een rol krijgen in deze boeken.
Lilith verzet zich tegen Jakob, ze heeft een nieuw soort magie in zich en die lijkt verwoestende gevolgen te hebben voor de wereld. Maar is dat wel waar? Lilith is gescheiden van Az-Zahra en ze maakt een eenzame reis om zich te bezinnen op wat ze doen moet en om de makhma te onderzoeken. Tenslotte komt ze bij de Inuuk terecht. Daar zitten scènes bij waar ik erg ontroerd door werd en er tranen over mijn wangen gleden.
Kiril heeft bijna alles verloren in de strijd. Hij heeft last van schuldgevoelens en is niet meer te motiveren om nog te vechten tegen de overmacht van Tokala die Merzia inneemt. Maar Merzia is alles dat hij kent. Hoe kan hij alles opgeven?
Tokala doet er alles aan om Merzia te veroveren en richt zich op de stad Nadesj. Hij moet naar de bron van Jakob en doet zijn best voor zijn god. Maar Jakob spreekt niet tegen hem. Dan bedenkt Tokala de reden hiervan en wordt hij nog fanatieker.
Nighram en haar ouders vluchten naar Kurush Kuru en proberen de hulp in te roepen van de Groot Nagha, maar alles in die stad heeft een prijs. En wie niets te bieden heeft is waardeloos.
Alles lijkt verloren. Wat kan er anders uit naar voren komen dan de ondergang van de hele wereld? Iedereen is uit op macht en de machthebbers zijn waanzinnig. Wat kan er dan nog voor goeds uit komen?
Mensen die Nederlandse fantasy willen lezen, raad ik al Kims boeken zeker aan.
Ze heeft een prachtige verbeeldingswereld geschapen en haar vertellingen zijn de moeite van het lezen waard.