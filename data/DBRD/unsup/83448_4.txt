Het moet een verschrikking zijn, onterecht in de gevangenis belanden en Toni is nog maar 18 als ze er terechtkomt.
Het verhaal wordt verteld in drie delen. Het begint bij de vrijlating van Toni in 2012, de eerste verhaallijn. De tweede wordt gevormd door haar leven in de gevangenis zelf. Niet gemakkelijk maar ze maakt er toch vrienden. En die zal ze nodig hebben zelfs na haar voorwaardelijke vrijlating. De derde verhaallijn beschrijft Toni's leven in 1996. Haar middelbare schooltijd en hoe dit uiteindelijk leidt tot de dood van haar twee jaar jongere zus.
Het boek is in eerste instantie geen thriller. Het zit echter wel heel erg knap in elkaar, de verschillende verhaallijnen vullen elkaar heel goed aan en zijn boeiend. Elk deel beschrijft een andere problematiek. Hoe de schrijfster het leven van een tienermeisje in beeld brengt, is heel begrijpelijk en levensecht geschreven. Maar ook het leven in en uit de gevangenis is goed onderbouwd geschreven.
Zo langzamerhand krijgt het boek meer thriller allures en Stevens leidt het verhaal naar een knallende finale. Het wordt wis en waarachtig spannend en het is dan ook nog eens verrassend.
Nachtspel is psychologisch gezien een knap staaltje vakmanschap dat overtuigend gebracht is. Het is heel erg onderhoudend, knap opgebouwd en op zijn eigen manier spannend. Het einde is dan thriller-spannend. Een heel erg goed boek en een dikke aanrader.