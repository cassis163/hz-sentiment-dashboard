Het boek samen bekeken en gelezen met mijn 4-jarige zoon. De ''waarom-vraag'' is toch wel meest favoriet op het moment dus de titel was alvast een goede binnenkomer.
Mijn zoon kan nog niet lezen, maar aan de hand van de aansprekende afbeeldingen bleef hij geboeid. Vaak vertelde hij zijn eigen verhaal bij de illustratie. Zo viel zijn oog een keer op de pagina waarop een aantal bijen staan afgebeeld - laat hij nu net in de bijengroep zitten op de basisschool.
Het mooie aan dit boek vind ik dat het je interesse wekt en dat je vervolgens vaak meer over het onderwerp wilt weten. Voor ik het wist zat ik weer een YouTubefilmpje te kijken over het zojuist besproken onderwerp, zoals bij de dans van de blauwvoetgent.
Ik kan me voorstellen dat kinderen die al goed zelf kunnen lezen en bovendien heel nieuwsgierig zijn wellicht wat extra informatie missen, maar aan de andere kant heb ik ook nog veel opgestoken en eventuele zaken die je verder nog wilt weten kun je zelf opzoeken op internet of in de bieb. Wat ik wel echt een minpunt vind, zijn de de pagina`s die op dun, krantachtig papier zijn gedrukt - geen goede combinatie met kindervingertjes.
Het boek waardeer ik met vier sterren, omdat het je interesse weet te wekken door middel van verrassende ''waarom-vragen'' die beantwoord worden gecombineerd met prachtige (informatie) illustraties. Waarom ga je het boek zelf niet lezen om te ontdekken welke levensbelangrijke vragen er over het dierenrijk worden behandeld?!