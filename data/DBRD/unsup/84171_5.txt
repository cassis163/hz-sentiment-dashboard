Na Sam en Julia, Sam en Julia in het theater en Sam en Julia op de kermis, vroegen mijn dochters ook om het laatste boek van Sam en Julia. En ook van dit boek genoten zij, net als ik.
Sam en Julia zijn de beste vriendjes. Julia is heel eigenwijs en gaat altijd op avontuur. Sam is heel braaf, maar doordat hij bij Julia is gaat ook hij op avontuur.
In dit boek beleeft Julia een echt avontuur, zonder Sam. Zij reist namelijk, samen met haar moeder, de hele zomer met een circus mee. Ze schrijft wel brieven naar Sam, want ze mist hem. En hij schrijft terug, dat hij nu veel speelt met Ella. Maar dat hij Julia wel mist.
De verhaaltjes in het boek zijn eenvoudig en daardoor al (voor) te lezen vanaf 4 jaar. De thema's zijn echter ook nog geschikt voor kinderen van 7 /8 jaar. De muizen komen helemaal tot leven, niet alleen in de taal maar ook door de illustraties. En deze zijn werkelijk prachtig; het zijn foto's van het muizenhuis dat echt bestaat en dat gebouwd is door schrijfster Karina Schaapman. Deze illustraties maken het boek tot een echt kunstwerk.