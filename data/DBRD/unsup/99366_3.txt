De zes freules vertelt het verhaal van de zussen Mitford, zes zussen afkomstig uit een aristocratische familie die geconfronteerd worden met de gebeurtenissen van de twintigste eeuw. Laura Thompson is met dit werk niet aan haar proefstuk toe, ze schreef eerder een uitgebreide biografie van Nancy Mitford, één van de zussen. Thompson illustreert op boeiende wijze hoe de zes zussen elk hun eigen leven leidden, hun eigen keuzes maakten, en hoe die verschillende keuzes de anderen beïnvloedden. Daarbij heeft zij ook aandacht voor de grotere gebeurtenissen in de geschiedenis; het communisme en nazisme raakten onoverkomelijk verstrikt in de levens van de Mitfords. Het element van constructie van identiteit is een sterke leidraad doorheen het boek, en net dit maakt het werk interessant. Thompson geeft vanaf de inleiding mee dat hoe tijdsgenoten de zussen Mitford zagen deels berust op hun eigen constructie, en dat zij zelf hun legendevorming bewerkstelligen. Stilistisch schiet Thompson echter schromelijk te kort. De schrijfstijl is zwaar en chaotisch, wat ervoor zorgt dat het boek, opgesteld in romanvorm, helemaal niet vlot leest. De opdeling van het boek is niet doordacht. Ten slotte lijkt Thompson af en toe de weg kwijt en verliest ze de focus in het verhaal. Ondanks deze stilistische fouten is De zes freules van Laura Thompson een inhoudelijk sterk boek over inhoudelijk sterke zussen. Thompson slaagt er in de complexiteit van de familie Mitford te ontrafelen in een boeiend relaas.