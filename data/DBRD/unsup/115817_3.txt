Van kwaad tot erger gaat het in deze chicklit met hoofdpersoon Helen: al vier jaar heeft ze een minnaar, maar als deze zijn vrouw eindelijk voor haar verlaat bleek het gras groener te zijn geweest aan de overkant. Zijn buikje, grijze haren en dominante gedrag vallen haar pas op als hij zijn intrek heeft genomen in haar appartement en iedere dag van haar is, niet alleen de gestolen uurtjes als hij ‘squashte’ of ‘over moest werken’. Hoe meer hij zich in haar leven mengt, hoe duidelijker het haar wordt: ik wil niet oud worden met deze man!

Nu had ze hem natuurlijk de deur kunnen wijzen, maar dat zou geen leuk boek op hebben geleverd. In plaats daarvan probeert ze haar minnaar weer in de armen van zijn voormalige geliefde te drijven. Dit gaat niet zonder slag en stoot en in de tussentijd werkt ze zich nog een aantal keer flink in de nesten.

Over deze gebeurtenissen gaat ‘Op de man af’. Het boek is geschreven vanuit het perspectief van een alwetende verteller. In het begin is dat even wennen en moet je dingen twee keer lezen. Als je eenmaal aan de namen van de personages gewend bent, vind ik het echt iets toevoegen aan het boek. Er zijn al een aantal dubbelrollen in het boek, door een kijkje in het hoofd van deze mensen te kunnen nemen is het boek beter te begrijpen. Ook zorgt het voor hele grappige situaties, omdat je verhalen van meerdere kanten hoort. Zo kom je er ook achter wie er de waarheid spreekt of achter een bepaalde actie zit.

Niet alleen het perspectief zorgt voor een humoristische ondertoon, maar ook het dagelijkse leven van Helen. Net als bij veel andere boeken in dit genre blijf je je maar verwonderen over hoe de hoofdpersoon zich zo in de nesten kan werken. Dit neemt niet weg dat je een enorme sympathie voor haar ontwikkelt en met haar mee gaat leven.

‘Op de man af’ is een leuk boek voor tussendoor. Ik vind het zowel inhoudelijk als qua schrijfstijl een beter boek dan de gemiddelde chicklit. Het is origineel en niet al te zoetsappig. Er is geen happy end wat je al vanaf pagina tien aan kunt voelen komen, wat de geloofwaardigheid van dit boek ten goede komt. Dit zorgt er ook voor dat het leuk blijft om te lezen, de onverwachte plots houden het interessant. Ideaal voor als je eens iets luchtigs wilt lezen, maar niet van de standaard chicklit houdt!