De discipel is het tweede deel van het schrijversduo Hjorth Rosenfeldt in hun serie over Sebastian Bergman. Was het eerste deel al heel erg goed, dit vervolg is mogelijk één van de beste thrillers van de afgelopen jaren. De spanning zit er vanaf het begin in en blijft hoog tot aan de meer dan uitstekende plot. Psycholoog Sebastian Bergman is het narcistische middelpunt van de boeken en is één van de minst aangename personages die je als hoofdpersoon in een serie zal tegenkomen. Hij roept allerlei emoties op bij de lezer - en bij de andere karakters binnen het verhaal - en kruipt direct onder de huid. Wonder boven wonder werkt dit wat bizarre gegeven uitstekend en voegt het een extra dimensie toe aan deze serie. De rode draad van De discipel is redelijk standaard, maar de uitwerking uitmuntend. Het verhaal wordt met zeer veel vaart verteld en aan het eind blijven er genoeg zaken over die in volgende delen verder uitgewerkt kunnen worden. Als Michael Hjorth en Hans Rosenfeldt dit niveau kunnen vasthouden dan staat de liefhebber van thrillers nog een hoop moois te wachten.