Tot aan haar 30e jaar woonde Tami Hoag (geb.1959) op een onverwarmde boerderij in het koude Minnesota, waar ze haar eerste boeken schreef. Toen ze op een dag een korte tv-documentaire over fietskoeriers in Los Angeles zag, besloot ze om er ooit een boek over te schrijven. Maar pas in 2001, na haar verhuizing naar Los Angeles, voegde ze de daad bij het woord en schreef het boek dat ze al meer dan 10 jaar in gedachten had, Nacht en ontij.

De 19 jarige fietskoerier Jace Damon (19 jaar)woont samen met zijn 8 jarige broertje Tyler in Chinatown (L.A.) bij mevrouw Chan die de jongens onofficieel geadopteerd heeft. Op een avond moet hij een pakje ophalen bij de obscure, derderangs advocaat Lenny Lowell. Als Jace Damon het pakje op het afleveradres wil afleveren, blijkt het een open bouwplek te zijn. Hij wordt er opgewacht door een automobilist die hem probeert dood te rijden. Jace ontsnapt en rijdt terug naar Lenny om het pakje terug te brengen. De louche advocaat blijkt te zijn vermoord. Al snel wordt Jace als hoofdverdachte beschouwd. Hij ontdekt dat in het pakje fotonegatieven zitten waarmee Lenny mensen wilde chanteren. Jace slaat op de vlucht, achtervolgd door rechercheur moordzaken Ken Parker, maar ook door de afdeling Roofzaken en door de geheimzinnige moordenaar die het pakje koste wat het kost wil bemachtigen. En dan zijn er nog de rechtszaak tegen een beroemde filmster, de obsessionele liefde van enkele gevaarlijke dames en de duistere intriges van corrupte politici die het er voor Jace niet gemakkelijker op maken.

Nacht en ontij is een uiterst originele politieroman, mede dankzij de talrijke kleurrijke personages. Jace en zijn collegas worden beschreven als wereldvreemde jongens aan de zelfkant van de samenleving, die zichzelf zien als krijgers van de weg. Ken Parker, de rechercheur die achter Jace aanzit, is weggepromoveerd bij Roofzaken. Hij probeert zich te rehabiliteren. Hij is een ijdele man die onderzoek doet in chique pakken van Hugo Boss en Armani. Hij strooit met geld en rijdt in een Jacquar. Toch is hij sympathiek omdat hij zijn eigen tekortkomingen kent en eraan werkt om een beter iemand te worden. Zijn rechterhand is de beeldschone, sexy stagiaire Renee Ruiz die op het plaats delict rondloopt op hoge hakken en een laag decolleté. Zij wisselt korte rokken af met nauwsluitend zwart leer. Ze is arrogant en kiest altijd voor de partij waar ze zelf beter van wordt. Het zijn slechts enkele van de prachtige karakters die door Tami Hoag met veel gevoel voor drama zijn neergezet.

Daarnaast zijn het de vlijmscherpe dialogen die het boek onderscheidt van andere politieromans. Tami Hoag houdt van dialogen en gebruikt ze veelvuldig. Maar altijd functioneel en in hoge mate sfeerverhogend. De dialogen kaatsen heen en weer, snel, puntig, soms grof, maar veelal humoristisch. Omdat er een constant spanningsveld is tussen de ijdele Ken Parker en de kokette Renee Ruiz, zijn hun dialogen uitermate hatelijk en kleinerend. Tami Hoag beschrijft hier met vrouwelijk raffinement een absolute oorlog tussen de sexen.

Nacht en ontij speelt zich af in de grimmige achterbuurten van Los Angeles en de glamourwereld van Hollywood. Tami Hoag is de hogepriesteres van de sfeer. Zij geeft een beeldende beschrijving van Chinatown (L.A.) met haar vismarkt en haar kleine winkels vol prullaria. Een wonderlijke mengeling van oud en nieuw, traditionele winkels met Chinese kruiden naast moderne galeries, het geklik van mahjong en jazzmuziek die de ramen uitdrijft, vele generaties Chinezen en moderne hipsters door elkaar.

Tami Hoag heeft met Nacht en ontij een schandalig spannend boek geschreven. Het heeft vaart, het is intelligent, verrassend en sfeervol tot in de finesses. Bovendien is het rijk aan originele karakters en aan humor, die heerlijke zeldzame humor. Voor mij is Nacht en ontij dan ook een nieuw hoogtepunt in het oeuvre van de koningin van de crime story.