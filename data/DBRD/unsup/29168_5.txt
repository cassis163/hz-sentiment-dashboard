Onlangs heeft de Amerikaanse President Obama nieuwe sancties opgelegd aan Noord-Korea als reactie op de lancering van een langeafstandsraket door het straatarme land. Volgens de Noord-Koreanen was de raket in kwestie bedoeld om de aarde te observeren, maar de Verenigde Staten en Zuid-Korea betwijfelen deze uitleg. Situaties als deze doen zich al jarenlang met enige regelmaat voor.

Nieuwsberichten over Noord-Korea gaan altijd over twee dingen: Er gebeurt iets en er volgen twee interpretaties, een communistische uitleg door Noord-Korea en een andere interpretatie door een of meer westerse mogendheden. Hoe zeer we ook geneigd mogen zijn om de Noord-Koreaanse berichtgeving af te moeten doen als propaganda, hoe het er echt aan toegaat in Noord-Korea weten we echt niet. Het land slaagt er nog steeds in zich van de buitenwereld af te sluiten. Slechts af en toe bereiken ons verhalen van overlopers, bevrijde gijzelaars en van de weinigen die het gelukt is om het land te bezoeken en weer veilig terug te keren. Paul Fischers Een Kim Jong-Il Productie is dan ook een zeer welkome bijdrage aan het ontsluiten van de geheimen van het meest gesloten land ter wereld.

Actrice Choi Eun-hee en regisseur Shin Shang-ok behoren tot de absolute top van de Zuid-Koreaanse cinema. Beschrijvingen van hun op zich al biografie-waardige leven in Zuid-Korea worden in Een Kim Jong-Il Productie afgewisseld met hoofdstukken over de Koreaanse oorlog en het ontstaan van de Kim-dynasty in Noord-Korea. De jonge dictatorszoon Kim Jong-Il blijkt een filmliefhebber en wil koste wat het kost een kwalitatief hoogwaardige filmindustrie in Noord-Korea ontwikkelen. Dus wat doet iemand die alles krijgt wat hij wil: Hij laat Choi en Shin ontvoeren naar Noord-Korea en probeert ze jarenlang te indoctrineren, om ze vervolgens propagandafilms te laten maken ter eer en glorie van hemzelf, de Grote Leider. Uiteindelijk weten Choi en Shin te ontsnappen en brengen een schat aan informatie mee over Noord-Korea.

Het boek is gebaseerd op gesprekken die Fisher voerde met Choi en met andere ontsnapte Noord-Koreanen. Het leest als een goede thriller of een filmscenario. Of de beschrijvingen van Noord-Korea kloppen, kunnen we helaas niet controleren. Zo lijkt Kim Jon-Il soms op een sympathieke man, dan weer op een verwend kind met onbeperkte macht die iedereen uit de weg laat ruimen die hem tegen durft te spreken. Terecht sluit Fischer het boek daarom af met een uitgebreide uitleg beschrijving van zijn bronnen en zijn onderzoek. Maar zelfs als alle verhalen over het barbaarse gevangenisregime, de vreselijke armoede en de extreme sociale controle maar ten dele kloppen, is het duidelijk dat het leven in Noord-Korea onvoorstelbaar zwaar is.

Een Kim Jong-Il Productie levert een schat aan informatie over Noord en Zuid-Korea, het is Fischer gelukt om een zeer spectaculaire ontvoeringszaak tot op de bodem uit te pluizen. Een heerlijk boek, waarvan je alleen maar kan hopen dat het ooit verfilmd wordt.