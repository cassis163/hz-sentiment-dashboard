De 30-jarige Morgan heeft haar leven op orde: ze schrijft een proefschrift over slachtofferpsychologie en is verloofd met Bennett. Hoewel Bennett bezitteriger is dan haar vorige geliefden, is hij charmant en sexy.
Maar dan komt ze thuis van college en treft ze hem aan in de slaapkamer. Hij is op gruwelijke wijze gedood en haar honden zijn met bloed besmeurd. Alles wat ze liefhad, is ze plotseling kwijt.
Wanneer Morgan Bennetts ouders wil inlichten over zijn dood, ontdekt ze dat hij niet de man was die hij beweerde te zijn. Ze ontrafelt leugen na leugen over zijn jeugd en werk. Bovendien blijkt hij er meerdere vriendinnen op na te hebben gehouden. Dan worden deze vrouwen een voor een vermoordâ€¦

Vanaf de eerste bladzijde word je het verhaal ingezogen. Je voelt gewoon aan dat de eerste verdachten niet de daadwerkelijke moordenaars zijn en dus vraag je jezelf bij elk contact van Morgan met iemand anders af of hij/zij soms de moordenaar zou kunnen zijn.

Soms had ik doorheen het verhaal wel de indruk dat alles wat snel moet gaan, dat gevolgtrekkingen nogal snel in de hoofden opkomen en alle gebeurtenissen ook nogal eenvoudig worden aanvaard.

Het hoofdpersonage schrijft een scriptie over slachtofferpsychologie, dus krijg je ook een mooie inleiding over het verschil tussen sociopaten, psychopaten, enzovoort. Dit is niet saai of langdradig en staat geheel in functie van het verhaal, wat later bij de ontknoping ook zal blijken.

Het boek wordt naar voren geschoven als literaire thriller, maar echt nagelbijten heb ik niet gedaan. Het is nogal lang wachten op de spanning (tot ongeveer pagina 130), maar de zoektocht naar de dader van de moord op en het dubbelleven van Bennett is onderhoudend genoeg om het boek moeilijk weg te kunnen leggen.

A.J. Rich is het pseudoniem van het gelauwerde auteursduo Amy Hempel en Jill Ciment.

Het boek krijgt van mij 4 sterren.