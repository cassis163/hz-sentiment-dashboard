Post voor mevrouw Bromley is ondertussen het 4de boek dat ik lees van Stefan Brijs en telkens ontroeren die verhalen mij. Nochtans zijn het niet altijd de makkelijkste thema's.
Dit verhaal situeert zich in WOI en gaat vooral over vriendschap en moed maar ook over lafheid in zo'n moeilijke periode. Het boek bestaat uit 2 delen: het thuisfront, waarin we kennismaken met John en Martin (de 2 hoofdpersonages met tegengestelde meningen over de oorlog) en het westfront, waarin we vooral deelgenoot worden van alle ellende aan het front zelf.
Opnieuw vind ik dit een mooi en aangrijpend verhaal, ook aandacht voor het verlangen van familieleden om hun geliefden terug te zien en aandacht voor het leven aan het front zelf.
De oorlog wordt in dit boek op een totaal andere manier benaderd, de ontberingen staan niet echt op het voorplan.
Een aanrader, voor wie houdt van een goed verhaal, mooie taal en een stuk historiek.