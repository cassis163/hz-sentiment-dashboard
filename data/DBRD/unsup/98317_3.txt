Bij bouwwerken aan een hotel worden de lijken aangetroffen van een vrouw en een baby. De lichamen zijn in het veen geconserveerd gebleven, en archeologe Illaun Bowe wordt erbij gehaald. Zij reageert furieus op de bouwplannen: de site bevindt zich vlakbij een archeologische vindplaats. Even later wordt de bouwheer, een plaatselijke ondernemer, dood aangetroffen, gruwelijk verminkt. Wie is het veenlijk? En wie vermoordde ondernemer Traynor?

Patrick Dunne doet in Keltisch graf een verdienstelijke poging spoken tot leven te brengen, met een verhaal waarin een afgezonderde nonnengemeenschap en een eeuwenoud lijk de hoofdrollen spelen. Toch slaagt hij maar gedeeltelijk in zijn opzet. Naar een griezelsfeer is het ver zoeken en de hedendaagse spanning rond de belaagde Illaun Bowe is ook al niet erg overtuigend. Al bij al een deugdelijk, vlot lezend boek, maar ook niet meer dan dat.