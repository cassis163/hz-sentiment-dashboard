'De vuurstorm' is het eerste boek in vertaling van de Duitse schrijver Frank Goldammer.
Het boek speelt in Dresden bij het einde van WO II, deels in de laatste maanden van de oorlog, deel in de eerste maanden van de Russische bezetting. Scharnierpunt is het verwoestende - en achteraf gecontesteerde - bombardement op Dresden in februari 1944 waarbij meer dan 25.000 doden vielen.

Max Heller is politie inspecteur, wanneer het lijk van een gruwelijk verminkte jonge vrouw wordt gevonden.
Max Heller, zelf weinig opgezet met het nazi-gedachtegoed, krijgt bij zijn onderzoek weinig steun en zelfs tegenwerking van zijn directe chef Rudolf Klepp, een fervente nazi. Die ziet er meer de hand in van tegenstanders van het regime en wil dit meer 'militair' oplossen.
Dat blijft ook zo wanneer er nog een slachtoffer wordt gevonden, even gruwelijk verminkt.
Ondertussen heerst er een angstsfeer: iedereen heeft over de 'enge man', die in de stad zou ronddwalen.
Dan volgt de tragische 13 februarinacht, wanneer Dresden door een massaal bombardement volledig wordt verwoest.
Het tweede deel van het boek speelt in de eerste weken van de Russische bezetting van de stad.
Nog zijn de moorden niet opgelost en met de hulp van Zajtsev, een Russische commissaris, blijft Max Heller zich in deze moorden vastbijten.
Opnieuw valt er een slachtoffer en uiteindelijk wordt de 'totaal onverwachte' dader gevat.

'De vuurstorm' is een sterk geschreven politiethriller, waarvan de spanning door de schrijver sterk wordt opgebouwd, vooral in het laatste deel.
Verschillende plotwendingen zetten de lezer telkens op het verkeerde been; enkel op het laatste wordt de ware toedracht duidelijk in de persoon van een 'onverwachte dader'.

De schrijftaal van Frank Goldammer is helder en zakelijk met goede dialogen.
Hij weet op een treffende manier de situatie in de stad en de persoonlijke lotgevallen van de mensen te beschrijven.
Ongemeen sterk beeldend zijn de ca 20 bladzijden die de apocalyptische nacht van het bombardement beschrijven door de ogen van Max Heller en zijn dwaaltocht doorheen de totaal verwoeste stad.

De karakteruitwerking is sterk met levensechte personen.
Max Heller als politieman, soms wat moedeloos, maar zich toch altijd vastbijtend in de zaak, wars van alle tegenkanting. Zelfs wanneer hij onder de Russische bezetting eigenlijk geen politie inspecteur meer is, blijft hij zoeken naar de dader.
Goed neergezet wordt ook voor een andere hoofdfiguur, de erg verbitterde Zajtsev, maar die toch gaandeweg respect krijgt voor Max Heller.

'De vuurstorm' is echter meer dan een mooie politiethriller.
Het is een sterk tijdsdocument over het Dresden tijdens de laatste maanden van de oorlog en het begin van de Russische aanwezigheid.
Het beeld van een stad die overspoeld wordt voor mensen, vluchtend voor de oprukkende Russische troepen. Een stad waar voedselschaarste heerste en het wantrouwen hoogtij viert.
'...er was geen speelruimte voor het uiten van een mening. Je kunt niemand vertrouwen'
'...met iemand meegaan voor brood? Soms moet je doen wat je moet doen '

Een gelijkaardig beeld van de eerste weken na de oorlog met een hongerende bevolking en willekeurig optredende Russische soldaten, als een soort wraak voor wat de nazi's hen hebben aangedaan
'...Hitlerjongen. Jullie stuk maken Rusland. Mijn vader stuk, mijn broer stuk. Stad stuk. Nu maak ik Duitsland stuk. Jij stuk, vrouw stuk...'
Of zoals Zajtsev, die alles verloren heeft in de oorlog en niets meer heeft 'alleen nog mijn haat'.

Samengevat een sterke en spannende thriller in een mooi neergezet historisch kader.