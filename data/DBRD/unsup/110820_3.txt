Volgens mij is dit de voorloper van 'fifty shades'. Een overvloed aan sex, soms zelfs heel expliciet met als toppunt een homosexuele SM situatie. Dat laatste is overigens wel functioneel: ter ondersteuning van het ijzersterke verhaal.
Ik hou van Schotland en van de geschiedenis van dit prachtige land. Decenia geleden heb ik tijdens een rondreis aan de oever van Loch Ness gestaan en heb ik zelfs over Cullodenfield gelopen ... de plek waar de laatste veldslag tussen de Engelsen en de Schotse Clans is uitgevochten. De geschiedenis van Schotland had in dit boek wat mij betreft nog veel meer voor het voetlicht mogen komen. Het verhaal over Claire die 200 jaar terug in de tijd wordt geworpen zit sterk in elkaar en is met een prettige schrijfstijl op papier gezet. Wat ik jammer vind is dat het spannende verhaal vanaf pagina 200 als een pudding in elkaar zakt. Honderden pagina's lang gaat het over de nieuwe liefde die Claire heeft gevonden. Eerst duurt het een eeuwigheid voordat Claire en haar Schotse hunk aan hun gevoelens toegeven, dan is het wachten op de eerste kus en natuurlijk de eerste keer sex, en de tweede keer sex, de derde keer sex ..... etc etc etc. Pas vanaf pagina 500 komt de trein weer op gang, maar dan wordt het zo nu en dan ook een sneltrein. Veel vaart en veel spanning.
Kortom: was het boek eenderde korter geweest, dan had ik minstens 4 sterren gegeven. Voorlopig laat ik de vervolgdelen nog even liggen.