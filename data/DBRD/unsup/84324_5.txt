De bekende orakelkaarten liggen in mijn hand. Op zoek naar 'de kaart van de dag' schud ik de stapel. Vrijwel direct 'springt' er een kaart uit de bewegende verzameling. Nieuwsgierig draai ik 'm om. Twee bomen met frisgroene bladeren waartussen een rode maan schijnt. Onder de maan brandt een flink vuur met grillige vlamtongen. De Brandende Boom. Het begin van iets nieuws. Ik lees de woorden en bestudeer het vuur. Ik ken de vonken van mijn Zijn. Ik ken de passies van mijn Ziel. Er komt kennelijk iets nieuws aan. Iets dat als een vuur zal verwarmen. De tekst in het handboekje verzekert me dat ik ondertussen niets anders hoef te doen dan ontspannen en de komende tijd mijn geest en hart openstellen voor wat komen gaat. Nou... dat kan ik wel!

Schrijver en kunstenaar Toni Carmine Salerno heeft zich bij het creëren van de 45 prachtige orakelkaarten laten inspireren door onze dierbare Godin, onze Moeder Gaia. De Australiër wil je, met dit Gaia Orakel, de richting van de liefde wijzen. Liefde geeft je heling, vrede en inspiratie. En Gaia's liefde leidt je uiteindelijk altijd naar je eigen hart, aldus de schrijver.
In het handzame boekje bij de kaarten lees je hoe je de orakelkaarten kunt gebruiken en vind je diverse leggingen. Het grootste gedeelte van de handleiding wordt uiteraard gevuld met de interpretatie van de kaarten. En met de passende affirmaties erbij kun je nog een extra dimensie toevoegen aan het al grootse effect van deze beeldschone Gaia-kaarten.

Er brandt een creatief vuur in mijn hart
Dat vuur verlicht mijn geest.*

*affirmaties bij De Brandende Boom