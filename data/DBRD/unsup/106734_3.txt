Ken je dat? Je hebt een dag gewerkt of gestudeerd, maar aan het einde van de dag nóg niet veel voor elkaar gekregen. Je bent vaak afgeleid, voelt je schuldig en besluit nog wat langer door te gaan. Maar ook dan werk je niet lekker door. En dan? Probeer de pomodoro techniek eens! In het boek De pomodoro techniekk ﻿wordt deze volledig uitgelegd.

De pomodoro techniek beschrijft een techniek waarmee je gestructureerd aan het werk kan gaan. Het boek is net zo gestructureerd opgezet - het zou me niets verbazen als ieder subdeel precies 25 minuten duurt om door te nemen. Een pomodoro is namelijk en korte tijdseenheid van 25 minuten, waarna je een pauze van 5 minuten neemt. Daarna begin je weer aan de volgende pomodoro. Het is meer dan taken in 25 minuten doen, het is een manier om beter, gestructureerder en intenser te werken. Daarnaast biedt het ook meteen mogelijkheden voor verbetering door de manier van registeren. Al met al is het een handige manier om beter en gestructureerder te gaan werken, op een manier zonder al te veel moeilijke regels.

Klinkt niet zo ingewikkeld, toch? Zeker niet hoe het wordt uitgelegd in De pomodoro techniek. Stap voor stap wordt het gebruik van de pomodoro's uitgelegd. Persoonlijk vond ik de uitleg soms erg uitgebreid, de gemiddelde lezer weet echt wel hoe je een taak doorstreept op je to-do lijstje en heeft hier geen voorbeeld voor nodig. Je wordt echt bij de hand genomen om de hele techniek te begrijpen, maar de hoeveelheid voorbeelden in de vorm van tabellen zijn soms too much. Van de andere kant maakt dit het wel heel laagdrempelig om zelf ook te beginnen, je hoeft immers zelf niet te bedenken hoe het moet.

De pomodoro klinkt eerst als iets wat je voornamelijk individueel kan doen, maar in het laatste deel vanDe pomodoro techniek wordt uitgebreid uitgelegd hoe je het ook met teams kan oppakken. Je kan namelijk als bedrijf ook je medewerkers in pomodoro's laten werken om productiever te werken. Ook wanneer de andere collega's geen gebruik maken van pomodoro's, is het belangrijk dat ze het belang er van inzien, en niet zorgen voor externe afleiding.

Al met al geeft De pomodoro techniek praktische handvaten om je tijd beter te managen. Het boek legt duidelijk en vol voorbeelden uit hoe je de techniek kan toepassen, al is het soms iets té uitgebreid. De techniek zelf lijkt zeker de moeite waard om het te proberen.