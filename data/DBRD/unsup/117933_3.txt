‘Langzaam, sterf langzaam’ is het debuut van John Burley, in Amerika en de UK al eerder uitgegeven en nu dan bij HarperCollins in Nederland. John Burley is een Amerikaanse schrijver en werkt op de SEH in Chicago. Zijn medische kennis is zeker terug te zien in dit boek. Op de achterflap staat de zin ‘Voor de fans van Harlan Coben’ en aangezien ik hem net ontdekt heb en geweldig vind, zijn de verwachtingen voor ‘Langzaam, sterf langzaam’ hoog. Heel hoog.

Toch maakte John Burley de verwachtingen waar. Ok, het is niet zo goed als Harlan Coben, maar ik was toch wel onder de indruk van dit debuut van John Burley. Ik was vanaf het begin gegrepen door het verhaal en hoewel de spanningsboog niet constant is, zorgen kleine hints en gebeurtenissen er wel voor dat ik wilde blijven lezen. Ik had het boek dan ook in een dag uit. De eerste moord was gruwelijk en het wordt nog wel iets gruwelijker en daar moet je van houden. Voor mij kan het in een boek (of film) eigenlijk niet gruwelijk genoeg zijn, hoewel ik een keer bij het lezen van Karin Slaughter wel een beetje geschokt was, haha.

Naarmate het verhaal vordert leer je de personages kennen en vallen er ook wat vreemde dingen op. Door die vreemde zaken wil je gewoon weten wat er nou precies aan de hand is, het maakt nieuwsgierig. De ontknoping en de ontwikkelingen daarna kwamen voor mij niet geheel als verrassing, hoewel de uitwerking me toch verbaasde.
Het enige waar ik een beetje ‘mee zat’, waren de personages. Ze voelden af en toe vlak aan en soms wat standaard. Ze konden wat mij betreft wat meer ontwikkeling gebruiken. De beslissingen van sommige personages snapte ik niet helemaal, maar dat zorgde bij mij niet echt voor een negatief gevoel tijdens het lezen van het boek.

‘Langzaam, sterf langzaam’ is een heerlijk spannend debuut met soms wat gruwelijke details. Je kunt merken dat het een debuut is, maar dat is wat mij betreft niet storend.