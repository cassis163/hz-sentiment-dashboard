' Wolf' is het vierde deel in de reeks rond de oorlogsveteraan Niels Oxen van Jens Henrik Jensen.

Nadat in deel 3 de Danehof organisatie werd verslagen en ontmanteld, leeft Niels Oxen een teruggetrokken leven en tracht hij een moeizame relatie op te bouwen met zijn zoon Magnus.
Ondertussen is Axl Mossman verder in de Danehof archieven gedoken en ontdekt daar het bestaan van een organisatie, die zich Lupus noemt.
Ze heeft als doel de 'fouten' van een te lakse rechtsspraak te corrigeren: de slachtoffers wreken en de daders aanpakken.
Eerst weigerachtig, gaat Niels Oxen toch onrechtstreeks in op de vraag van Mossman om onderzoek te doen op een boerderij in Jutland. Daar wordt hij ook geconfronteerd met het verleden van zijn voormalige partner Margrethe Franck en de schietpartij waarbij ze haar been verloor. De waarheid daarbij blijkt echter veel complexer en lijkt ook te leiden naar de geheimzinnige Lupus organisatie.

'Wolf' is een goede actiethriller, opgebouwd in vrij korte hoofdstukken.
Jens Henrik Jensen weet de spanning goed op te drijven tot een sterke finale met afsluitend nog een verrassend einde.
Voor mij had het boek echter best een honderdtal bladzijden korter gekund; bij momenten is het teveel beschrijvend met onnodige lange uitweidingen. Dit brengt op dat ogenblik de vaart toch wat uit het verhaal.

De karakters blijven boeiend. We kennen ze uit de vorige delen; echt nieuwe elementen brengt Jens Henrik Jensen niet bij.
Wel een mooi aspect is de moeizame relatie van Niels Oxen met zijn zoon; de manier waarop hij tracht het zijn zoon naar zijn zin te maken...maar het telkens verkeerd aanpakt.