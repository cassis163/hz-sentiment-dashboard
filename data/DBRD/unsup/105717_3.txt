Maddy is normaal gesproken een gecontroleerd persoon, schooljuf in de onderbouw, maar wat heeft ze een last van de hitte! Wanneer ze besluit daar iets aan te doen slaat ze volledig op tilt. En zij is niet de enige die daar last van heeft. Maddy wordt vervolgens opgepakt maar tot haar grote verbazing neemt deze arrestatie wel een heel aparte wending nadat ze agent Nick heeft ontmoet. Ze heeft zo haar vraagtekens bij hem maar is dusdanig geïntrigeerd dat ze dat gevoel voorlopig even parkeert. Vol overgave stort ze zich in zijn armen. Na haar ontmoeting met Nick gebeuren er ineens de meest rare dingen, de brieven zijn toch wel het meest opvallend. Tot in gruwelijk detail leest Maddy wat de afzender van haar wil. Maar zij is niet de enige die kan rekenen op post. Ook drie andere vrouwen ontvangen fanmail en de vraag is wat Maddy, Lydia, Rachel en Sasha met elkaar gemeen hebben.
Nick neemt het intussen niet zo nauw met regeltjes en zorgt daarmee, bewust of niet, voor verdachte situaties. Maddy's twijfel is aangewakkerd. Hopelijk op tijd.

"Doodstil" is geschreven op het leven van vier totaal verschillende vrouwen. Wat hebben deze vrouwen als gemene deler dat ze samen worden gebracht in dit verhaal? En hoe zit het met die gestoorde maniak die zijn idee maar niet van de grond krijgt? Wat is zijn rol in dit geheel en wat wil hij van de vrouwen? Want wat als je letterlijk tegen je droomman opbotst en er vanaf dat moment hele rare dingen gebeuren? En wat als je rare brieven gaat ontvangen en je geen idee hebt wie de afzender is? Of wat is wijsheid als je een onverwacht huwelijksaanzoek krijgt van een klant?

In een vlotte schrijfstijl, lekker ongecompliceerd, zet Van Houten vier korte verhalen neer die door een rode draad met elkaar verbonden zijn. Wat die rode draad is die Maddy, Julia, Rachel en Sasha met elkaar verbindt zal langzaam maar zeker duidelijk worden. Maar dat gaat niet zomaar, nee je wordt op verschillende momenten de verkeerde richting ingestuurd waardoor iedereen in het verhaal verdacht is. En dat werkt positief op het leesplezier.

Wat opvalt is dat hoofdpersonage Maddy de meeste indruk maakt, haar verhaal is ook meteen het eerste, wellicht dat het daarmee te maken heeft. Wanneer het tweede verhaal rondom Julia begint krijgt alles een geheel andere wending, je begeeft je als het ware in een totaal ander 'boek' en in eerste instantie heb je geen idee wat de verbindende factor gaat zijn. Heel verrassend want pas later wordt duidelijk hoe het zit. En dan begint het verhaal van Rachel, opgevolgd door dat van Sasha. Telkens weer onvoorspelbaar en totaal anders, alleen steeds die ene rode draad......

De aanduiding van de hoofdstukken in het Latijn geven aan in welke richting je het moet zoeken, heel origineel en goed gekozen. Ook positief is het aankaarten van een aantal zaken in de prostitutie -en modellenwereld die minstens opmerkelijk te noemen zijn. Een verhaal waaruit ook iets geleerd kan worden verdient een compliment, dat getuigt van research door de auteur.

Het boek is een combinatie van spanning, erotiek en het bevat zelfs behoorlijk wat humor. Het is fel, snel en vol zelfspot. Meteen al in het eerste hoofdstuk wordt een sfeer neergezet waardoor je er nog eens extra lekker voor gaat zitten. Dat ene specifieke scenario is zo grappig en herkenbaar geschreven, alsof het jezelf betreft. Het zet in ieder geval de toon. Van Houten neemt je mee in ijzersterke sfeerschetsen waardoor het verhaal met vlagen heel aannemelijk overkomt. Daar tegenover zijn sommige dingen best wat onwaarschijnlijk en vergezocht, met als gevolg dat het op dat moment iets afzwakt. De passages van de dader zorgen gelukkig weer voor extra spanning, ook al is het wel meteen duidelijk dat er sprake is van een heel ziek persoon en wat zijn intenties zijn, daar valt niets aan te raden. De uitdieping van personages Maddy, Julia en de maniak zijn erg sterk, die maken echt indruk. Bij de andere personages zwakt het iets af en bij Nick blijft niet veel meer over op het einde. Daar had nog wel wat meer ingezeten. Op een aantal (tik)fouten na is het al bij al een indrukwekkend thrillerdebuut én aangename kennismaking met Van Hout dat smaakt naar meer.

3,5 sterren