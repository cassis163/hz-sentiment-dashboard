maar is nog altijd de moeite van het lezen waard!,Jeffery Deaver (1950, Glen Ellyn, Illinois), is vooral bekend van zijn thrillers met in de hoofdrol Lincoln Rhyme of van zijn meer recentere reeks met gedragswetenschapper Kathryn Dance. Zo nu en dan verschijnen er echter ook boeken waarin hij een volledig nieuw personage introduceert. Eén daarvan is het zojuist verschenen Onder druk. De toekomst zal leren of de kennismaking met het nieuwe karakter, shepherd Corte eenmalig zal te zijn.
Special-agent Corte wordt in Onder druk belast met de bescherming van het gezin Kessler. Hoofd van het gezin, voormalig rechercheur Bryan Kessler, wordt tegenwoordig alleen belast met routineuze fraudezaken. Zijn vrouw, zijn schoonzus en zijn dochter leiden allen een relatief zorgeloos leventje. Toch wordt de familie bedreigd. De organisatie van Corte is er namelijk achter gekomen dat ze het doelwit zijn van een lifter, iemand die (meestal via marteling) informatie probeert te achterhalen. Aan Corte de taak het gezin te beschermen en uit te zoeken wie er als opdrachtgever schuilgaat achter de acties van deze uiterst gevaarlijke lifter.
Onder druk valt als het nieuwste boek van Jeffery Deaver nogal tegen. In eerdere recensies heb ik deze schrijver ooit de meester van de verrassende twist genoemd. Dat hij dit ook te ver kan doorvoeren blijkt uit deze thriller. Een paar keer de lezer(-es) op het verkeerde been proberen te zetten hoort erbij. Als je het echter overdrijft, werkt het trucje niet meer en bestaat het gevaar dat het irritant gaat worden. De keuze om het boek te schrijven vanuit het gezichtspunt van de hoofdpersoon is ook minder geslaagd. Het verhaal verliest hierdoor te veel aan vaart en spanning. Gelukkig weet Deaver dit werk, ondanks de genoemde tekortkomingen, toch boven het gemiddelde uit te tillen.

Onder druk is niet zijn beste werk, maar is nog altijd de moeite van het lezen waard!