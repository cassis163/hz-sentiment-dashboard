De schrijver Jens Henrik Jensen liet met zijn vorige boeken uit de Oxen-serie al zien dat hij een fantastische thriller schrijver is. In zijn boeken Hondenmoorden, Schaduwmannen en Bevroren vlammen, volg je de oorlogsveteraan Niels Oxen. Niels hield aan zijn stationering in Afghanistan en BosniÃ« afschuwelijke nachtmerries en PTTS over, die hem het dagelijkse leven en vooral de omgang met zijn zoon niet makkelijk maken. Nu wordt hij wederom ingezet bij het ontmaskeren van een machtige organisatie die niet vies is van corruptie en voor wie geweld de normaalste zaak van de wereld is. Zijn vaste partners zijn Axel Mossman en Margrethe Franck.
De verhaallijn en opbouw is vrijwel identiek aan de vorige boeken maar dat maakt het niet minder spannend of interessant om te lezen. Sterker nog, het nodigt uit tot het achter elkaar doorlezen omdat je weet dat het leidt naar een geweldig plot.
Wel is er deze keer meer emotie in het verhaal bijgekomen, de relatie met zijn zoon verloopt stroef en hij zoekt naar een nieuwe omgangsvorm. Margrethe Franck blijkt een duister stuk uit haar verleden niet et hem gedeeld te hebben wat spanningen oproept. Hierdoor krijgt het verhaal iets meer diepgang maar is bij verre na niet zoet te noemen.
Wolf is een ijzersterke thriller en de vorige delen hoeven niet eerst gelezen te worden, al zou het zonde zijn om ze te laten liggen, want al deze verhalen zijn duister, hebben een prachtige beschrijvingen van het landschap en door de directe schrijfstijl lijk je naast Niels Oxen te staan.
Jens Henrik Jensen behoort absoluut tot de top van de Scandinavische thriller-scene maar wereldwijd staat hij ook ver bovenaan.