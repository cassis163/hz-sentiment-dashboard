Het doet je terugverlangen naar vroeger; de geur van een heerlijke zelfgemaakte soep. Soep was vaak het voorafje bij het diner. Is de soep nu passé? Welnee? Niet als het aan Anna Dedock ligt. Volgens haar hebben we nu juist nog veel meer mogelijkheden om een lekkere soep op tafel te zetten. Waarschijnlijk heeft ze gelijk. Er zijn nu veel meer producten van over de hele wereld terug te vinden in de winkels. In het kookboek Alle dagen soep maakt Anna Dedock daar dankbaar gebruik van. Soepfanaten mogen haar weer dankbaar zijn omdat ze deze overheerlijke recepten voor de lekkerste en meest verrassende soepen met ons wil delen.

Er zijn veel (soep)kookboeken in omloop, maar weinig zijn er zo praktisch als deze. Alle dagen soep is dan ook echt een “must” voor iedere soepliefhebber. De soepen staan voorin het boek keurig gerangschikt in verschillende Categorieën. In dit overzicht kun je gemakkelijk zoeken wat voor soep je zou willen maken en voor welke gelegenheid. Zo vind je er romige soepen (waaronder een lekkere spinaziesoep), lichte soepen (waaronder een gezonde brandnetelsoep), goedgevulde maaltijdsoepen en zelfs zoete soepen; met als favoriet een verrassende witte chocoladesoep. In het boek staan de soepen niet in groepen gerangschikt, dus het is aan te raden altijd even de handige index erbij te pakken.

Voor veel van de recepten kun je nadat je alle ingrediënten in huis hebt gehaald direct aan de slag. Voor een aantal echter zal je eerst een goede bouillon moeten maken. Gelukkig staan de recepten voor deze bouillons ook uitgebreid beschreven in het boek. Zo vindt je er een recept voor een groente-, vis-, rund- en kippenbouillon die allen bijna niet kunnen mislukken. Je hebt daarna een krachtige basis voor je soep in huis.

Naast een aanzienlijk aantal bijzondere lekkere soeprecepten, waarmee je je als thuis-kok prima uit kunt leven, zijn er in het boek gelukkig ook een aantal klassieke soepen opgenomen. Waaronder een goed gevulde tomatensoep, Bij de meeste soepen staan er ook nog variatietips. De sfeervolle foto’s die bij alle recepten zijn te vinden zetten zeker aan tot koken. Aan de slag en eet smakelijk!