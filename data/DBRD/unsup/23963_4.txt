Aminata is een jong meisje dat via een mensensmokkelaar vanuit Sierra Leone in Nederland terecht is gekomen. In Nederland wordt ze door haar mensenhandelaar gedwongen zich te prostitueren en mishandeld. Dit had ze niet voor ogen toen haar aangeboden was om naar het rijke Europa te vertrekken. Op een gegeven moment weet ze te ontsnappen uit deze situatie. Het gevecht om haar asielaanvraag begint hiermee.

Deze debuutroman leest lekker, de hoofdstukken zijn niet zo lang en er is veel afwisseling doordat de verhaallijnen van Aminata en Noud constant afwisselen. Het verhaal is mooi opgebouwd. Het blijft prikkelen om door te lezen.
Via gesprekken met de diverse instanties kom je te weten wat Aminata allemaal in haar eigen land heeft meegemaakt. Aan de andere kant wordt het rechtssysteem beschreven omtrent de procedures voor het aanvragen van een verblijfsvergunning. Het maakt goed duidelijk dat het een constant gevecht is om erkend te worden, weer een eigen identiteit te krijgen, je geloofwaardigheid terug te krijgen. Het verlies van dit alles doet meer pijn dan elke fysieke mishandeling die Aminata heeft ondergaan.
Je leeft ontzettend met Aminata mee en gunt haar een positieve uitslag.