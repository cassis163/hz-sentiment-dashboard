Het ijzingwekkende boek 'Ragdoll' is het thrillerdebuut van de Britse auteur Daniel Cole (1983). De vertaalrechten van deze succesvolle thriller werden ondertussen al aan meer dan 30 landen verkocht en het wordt verfilmd voor tv. Het scenario van het boek was oorspronkelijk geschreven voor een tv-serie, maar werd afgewezen. Cole was dol op de personages, vond het verhaal grappig en wilde weten hoe het zou aflopen, dus besloot hij om het te verwerken in een boek.
In het boek moet rechercheur William Fawkes, bijgenaamd Wolf, samen met zijn collega's de meest bizarre zaak uit zijn carrière zien op te lossen. Er is namelijk een vreemd lijk gevonden en de moordenaar heeft een lijst vrijgegeven met daarop de toekomstige slachtoffers. Zullen de rechercheurs de moordenaar tijdig weten te pakken?

De proloog van het boek beschrijft de laatste dag van het proces van Naguib Khalid, een seriemoordenaar die zijn jonge slachtoffers levend verbrandde. Hij wordt, tot grote verbazing van iedereen, vrijgesproken. Wanneer Wolf, de leider van het onderzoek, de uitspraak te horen krijgt, knapt er iets bij hem. Vervolgens valt hij Khalid aan, maar de moordpoging mislukt en Wolf wordt geschorst.
Vervolgens keert Wolf, na enkele jaren verblijf in een psychiatrische instelling, terug naar het korps. Hij verbleef daar omdat hij de afloop van het proces van 'de crematiemoordenaar' niet kon verwerken. Tijd om stil te zitten hebben de rechercheurs niet, want ze krijgen de opdracht om één van de meest bizarre zaken uit hun carrière op te lossen: de ragdoll-zaak. Er wordt een lijk, bestaande uit zes aan elkaar genaaide lichaamsdelen van verschillende personen, tegenover het appartement van rechercheur Fawkes gevonden. De cover van het boek verwijst naar dit gruwelijke gegeven: de rug van het boek is namelijk aan elkaar genaaid met draad. De zaak komt in een stroomversnelling wanneer de dader een lijst vrijgeeft met daarop de namen en de datums van de dood van de zes volgende slachtoffers, waartoe ook Wolf behoort. Lukt het Wolf, Baxter en Edmunds om het leven van de slachtoffers te redden?
De spanning vanuit 'Ragdoll' komt vanuit meerdere kanten. Enerzijds is er de lappenpop, waarvan de lichamen moeten worden geïdentificeerd. Anderzijds is er de lijst met daarop de namen van de volgende slachtoffers. De rechercheurs moeten de moordenaar zien te pakken voor hij zijn lijst heeft afgewerkt. Ook het persoonlijke leven met de bijbehorende problemen van enkele personages wordt beschreven, waardoor het mensen van vlees en bloed worden en je makkelijker met hen kan meeleven. Op sommige momenten vond ik de thriller wel voorspelbaar. Een voorbeeld hiervan is wanneer de rechercheurs het plan hadden om de dood van het eerstvolgende slachtoffer in scène te zetten, je wist gewoon dat de moordenaar ging toeslaan. Er wordt veel gebruik gemaakt van onverwachte wendingen waardoor het verhaal toch nog verrassend en onvoorspelbaar blijft. Vooral de twist op het einde vond ik verrassend. Het is wel een boek waar je goed je hoofd moet bijhouden. Er is zo veel aan de hand en er zijn zo veel verschillende personages dat het ingewikkeld kan worden. Misschien heeft Cole dit wel met opzet gedaan om de lezer de verwarring te laten ervaren die de rechercheurs ook voelen?
Door de filmische schrijfstijl van Cole flitsen er voortdurend beelden door je hoofd, je kan je bijvoorbeeld heel goed voorstellen hoe die lappenpop daar aan het plafond hing.

Al bij al vind ik 'Ragdoll' een goed boek dat vlot leest. Het is een spannende thriller met een sterke verhaallijn. De onverwachte wendingen maken het verrassend en vooral de twist op het einde is geniaal en goed gevonden. Cole's filmische schrijfstijl maakt dat je je de moorden heel goed visueel kan voorstellen. Ik vind het wel jammer dat het verhaal op sommige momenten voorspelbaar was. Door de vele personages en de onverwachte wendingen moet je er je hoofd goed kunnen bijhouden om de draad niet te verliezen. 'Ragdoll', het thrillerdebuut van Daniel Cole, is een spannende en verrassende thriller die de zoektocht naar een sluwe en gruwelijke moordenaar beschrijft. Het is zeker een aanrader voor wie graag gruwelijke thrillers leest.