Scarlett en Donatella zijn al van jongs af aan gefascineerd door de rondreizende show ‘Caraval’, een spel vol magie waarbij je als toeschouwer aanwezig kunt zijn of als speler van het spel.

De zussen hebben echter nooit een uitnodiging mogen ontvangen ondanks het herhaaldelijk schrijven van brieven aan de meester van de show; Legende.

De grootste wens van de zussen is te ontsnappen aan hun gewelddadige vader, en als er op een dag geheel onverwachts een uitnodiging voor Caraval aan hun adres verschijnt, zorgt vooral Donatella voor een uitvlucht om toch te gaan ondanks alle gevolgen van dien.

Onderweg naar het eiland, onder begeleiding van een zeeman, is Scarlett haar zus uit het oog verloren en bij aankomst op de Caraval locatie blijkt dat haar zus de inzet is voor de nieuwe voorstelling.
De winst van het spel is het mogen doen van een enkele wens.

Gaat Scarlett de uitdaging aan en doet zij alles om koste wat kost haar zus te vinden? Maakt zij de juiste keuzes als speler van het spel?

Caraval is een boek vol magie dat de lezer vanaf de eerste pagina meetrekt in een verhaal over magie, intriges, leugens, liefde, bedrog en vriendschap.
Wat zijn de regels van het spel van Caraval, welke gebeurtenissen zijn echt en welke drijven je tot waanzin?

De schrijfstijl is vlot, en de gebeurtenissen welke elkaar in rap tempo opvolgen maken het verhaal dynamisch en spannend. Het leest vlot weg en laat je achter met het gevoel dat magie bestaat.

De personages zijn naar mijn idee briljant uitgewerkt. Elk met hun eigen karakter en geheimzinnige trekken. De personages zijn zodanig levendig beschreven dat je maar een klein beetje fantasie nodig hebt om ze daadwerkelijk voor je te kunnen zien.
Scarlett als personage vond ik sterk en mooi omschreven. In Caraval volg je haar, haar gedachten en gevoelens op de voet welke maken dat je je goed kunt inleven in het verhaal.
De struggles die zij heeft zijn duidelijk voelbaar en maken dat je zelf begint te twijfelen aan de dingen die in Caraval gebeuren. Weliswaar kun je je afvragen of de beschrijving van haar personage in het begin kloppend is met dat wat later wordt beschreven. Maar als je het verhaal goed leest, kom je erachter dat Scarlett zichzelf juist niet zo goed kende als zij zelf dacht.

Door gebeurtenissen en de beschrijvingen van de hoofdpersoon word je met regelmaat op het verkeerde been gezet. Dit maakt het verhaal spannend en het plot absoluut verrassend. De magie is door het verhaal heen voelbaar en de onmogelijke gebeurtenissen zetten je op een dwaalspoor van vertwijfeling. Wie is te vertrouwen, wie spreekt de waarheid?

Caraval is een van de boeiendste verhalen die ik tot nu toe heb gelezen dit jaar. Naast magie bevat het verhaal ook duisternis en dit maakte het voor mij absoluut aantrekkelijk om het te lezen.
Het heeft mij doen nadenken over de keuzes die je krijgt in het leven en of je altijd voor veiligheid moet kiezen of ook eens een sprong in het diepe zou moeten wagen.

Zussenliefde staat voor mij ook centraal in dit boek en is duidelijk voelbaar te lezen vanaf de pagina’s. Dat wat de zussen voor elkaar over hebben en het rotsvaste vertrouwen in elkaar maken dit verhaal prachtig. Echter lijkt de zussenliefde vooral in het begin van een zijde te komen. Aan het einde van het verhaal wordt echter duidelijk dat juist door de verschillende persoonlijkheden, de zussen op verschillende wijze hun liefde voor elkaar laten zien.

Ik vond Caraval fascinerend en een aanrader voor hen die de magie van verhalen altijd al hebben gevoeld!
Ik ben ontzettend benieuwd naar het vervolg. Gelukkig staat deze op mijn te wachten op de plank!