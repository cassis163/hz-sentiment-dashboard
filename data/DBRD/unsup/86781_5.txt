Je kan op onze spot, We Love Crime, de duorecensie van Chantal en mij nalezen. Ik was erg blij met dit gewonnen boek, aangezien ik er bij het begin van de maand al erg naar uitgekeken had.
Het verhaal over Emma (toen) en Jane (nu), is wisselend vanuit hun eigen perspectief geschreven. Daardoor krijg je gefractioneerd de informatie toegediend als lezer, en bouwt de spanning zich steeds meer op. Het boek is nergens bloedstollend spannend maar de sfeer van het 'bijzondere' en moderne huis draagt bij tot een gevoel van vervreemding. Diezelfde vervreemding ervaren Emma en Jane ook en op een bepaald moment slaat dat dan weer om in angst en paranoia.
De schrijfstijl is van die aard dat je begint aan het boek en dan....kan je hem niet meer neerleggen! Het leest erg vlot en daardoor zit er veel tempo in het boek. Ik hou daar in een thriller wel van!
Er zijn niet veel personages in het boek die er toe doen. Dit komt door de afscheiding van de buitenwereld die de bewoners van het huis ervaren. Je leert Jane en Emma steeds beter kennen, ook hun mindere kantjes worden steeds duidelijker. Dat maakt ze wel erg menselijk en realistisch.
Ik heb genoten van dit boek en ik raad het zeker iedereen aan! Laat het volgende boek maar komen J.P. Delaney!!