Wat een heerlijk boek is dit! Ove is een brompot maar au fond eigenlijk een gekwelde man die niet één maar verschillende tegenslagen heeft moeten verwerken in zijn leven. Hij is 58 maar lijkt ouder door het conservatisme dat hem wordt toegedicht. Het loont echt de moeite om hem beter te leren kennen!

Hij mag dan niet zo goed met mensen kunnen omgaan, snel blijkt dat hij wel zijn hart op de juiste plek heeft zitten. De link met zijn kat, ook het beeld op de cover, lijkt me ook zeer duidelijk: deze man heeft zeker 7 levens te goed! Nieuwe en oude verstoorde vriendschappen worden gesmeed of hersteld.

De stijl van Fredrik Backman staat me ook wel aan. Humor, ontroering en verdriet liggen bij hem vlak naast elkaar. Ik las zijn laatste boek 'Britt-Marie was hier' het eerst en dit lijkt er wel erg op. Als je met dit boek zou beginnen, is de verrassing wel groter voor zo'n tongue-in-cheek-verhaal. Het is wel wat oppassen geblazen dat de lach er niet te dik bovenop ligt, maar wat mij betreft is dat zeer goed gelukt.

Binnenkort komt de verfilming uit in Nl met de steengoede Rolf Lassgård in de hoofdrol die als geen ander zulke getormenteerde personages kan spelen. Hopelijk volgt Vlaanderen snel!