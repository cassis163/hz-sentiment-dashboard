Jo Nesbø kan schrijven. Dat is bekend. Hij heeft met Harry Hole een interessante protagonist geschapen. Harry is een politierechercheur met een drankprobleem en de nodige emotionele bagage. Van de eerste twee boeken uit de Harry Hole serie was ik niet bijster onder de indruk. Ik vond ze vrij gemiddeld binnen het Scandinavische thrilleraanbod. Achteraf gezien lijken het vingeroefeningen voor het derde deel: de roodborst. Dit verhaal steekt met kop en schouders boven de vorige twee uit. Het is een interessant, spannend verhaal waarin het duistere oorlogsverleden van sommige Noren verweven wordt met gebeurtenissen in het heden. Andere thema’s zijn machtsmisbruik, corruptie, trouw en verlies. Het is een geloofwaardig verhaal waarin Harry Hole als hoofdpersoon gegroeid is maar waar er ook meer plaats is voor een aantal beter uitgewerkte bijrollen. Naar mijn mening staat dit boek op een lijn met de beste Mankells.