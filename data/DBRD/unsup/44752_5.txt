Het verhaal gaat voornamelijk over Laura. Ze werkt bij koffiebar Barista! samen met haar vriendin Iris. Het gaat al een tijdje slecht door de opening van een Starbucks recht tegenover hun koffiebar, maar één bepaalde man is vaste klant: Mystery Man. Laura voelt zich aangetrokken, maar is er van overtuigd dat hij haar type niet is. Ze valt namelijk op blonde jongens en dat is Mystery Man allesbehalve. Nick, de jongen op wie ze tijdens haar tienerjaren smoorverliefd was, is wel blond en is wel haar type. En wanneer hij ook in Barista! sta, weet ze het allemaal niet meer. Uiteindelijk maakt ze een keuze, maar de twijfel blijft altijd bestaan. Tot het moment gekomen is dat ze die twijfel over boord moet gooien...

Dit boek leest enorm vlot! Gisteren begonnen tijdens mijn half uur-durende treinreis en ineens 36 pagina's verder! Een normaal gemiddelde is 20 pagina's! Op de terugreis moest ik iets minder dan een 3 kwartier wachten op mijn trein en dan nog de treinreis zelf en ik was al over de helft. Het laatste stuk vloog er ook door. Dit is echt een boek dat je niet kan wegleggen.

Elsbeth Witt schrijft heerlijk, lekker filmisch. De setting van de koffiebar vind ik ook echt leuk. Ik heb zowaar zelf zin om een koffiebar te openen.

Op een andere blog las ik al over de vergelijking met Isa & Ruben van de Chantal van Gastel-boeken. Dit bleef ook in mijn hoofd spoken en ja, ik vergelijk ze ook met Isa & Ruben. Heerlijk om dit koppel naar mekaar toe te zien groeien, met de ups en downs. Ik ben dan ook super benieuwd naar het vervolg.

Op het einde is er een echte climax. Het lijkt alsof ik naar een soap zit te kijken vlak voor de zomeronderbreking. Nu moet ik wachten tot het volgende boek. Hoe gaat het verder? Ik wil dit NU weten! ;-)

Kortom, een heerlijk boek. Een echte aanrader!