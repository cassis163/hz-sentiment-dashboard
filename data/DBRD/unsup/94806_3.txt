Het boek begint met de aanduiding ‘ Gebaseerd op een waargebeurd verhaal’. Na een kort eerste hoofdstukje met een cryptisch poëtische beschrijving van de geliefde vrouw, belanden we midden in het verhaal . De ik-verteller zit in een Argentijnse gevangenis en wil ons en de rechtbank zijn versie van de story vertellen. Hij is een geëerd professor Latijn aan een fictieve ( Italiaanse?) faculteit, op enkele jaren van zijn emeritaat en nu druk doende een belangrijk congres in te richten. Celibatair, nooit een relatie gehad, zijn hele leven geconsacreerd aan zijn studie van klassieke en middeleeuwse schrijvers. Op een dag ontvangt hij een mail van de onbekende Sarah, er ontspint zich een zeer intensieve communicatie, hij wordt verliefd en…eindigt dus in de gevangenis.
Zonder de waarschuwing aan het begin van het boek, zouden we de gebeurtenissen onmiddellijk wegzetten als onmogelijke fictie, nu zijn we benieuwd naar het hoe en waarom. Toch is het geen thriller, maar een, ah ja, de titel verraadt het: een romance. In een krappe 170 pagina’s laat Pheijffer zijn duivels los: in ingewikkeld geconstrueerde volzinnen onderhoudt hij ons over hoop, geloof en liefde, maakt parallellen met God ( hoofdletter) en godsdienst, citeert Latijnse schrijvers, zoekt inspiratie in mythen ( sagen en legenden), kortom, hij toont zich een taalvirtuoos van de bovenste plank, waarbij niet alleen zijn grammatica klopt tot in de puntjes, maar je ook meer Latijnse uitdrukkingen meekrijgt dan je de voorbije 20 jaar ooit las. Gelukkig zonder voetnoten en storende vertalingen. Dit is ironie, voor alle duidelijkheid.
Zo verdenk ik ook de schrijver ervan deze stijlfiguur uitbundig te omarmen. Niet alleen krijgt het verdorde academische wereldje ervan langs, ook de volksmond in hoofde van de ongeëduceerde Peachez kraamt veel pseudo-serieux uit.
Kortom: een machtig boek(je) in een krachtige taal.
Een winnaar? Dat dan weer niet: wanneer woordacrobatie primeert boven leesplezier, haak ik af. Ondanks de poëtische pareltjes. Ondanks de spitse observaties. Invoelen zit er niet bij. Jammer.