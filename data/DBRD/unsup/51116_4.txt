Ongeveer een jaar geleden keek ik het eerste seizoen van de serie The 100. Meteen was ik fan en maakte ik een mental note to self: ik moet de boekenreeks van Kass Morgan lezen waarop deze tv serie gebaseerd is! Voor mijn verjaardag in juni 2015 kreeg ik dan ook het eerste deel in deze serie, maar op de één of andere manier belandde hij in de kast. Waren het de wisselende reviews die ik overal online tegenkwam? Of was het toch mijn angst dat de televisieserie al te veel van de verhaallijn had verklapt?

Hoe dan ook, eindelijk heb ik de sprong gewaagd om The 100 te lezen. Hoewel er toch redelijk wat verschillen zijn met de gelijknamige televisieserie, heb ik enorm genoten van het eerste boek in de trilogie!

In The 100 leeft de mensheid in een ruimteschip dat rond de aarde zweeft, omdat onze planeet door een nucleaire kernramp onleefbaar is geworden. Door de groeiende populatie en het opraken van de voorraden is het echter steeds moeilijker om iedereen op het ruimteschip in leven te houden. Daarom worden 100 jeugdgevangenen naar de aarde gestuurd; enerzijds om te onderzoeken of deze planeet ondertussen weer leefbaar is en anderzijds om voorraden te sparen. Samen moeten de jongeren proberen op aarde te overleven. Maar wie  kan je vertrouwen als je weet dat iedereen om je heen een crimineel verleden heeft?

Voor mij persoonlijk was het vooral belangrijk om The 100, het boek, proberen los te zien van de televisieserie. Ik wilde niet voortdurend de verhaallijnen vergelijken of met te hoge verwachtingen aan het boek beginnen. Gelukkig was het al lang geleden dat ik het eerste seizoen zag, waardoor ik met een zo open mogelijke geest het boek kon gaan lezen. Meteen viel me dan ook de heerlijke schrijfstijl op, die ervoor zorgde dat ik het boek zo snel mogelijk uit wilde lezen!



Wat mij erg aanspreekt aan The 100 is het feit dat er vier hoofdpersonages zijn, met elk hun eigen verhaal. Deze verhalen staan echter niet los van elkaar. De personages kennen elkaar (soms via via) en maken allemaal hetzelfde mee; alleen vanuit een heel ander referentiekader. De één is een meer luxeleven gewend, terwijl de ander uit een heel andere laag van de bevolking komt. Als lezer leer je hierdoor de verschillende leefwerelden op het ruimteschip kennen.

De personages zijn bovendien heel realistisch geschreven, waardoor je je gemakkelijk met hen kunt identificeren. Bovendien hebben ze alle vier duidelijk hun eigen stem en hun eigen persoonlijkheid, waardoor het niet moeilijk te onderscheiden is uit welk gezichtspunt de hoofdstukken geschreven zijn. Daarnaast vind ik het heel interessant dat één personage zich nog in de ruimte bevindt. Zo weet je immers ook wat daar speelt onder de achterblijvers op het schip.

In veel reviews van andere boekenbloggers las ik trouwens dat mensen één personage niet sympathiek vonden, maar zelf had ik met niemand problemen. Ik vond het bovendien erg tof om de personages beter te leren kennen aan de hand van flashbacks.



Hoewel de world building van het ruimteschip hier en daar nog iets sterker had gemogen, vond ik het fantastisch om over de aarde te lezen uit het oogpunt van mensen die op een ruimteschip geboren zijn. Kass Morgan weet deze veranderde planeet heel beeldend en tot in de details te beschrijven, waardoor niet alleen de personages maar ook ikzelf vol bewondering naar deze planeet kijken.

Ik moet echter wel toevoegen dat The 100 een beetje aanvoelt als een inleiding tot een groter geheel. Mijns inziens ontbreekt het verhaal aan actie en spanning, pas tegen het einde gebeurt er iets spannends - maar om te weten hoe dat verder gaat moet je het vervolgboek lezen.. Hoewel het verhaal nergens traag of saai is, had ik toch graag wat meer actie gezien.

The 100 is een heerlijk boek om te lezen, zo eentje die je aan het fantaseren zet. Hoe zou de wereld er uitzien na een nucleaire kernramp? En hoe zou het zijn om te leven op een ruimteschip? De schrijfstijl, de world building en de diversiteit aan realistische personages maken dit boek een feestje om te lezen. Van mij persoonlijk had het verhaal iets meer actie mogen bevatten, maar ik vermoed dat dit eerste boek slechts een aanloop is naar het verhaal dat nog komen zal.. Ik ben benieuwd!