De 64-jarige Gordon Campbell is strafpleiter. Hij woont met zijn vrouw, die rechter is, in Salt Lake City. De ontbrekende getuige is zijn debuut.
Rita en de 12-jarige Miranda Eddington gaan het huis van hun echtgenoot en vader Travis Eddington binnen. Travis, de zoon van de steenrijke boer Ferris Eddington, wordt doodgeschoten en de twee vrouwen komen weer naar buiten, met het pistool. Maar wie heeft geschoten?
De kleine Miranda raakt in shock, ze is totaal verstijfd en kan niet meer praten of bewegen.
Ferris vraagt advocaat Dan Morgan om zijn schoondochter Rita, te verdedigen en beginneling Douglas McKenzie helpt hem daarbij. Rita wordt vrijgesproken, ze zegt dat Miranda het heeft gedaan. Maar dan wordt Miranda wakker. Ferris Eddington wil per se dat Morgan en McKenzie nu zijn kleindochter verdedigen. En zij is schuldig. Of toch niet?
De ontbrekende getuige is een enorm spannend boek, vol onverwachte wendingen en verrassingen. Er is een prettige afwisseling in de lengte van de hoofdstukken en al lijkt het boek heel dik, een beetje lezer heeft het zo uit. Campbell heeft namelijk een prettige schrijfstijl.
In deze rechtbankthriller is de vergelijking met John Grisham al snel gemaakt. Maar Campbell heeft een veel vlottere schrijfstijl. Waar Grisham vaak blijft hangen en uitwijdt, soms zelfs langdradig wordt, gaat Campbell in een goed tempo door zonder informatie te vergeten.
Zijn schrijfstijl zet de lezer voortdurend aan tot speculeren en meedenken, ademloos verder lezen om erachter te komen wat er gebeurd is en waarom.
Jammer is alleen dat het meisje op de omslag totaal niet op de Miranda lijkt zoals ze in het boek beschreven wordt. Daar heeft ze donkerrood haar, op de omslag is ze blond. Een foutje van de uitgever.
Voor de rest: een prachtig boek. In het begin is het gewoon spannend, ongeveer na een kwart raakt de lezer eraan verslingert en zo tegen de helft is de lezer verslaafd. Lezen, lezen, lezen, want het moet uit!