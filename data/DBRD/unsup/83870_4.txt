In Zwartspreuk leer je Nadia kennen. Nadia is een heks, maar haar moeder heeft haar nog niet volledig opgeleid. Wanneer haar moeder het gezin verlaat, verhuist Nadia met haar vader en broertje naar Captive's Sound. Hun eerste ontmoeting met het stadje verloopt niet soepel, ze krijgen een auto-ongeluk. Volgens Nadia heeft dit te maken met de magie die zich bevindt in en rondom het stadje.

Nadia leert op haar nieuwe school Verlaine kennen, ze vertelt haar dat ze een heks is en wil samen met haar een spreuk uitvoeren waarbij ze de toekomst kunnen bekijken. Op het moment dat Nadia de spreuk uitvoert, stapt Mateo de kamer binnen. Vanaf dat moment is alles anders.

Het boek is een echte pageturner. De eerste hoofdstukken geven je de tijd om de personages en de stad te leren kennen. Daarna wordt het verhaal spannender en spannender. Ik keek elke dag uit naar het moment waarop ik weer kon lezen.

Gelukkig is dit het eerste deel van een trilogie en komen er dus nog 2 delen. Voorjaar 2018 komt het tweede deel, ik wacht met smart!