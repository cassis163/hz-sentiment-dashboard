Juist als je denkt dat hij bijna niet beter kan, na het lezen van de boeken van Cornwell, Gerritsen, Iles en nog zo wat namen, ontdek je dan de boeken van James Patterson. Nu wil ik niet zeggen dat voornoemde auteurs minder goed zijn dan Patterson. Ik wil zeggen dat zij allen op hun eigen manier, naast elkaar, aan de top staan. Ik heb dan ook binnen korte tijd een aantal boeken van Patterson verslonden. Een ander woord heb ik er niet voor.

Kat en muis is een verhaal met Alex Cross in de hoofdrol, en ook oude bekende Gary Soneji duikt weer opt. Kyle Craig, John Sampson, Nana én Christine, ze zijn er allemaal bij. Voeg daarbij een nieuwe ´engerd´, Mr Smith genaamd, en een nieuwe FBI-agent, Thomas Pierce, en alle ingrediënten zijn er weer voor een akelig spannend boek. Ik ga hier verder niets over het verhaal vertellen, want ik zou dan, zeker voor lezers die de boeken rond Alex Cross gevolgd hebben, te veel weggeven.

Hoewel de boeken rond Alex Cross min of meer op zichzelf staan, is het overigens beter om ze zoveel mogelijk op volgorde te lezen. Raadpleeg hiervoor het staatje bij de informatie over James Patterson.