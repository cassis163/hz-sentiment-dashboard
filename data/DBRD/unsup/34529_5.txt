De vorige novelle van de meester is de winkels nog niet uit of King komt alweer met een volgende. In Verlichting keren we wederom terug naar het “Magic Kingdom” waarin Stephen King veel van zijn boeken en verhalen laat afspelen. Ik heb het dan natuurlijk over het fictieve plaatsje Castle Rock in de Amerikaanse staat Maine.
Dit keer maken we kennis met Scott Carey. Deze veertiger leeft een rustig leventje nadat hij gescheiden is van zijn vrouw Nora. Als bouwer van websites weet hij zijn eindjes goed aan elkaar te knopen en hij heeft gezelschap van zijn kat Bill D. Cat. Zo op het oog lijkt er niets aan de hand maar er is iets vreemds gaande met Scott…hij blijft gestaag gewicht verliezen, hoewel er uiterlijk niets aan hem lijkt te veranderen. Hij is nog steeds die nét te zware man van middelbare leeftijd waarbij een hartaanval al op de loer lijkt te liggen. Scott lijkt zich er in eerste instantie niet echt zorgen over te maken, hij voelt zich namelijk kiplekker, maar hij vertelt het toch aan de gepensioneerde dokter Bob.
Ondertussen raakt Scott verwikkelt in een ruzie met zijn twee lesbische buurvrouwen die in Castle Rock een vegetarisch restaurant proberen te runnen. Door mee te doen aan de jaarlijkse hardloopwedstrijd weet Scott de vrouwen uiteindelijk voor zich te winnen en hij deelt zijn geheim met hen. Wat volgt is mooi, hartverwarmend maar ook een beetje verdrietig.

Waar King in zijn vorige korte novelle Gwendys Knoppenkist nog een beetje worstelde om een heel groot verhaal in een bescheiden aantal pagina’s te willen proppen, slaagt hij er met Verlichting wel in om een heel mooi, kort verhaal met een flinke boodschap er in neer te zetten. Het begint luchtig om uiteindelijk te eindigen met een knal.
Nu Stephen King wat ouder begint te worden, in september 2019 wordt hij 72, lijkt hij zich te gaan richten op kortere verhalen waarin hij het thema dood op een mooie manier probeert te onderzoeken. En ergens lijkt het er al op dat hij zichzelf er ook al mee verzoend heeft.
Verlichting is een korte novelle die allerminst luchtig opgevat moet worden!