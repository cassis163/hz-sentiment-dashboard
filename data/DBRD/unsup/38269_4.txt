De moeder van Milly zit in de gevangenis, wachtend op haar rechtszaak. Als seriemoordenaar heeft ze verschrikkelijke dingen gedaan. Milly is degene die ervoor gezorgd heeft dat haar moeder werd aangehouden. Zwaar getraumatiseerd is Milly, met een nieuwe identiteit, opgenomen in een pleeggezin. Een gezin dat het niet moet hebben van stabiliteit en dat maakt het niet makkelijk voor Milly. Vooral Phoebe, de oudere dochter, moet niets hebben van Milly en doet er alles aan om Milly’s leven te verzieken. Milly zelf zit met een groot schuldgevoel naar haar moeder toe, het is toch haar moeder…en is Milly eigenlijk wel beter dan haar moeder, of is het zo moeder zo dochter?

Toen ik Goed of slecht oppakte, werd ik verrast door het gevoel dat de cover gaf. Ruw, maar toch ook weer zacht. Heel apart gedaan. Er staat een meisje op afgebeeld en onder de titel de zin: “Ik ben de dochter van een seriemoordenaar…”

De cover en de samenvatting op de achterflap zorgen ervoor dat er gelijk een grote nieuwsgierigheid onstaat, een boek dat gelezen moet worden. De eerste bladzijden zijn ongenummerd en de weergegeven tekst op deze bladzijden maakt nog een keer extra nieuwsgierig.

Goed of slecht verhaalt vanuit het perspectief van Milly, in de eerste persoon. Een verhaal waarbij Milly zich regelmatig richt tot haar moeder. In plaats van het verhaal aan de lezer te vertellen, verteld ze in gedachten het verhaal aan haar moeder. De macht die haar moeder over haar heeft is, ook nu nog, heel groot, en diep van binnen is Milly voortdurend bezig haar moeder tevreden te stellen. Zoals ze het geleerd heeft, zoals ze opgevoed is. In haar nieuwe omgeving weet bijna niemand wie Milly echt is, om haar te beschermen heeft ze een nieuwe identiteit gekregen. Maar dit beschermt haar niet tegen haar eigen innerlijk, ze is nog steeds wie ze is…de dochter van een seriemoordenaar. Eigenlijk is zij ook een slachtoffer van haar moeder, toch…

Een boek met een onderhuidse spanning dat een wat benauwend gevoel geeft. Milly is dan wel tijdelijk opgevangen in dit pleeggezin en haar pleegvader is zelf een traumapsycholoog, maar de andere familieleden hebben zo hun eigen problemen. Haar pleegmoeder is erg labiel en haar pleegzusje Phoebe ziet haar liever meteen weer vertrekken. Wat het voor Milly extra moeilijk maakt is dat ze aan niemand iets kan vertellen, alleen haar pleegouders zijn volledig op de hoogte. Milly staat er alleen voor, en dit terwijl ze zo hard probeert onder de macht van haar moeder uit te komen. De auteur laat je in Goed of slecht als lezer onder de huid van Milly kruipen wat een beklemmend gevoel geeft. De uitwerking van de karakters geeft een bepaald beeld van de personages, en de sympathie gaat naar die personages die het meest kwetsbaar overkomen. Maar ondertussen is er die twijfel of deze sympathie wel terecht is.

In afwachting op de rechtzaak, waar Milly de kroongetuige is, bekroop mij steeds meer het gevoel dat er dingen werden achtergehouden. Er zijn situaties die niet volledig afgerond worden, de auteur laat het aan de lezer over om het een en ander in te vullen, compleet te maken. In mijn hoofd dacht ik regelmatig het plaatje volledig ingevuld te hebben, maar steeds als er een geheim ontrafeld werd, kon ik alles weer opnieuw proberen in te vullen. Schokkende ontdekkingen die soms voor afschuw zorgen en die mij anders naar de personages liet kijken. Iemand kan je nog zoveel vertellen, maar hoe weet je wat de waarheid is?

Ali Land werkte 10 jaar lang met kinderen en tieners met ernstige psychische problemen. Deze ervaring is goed merkbaar in dit boek. Goed of slecht is een sinistere thriller, een thriller met een verfijnd stukje psychologie en waarmee de auteur de donkerste kanten van de mens laat zien.