Schrijfster Griet op de Beeck was een aantal weken terug te gast bij tv-programma Zomergasten. Ik ben zonder verwachtingen met een glas wijn en wat lekkers voor de tv gaan zitten en nog voor mijn glas leeg was, was voor mij duidelijk dat Op de Beeck een bijzondere en wijze vrouw is. Ik ging die avond helemaal op in het programma en constant dacht ik alleen maar ‘wauw’. Ik was zo onder de indruk dat ik moeite moest doen om niet meteen één van haar boeken te kopen. Een paar weken later stak ik alsnog haar debuut "Vele hemels boven de zevende" in mijn tas om wederom op te gaan in de woorden van deze Vlaamse schrijfster.

5 personages
"Vele hemels boven de zevende" vertelt het verhaal van vijf mensen. Stuk voor stuk zijn ze personen met een diepe ontevredenheid in het leven, wat bij ieder voor constante struikelblokken zorgt. Zo is er Eva, die goed is in doen alsof ze weet hoe je moet leven. Dan is er Elsie met het perfecte gezin, maar niet zo gelukkig getrouwd als ze zichzelf wijsmaakt. Casper is een kunstenaar samenwonend met zijn vriendin en haar zoon als hij intens verliefd wordt op een andere vrouw. Daarnaast is er Lou, de dochter van Elsie, die maar geen aansluiting bij haar leeftijdsgenoten vindt. Tenslotte is er Jos, een alcoholist die al jaren een groot geheim met zich meedraagt.

Het zijn vijf personages die elkaar proberen te steunen in de stuntelende weg naar een beter leven. Maar hoe verder het verhaal gaat, des te duidelijker wordt dat een persoon ook zelf iets moet doen wil je een tevredenheid in het leven vinden.

Perfecte zwakke personen door ijzersterke personages
Op de Beeck laat haar personages hun verhaal vertellen in een ik-vorm. Soms als een mooie prozatekst, soms bijna als een theaterscript door de vele dialogen en soms bijna als poëzie door de prachtige zinnen. Er is sprake van veel afwisseling, maar dit is naast dat je sterk beeld van de levens van de personages krijgt, één van de sterkste punten uit dit boek. Op de Beeck weet namelijk precies wanneer ze vertellerstekst of personagetekst moet gebruiken, ze weet precies wanneer ze lange zinnen moet schrijven, maar ook wanneer ze kort moeten zijn. Hierdoor zet ze met ijzersterke personages zwakke personen neer die je niet snel los zullen laten.

Een verhaal om voor altijd bij je te dragen
"Vele hemels boven de zevende" lijkt op het eerste oog vooral een dramatisch verhaal over vijf verschillende maar moeizaam met elkaar verbonden levens. Het draait daarentegen niet alleen om de struikelblokken en de moeilijkheden die hierbij komen kijken, maar het draait naar mijn idee vooral om verbinden met jezelf door keuzes te maken, door in het diepe te springen. Het resultaat hiervan is dat dit boek, voornamelijk aan het einde, schreeuwt: ‘er is nog hoop!’ Na het omslaan van de laatste pagina voelde ik dan ook een intense drang om te leven. Gewoon voluit te leven. Een beter einde kan een boek niet hebben.