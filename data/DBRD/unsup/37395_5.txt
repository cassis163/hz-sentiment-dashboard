Lisa Jackson verraste de Nederlandse lezers in 2006 al met haar debuut Slaap zacht. Nooit van deze Amerikaanse auteur gehoord hebbende, was dit boek voor velen de aanleiding om haar in hun hart te sluiten en uit te zien naar haar tweede boek. Met De zevende doodzonde doet zij een poging om dat plaatsje definitief te maken. Het lijkt er sterk op dat ze daar met glans in zal slagen.
In De zevende doodzonde geeft Jackson in een korte inleiding weer wat er twintig jaar geleden met Faith Chastain is gebeurd. Deze minder prettige gebeurtenis vormt het fundament voor dat wat haar dochter Abby later in haar leven ziet gebeuren. Al vrij snel wordt haar ex, de populaire radiopresentator Luke German, vermoord gevonden. In zijn gezelschap bevindt zich het ontzielde lichaam van Mary LaBelle, een veel jongere dame. Omdat Abby erfgename blijkt te zijn van Luke, staat ze hoog genoteerd op het verdachtenlijstje. Rechercheur Reuben Montoya komt tot de conclusie dat de moordenaar in een andere hoek gezocht moet worden. Abby kan de dader niet zijn en dat zou ook volledig in strijd zijn met zijn gevoelens voor haar. Als het spoor naar het oude ziekenhuis, annex klooster leidt waar ook de moeder van Abby al dan niet vrijwillig het leven liet, wordt het wel erg bizar. Dit kan niet alleen toeval zijn.
Lisa Jackson is er ruim in geslaagd om Slaap zacht te overtreffen. Als spanning, onverwachte wendingen, weerzinwekkende situaties, verrassing, sprekende karakters, romantiek, onvoorspelbaarheid, originaliteit en een uitstekende plot zo met elkaar in balans zijn, dan kun je spreken van een sterke thriller. Geen moment van inzakken of vertragen, geen zoeken naar bladvullende teksten, alles wat er staat hoort in het verhaal. Op hoge snelheid wordt gezocht naar een moordenaar die steeds twee mensen met tegengestelde karakters dood achterlaat, waarbij Montoya net te laat komt om een volgende moord te voorkomen.
Ook de relatie met de moeder van Abby is origineel gevonden en blijft tot ver in het verhaal in nevelen gehuld. De zevende doodzonde is een boek dat je aandacht blijft opeisen, ook als doorlezen vanwege je maatschappelijke verplichtingen niet verstandig is. Een goede raad voor de toekomstige lezers: reserveer wat tijd voor dit spannende verhaal, want Lisa Jackson eist je op tot aan de laatste regel op pagina 431!