Lucy Wakefield is een gelukkige vrouw. Zij heeft een goede baan, een heerlijke echtgenoot en plannen om in een voorstad van New York een mooi huis te kopen waar zij en Warren een gezin kunnen stichten. Zij is al eerder zwanger geweest maar die zwangerschap deed zich voor op een moment waarop gezinsuitbreiding onverantwoord zou zijn geweest. Dit was ook meteen de laatste keer want alle pogingen daarna om zwanger te worden liepen op niets uit en de kinderwens ging niet in vervulling. Het verandert de sympathieke Lucy in een vrouw met een obsessief gedrag die dusdanig ontspoort, dat Warren haar verlaat. Op een dag moet Lucy wat spullen voor haar huis kopen en ze besluit dat te doen bij de plaatselijke vestiging van Ikea.

Marilyn en Tom zijn een gelukkig stel en ze genieten van een aangenaam leven en Natalie, hun pasgeboren dochtertje. Als Marilyn op haar werk een presentatie moet doen en Natalies kindermeisje niet op komt dagen, loopt Marilyn’s dagplanning in het honderd. Op deze chaotische dag moet Marilyn een boodschap doen bij de plaatselijke vestiging van Ikea en verliest zij Natalie voor korte tijd uit het oog. Het zal 21 jaar duren voordat moeder en dochter elkaar terug zien.

Voordat zij met schrijven begon was Helen Klein Ross werkzaam als creatief directeur in de reclamewereld in New York en San Francisco. Haar verhalen, gedichten en essays werden gepubliceerd in toonaangevende tijdschriften en leverden haar vele prijzen op. Ze is van mij is een roman over de ontvoering van een baby, maar is niet gebaseerd op een waargebeurd voorval. Het verhaal  is ontsprongen aan haar eigen diepgewortelde angst haar twee dochtertjes kwijt te raken in het drukke en overvolle New York. Hierover zegt ze: “Taking a baby would take only a moment. I was always kidnapping them, in my mind, in order to know how to keep them safe from it.”

Het verhaal wordt verteld vanuit verschillende perspectieven. Ieder heeft zijn of haar eigen beleving en emoties bij de hartverscheurende gebeurtenissen. Lucy die weet dat zij een grote fout heeft gemaakt, Natalie/Mia bij wie op een zeker moment het besef begint te groeien dat haar moeder haar moeder niet is, Marilyn die niet wil geloven dat haar dochtertje voorgoed verdwenen is en Tom die zich niet wil en kan voorstellen wat er met Natalie is gebeurd en niet meer wil leven voor een kind dat er niet meer is. Zo zijn er meerdere goed uitgewerkte personages.

Helen Klein Ross heeft een mooie schrijfstijl waarmee zij het verhaal eigenlijk op vrij eenvoudige wijze vertelt en dat daardoor heel diep raakt. Het gaat niet alleen over de ontvoering en de ingrijpende gevolgen daarvan voor veel mensen, maar vooral ook over de kracht van moederliefde, over familiebanden, over verlies en kwaadheid, over zelfverwijt en acceptatie en over hereniging en vergeving.

Ze is van mij is een fascinerende, verontrustende en ontroerende roman waarmee Helen Klein Ross diepe indruk maakt. Een verhaal dat je niet snel zult vergeten.