Wat een fijne aanwinst voor scholen die Engels op het programma hebben staan. Zinglish is een liedjesboek met een cd vol tweetalige liedjes om jonge kinderen al vertrouwd te maken met de Engelse taal. Dat is de auteurs, Marlijn van Kempen, Sanne Ramakers en Jeroen Schipper zeker gelukt.
De vrolijke voorkant van het boek, getekend door Margot Senden, nodigt je uit om snel het boek open te slaan. Hierin vind je achtentwintig liedjes, die onderverdeeld zijn in drie soorten. De eerste groep zijn de dagelijkse deuntjes. Dit zijn liedjes die gebruikt worden voor terugkerende routines. Bijvoorbeeld het starten van de dag, een liedje om de aandacht van de kinderen te krijgen of een liedje om de kinderen snel in een rij te krijgen. Daarna volgen leerliedjes. In deze liedjes komen onderwerpen aan bod die passen bij de ontwikkelingsfase van jonge kinderen. Hierbij denk je aan o.a. kleuren, lichaamsdelen en gevoelens. Tot slot vind je liedjes rondom themaâ€™s en gebeurtenissen die elk jaar weer terugkomen. Zing samen het feestliedje of kies een liedje van het seizoen.
Van elk liedje staan er twee versies in het boek, een Nederlandse en een Engelse. De liedjes zijn vrolijk en liggen prettig in het gehoor. Ze staan allemaal op de bijbehorende cd en je vindt ze in het boek met muzieknotatie. Dit is geweldig. Als leerkracht start je met het aanleren van het Nederlandse lied. Suggesties hiervoor vind je in het boek. Ze zijn origineel en verrassend. Verschillende disciplines komen hierbij aan bod: dans, drama, het bespelen van muziekinstrumenten en het uitvoeren van opdrachten. Je hebt niet veel materiaal nodig. Het is op school aanwezig of je vindt het in de bijlagen.
Vervolgens bied je het Engelse lied aan en kun je dezelfde activiteiten weer toepassen. Op een prettige en eenvoudige manier breiden de kinderen zo hun Engelse woordenschat uit.
Sinds dit schooljaar ben ik op deze manier met kleuters aan de gang om hun Engelse woordenschat uit te breiden. Ze vinden het fantastisch en swingen met elk liedje mee. Mooi om te zien, is dat ik ze regelmatig spontaan hoor zingen en dat ze zelf bewegingen en dansjes bedenken.
Ik ben blij met dit boek Zinglish, maar ben vooral trots op mijn kleuters die zo plezier hebben in het aanleren van de Engelse taal.