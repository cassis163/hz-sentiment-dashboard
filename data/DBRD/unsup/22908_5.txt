Nadat Feyre de vloek van Amarantha verbroken heeft keert zij samen met Tamlin terug naar het Lentehof, om daar met hem te trouwen. Maar door het breken van de vloek is Feyre gebroken. Ze heeft vreselijke dingen moeten doen en doorstaan om het volk van Tamlin en Prythian te redden. Natuurlijk denkt zij ook aldoor aan de afspraak die zij gemaakt heeft met Rhysand, de Edelheer van het Nachthof.

Feyre verandert van een strijdlustige jager in een klein fragiel meisje. Ook Tamlin behandelt haar zo. Hij houdt haar binnen en ze mag alleen nog maar feestjes en de bruiloft plannen met Ianthe, een hogepriesteres. Het loopt dus niet zoals het zou moeten lopen. Totdat Rhysand weer in beeld komt. Hij behandelt haar anders, laat haar vrij om haar nieuwe krachten te ontdekken. Deze krachten zal zij nodig hebben, als zij Prythian en de mensenwereld wil redden van de koning van Hybren.

Na het lezen van dit boek ben je gewoonweg sprakeloos! Het is echt geweldig! De details van de plaatsen in Prythian worden, door Sarah J. Maas, zo mooi en uitgebreid beschreven, dat het net lijkt alsof je daar zelf ook rondloopt. Het sleept je mee. De 600 paginaâ€™s die het boek telt, zijn eigenlijk nog te weinig! Het Hof van Mist en Woede is nog fantastischer dan het Hof van Doorns en Rozen. Wie had dat gedacht? Het zit vol passie, magie en vriendschap!

In het begin van het boek heb je veel medelijden met Feyre. Je kan het haast niet geloven dat ze van een sterke vrouw in een fragiel klein meisje verandert. Tamlin helpt haar helemaal niet en laat haar steeds aan haar lot over. Op een dag besluit hij haar op te sluiten, net zoals zij opgesloten werd Onder de Berg. Dit trekt Feyre natuurlijk niet, waardoor haar krachten de vrije loop nemen. Maar dan wordt ze gered door Mor, het nichtje van Rhysand. Vanaf dat moment verandert alles.

Feyre verandert langzaam in de vrouw die ze was en weer wil zijn. En dit allemaal door de Edelheer van het Nachthof, Rhysand. Hij leert haar lezen en haar krachten te beheersen. Er wordt het nodige geflirt en je merkt dat er langzaam iets opbloeit tussen Feyre en Rhysand. Wat dat precies is houd ik natuurlijk geheim, daarvoor zal je toch echt zelf het Hof van Mist en Woede moeten lezen! Maar ik beloof je dat het spectaculair is en je het zeker niet zal verwachten!

Nadat Feyre met Rhysand meegaat ontmoet ze allemaal nieuwe mensen. De belangrijkste hiervan zijn Mor, Amren, Azriel en Cassian. Je komt te weten wat echte vrienschap is en sluit elk personage in je hart! Dit gebeurt bij mij niet vaak! Ook zit het Hof van Mist en Woede vol spanning, actie en humor. Het heeft dus werkelijk waar alle elementen die een boek moet hebben! Ohja, daarnaast is het ook nog verrassend. Dus denk maar niet dat je weet hoe alles zal verlopen, Sarah J. Maas zet je geheid op het verkeerde been!

Na het dichtslaan van dit boek zit je vol met emoties. Het laat een erg heftige indruk achter op de lezer, wat natuurlijk geweldig is! Dit is wat een schrijver moet bereiken met een boek en Sarah J. Maas weet dit op een ongelooflijk goede manier te doen met het Hof van Mist en Woede! Lang nadat het boek uit is blijf je over alles nadenken. Hoe goed het verhaal in elkaar zit en hoe mooi de verbinding is met het Hof van Doorns en Rozen.

Nu maar wachten op het volgende, en waarschijnlijk het laatste, deel, Court of Wings and Ruin!