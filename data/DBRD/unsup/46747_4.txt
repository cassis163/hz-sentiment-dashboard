Mathilde Hoekstra wordt omschreven als de vrouwelijk Kluun. Nou vind ik dat niet perse een positief gegeven, ik vind Kluun soms plat en gemakkelijk schrijven. De ideale man is een pageturner, en leest lekker weg. En het zet je tegelijkertijd aan het denken over het moederschap, jezelf verliezen en het je partner ook gunnen om vader te zijn.

Evelien is eind dertig en moeder van twee meisjes (Keet & Lieve). Ze woont samen met Taeke, een hardwerkende aantrekkelijke man, die een rijk sociaal leven heeft. Evelien ziet zichzelf als een vrouw die lijstjes afvinkt, en op die manier haar dagen doorkomt. Ze zit in een sleur, en heeft het idee overal alleen voor te staan. Immers Taeke is of aan het werk, of op de hockeyclub, of op Ibiza..
Evelien had een gelukkige jeugd ondanks dat haar ouders gescheiden zijn. Haar moeder is opnieuw getrouwd, en haar vader is jaren eerder overleden. De ouders spelen geen actieve rol in het boek, hoewel patronen uit het huwelijk van haar ouders van invloed zijn op de manier hoe Evelien naar haar leven en de liefde in haar leven kijkt. Op een dag ontmoet Evelien op een feestje Kees. Een slonzige, lichtkalende (ietwat pedante) dertiger. Hij laat merken interesse in haar te hebben. Via facebook komen ze in de weken erna met elkaar, en spreken ze af. Evelien werkt dagelijks in een ‘hub’ voor zzp-ers aan haar boek, het schrijven vordert alleen niet erg. Kees werpt zich op als haar leraar: wijze lessen uit mythologie, filosofie en muziek inspireren haar om verder te schrijven. Kees en Evelien ontmoeten elkaar in bruine cafes, hippe koffiebarretjes en op straat. Ook via Facebook hebben ze contact. Evelien kan de schijn naar Taeke toe niet ophouden, en geeft toe dat ze verliefd is. Ze praten, maken ruzie en gaan in therapie. Is het genoeg? Houdt hun relatie stand?
Het boek leest als een trein, de manier van schrijven is vlot en scherp. De de songteksten voegen een interessant element toe waardoor je gaat nadenken over het waarom.. Ik heb van het boek genoten en geef het vier sterren!