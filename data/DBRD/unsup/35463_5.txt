De boeken van James Patterson staan altijd garant voor een flinke portie spanning en een paar uurtjes van ultiem leesgenot. Vooral de delen over Alex Cross staan hoog in aanzien en de vele fans van Patterson wachten altijd in spanning op een nieuw vervolg. Met Het uur van de Wolf heeft de auteur weer volop aan alle verwachtingen voldaan en zichzelf misschien wel overtroffen. Want dit boek is echt ongemeen spannend en het tempo van het verhaal ligt nog hoger dan normaal al het geval is. De hoofdpersoon in het boek is uiteraard Alex Cross maar zijn tegenstander is deze keer een keiharde Russische crimineel, die in de onderwereld alleen maar bekend staat onder zijn bijnaam: De Wolf. Cross heeft de politie van Washington D.C. inmiddels verlaten en is in dienst getreden van de vaak zo verafschuwde FBI. Daar heeft hij zelf ook regelmatig moeite mee en vooral de onvoorstelbare bureaucratie is hem een doorn in het oog. Maar de directeur van de FBI gelooft heilig in de talenten van Cross en is  hard bezig de mentaliteit van de gehele organisatie te veranderen. Hij voorziet hierin voor Alex Cross een voortrekkersrol en hoopt dat hij zijn kennis en ervaring hiervoor in de strijd wil gooien. Maar als De Wolf de aandacht op zich begint te vestigen door met volstrekte willekeur mensen te ontvoeren, heeft de FBI geen andere keus dan Alex Cross met spoed bij deze zaak te betrekken. Niemand weet namelijk wat De Wolf voor ogen heeft met de ontvoeringen, aangezien er nooit losgeld wordt gevraagd. Uit onverwachte hoek krijgt Cross echter al snel een aantal belangrijke aanwijzingen en langzaam maar zeker komt hij zijn wrede tegenstander op het spoor.

Het is James Patterson wederom gelukt om met De Wolf een genadeloze en "vooral -  een aansprekende en soms zelf charismatische vijand te creëren. Mede hierdoor is Het Uur van de Wolf een nieuw hoogtepunt in de carrière van deze auteur geworden en heeft hij de basis gelegd om het thema van dit boek in komende delen verder uit te diepen. Het geweld is deze keer harder dan ooit, zonder dat daarbij het bloed van de pagina's knalt. Maar de spanning is onvoorstelbaar hoog en je zit tijdens het lezen bijna letterlijk op het puntje van je stoel. Je wilt weten wat er allemaal aan de hand is en zodra dat duidelijk is, wacht je op het moment waarop Cross de moordenaar te pakken neemt. Dit is echter alles behalve makkelijk, want De Wolf blijkt een schim te zijn van wie niemand de ware identiteit lijkt te weten.

Los van het spannende verhaal van de jacht op een crimineel en de verwoede pogingen van de FBI om het aantal slachtoffers tot een minimum te beperken, blijken er voor Cross ook in de priv魳feer een aantal problemen te bestaan. Deze tweede verhaallijn is een goede en ook knap gevonden tegenhanger voor het geweld en maakt van Alex Cross een zeer menselijke rechercheur. De manier waarop hij zijn gezin buiten de gevaren van zijn werk wil houden is haast vertederend te noemen maar tevens gedoemd te mislukken. In voorgaande boeken bleek dit al meerdere malen een onmogelijke opdracht en ook nu komen geesten uit het verleden weer langs om Cross in zijn eigen omgeving lastig te vallen.

In zijn totaliteit is Het uur van de wolf een geweldige thriller en één van de beste boeken van Patterson over Alex Cross. Mijns inziens een nieuw hoogtepunt in zijn werk en zeer waarschijnlijk het begin van een aantal prachtige vervolgdelen. Dit boek schreeuwt ook om een verfilming en bevestigt meer dan ooit de enorme klasse van deze fantastische auteur.