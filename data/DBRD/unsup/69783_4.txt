De belevenissen van Jack Reacher in dit 8e boek van de reeks gebeuren niet tijdens zijn zwerftocht door Amerika maar vinden plaats als hij nog in het leger werkzaam is. Dit boek gaat dus terug in de tijd, het is een prequel.
In dit boek is Jack 29 jaar oud en tijdelijk gestationeerd bij de 110th Special Unit. Hij is overgeplaatst van Panama naar Fort Bird, van een baan waarin hij de supervisie had over een belangrijke operatie naar een baan waarin hij weinig om handen heeft. Hij reageert aanvankelijk laconiek op zijn overplaatsing maar gaandeweg ontdekt hij dat hij niet de enige is die om onverklaarbare reden werd overgeplaatst. Dit gebeurt op groter schaal en moet door de top zijn ingesteld, al vist hij in het donker om het wie allemaal en waarom. Nadat op het anders zo rustige Fort Bird een moord plaatsvindt en andere moorden volgen, komt hij erachter dat deze moorden op een bepaalde manier verband houden met de overplaatsing van hem en een aantal van zijn collega’s. Tijdens de zoektocht naar de moordenaar(s) wordt hij danig onder druk gezet door zijn nieuwe chef, kolonel Willard. Willard chanteert hem met strafvervolging vanwege mishandeling en zelfs moord indien hij weigert om de moordzaken in de doofpot te stoppen. Wie Jack Reacher kent, weet natuurlijk dat hij aan zoiets niet zal meewerken. In strijd met de door Willard gegeven opdracht speurt hij verder naar de moordenaars en het complot binnen de strijdkrachten en wordt daarbij geholpen door een vrouwelijke luitenant, Summer.
Reacher blijkt ook in zijn werkzame periode bij de MP precies te zijn zoals wij hem van de vorige verhalen c.q. latere avonturen kennen. Iemand die geweld niet uit de weg gaat en die zich laat leiden door zijn eigen moraal, ook al druist het in tegen het gangbare. Zijn stoïcijnse en laconieke houding roepen sympathie en bewondering op terwijl zijn droge commentaren en reacties je meer dan eens aan het lachen brengen.
In dit boek wordt ook een kijkje gegeven in zijn persoonlijk leven. Zijn moeder, een francaise, is ziek en hij en zijn broer Joe bezoeken haar in Parijs, haar woonplaats. De interactie tussen hen drieën maakt het beeld dat ik van Reacher heb, vollediger.