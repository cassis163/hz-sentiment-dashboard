Volgens de regering was de zestienjarige Kyla een terrorist en verdient ze een tweede kans in het leven, daarom is ze gewist. Dat betekent dat ze een nieuw leven is begonnen, zonder herinneringen aan alles wat er voor het wissen in haar leven is gebeurd. Ze komt in een nieuw gezin met een onbekende mam en pap en een oudere zus Amy, die ook gewist blijkt te zijn. Het leven is dus helemaal nieuw voor Kyla.
Iedereen die is gewist draagt een Levo, een soort armband die niet te verwijderen is en die de gemoedstoestand van de drager bijhoudt. Aangezien een gewiste persoon in het verleden een misdaad heeft begaan, wordt diens geluksschaal goed onder controle gehouden. Wanneer een Gewiste te veel negatieve gevoelens ervaart, kan het door de Levo gemeten niveau onder de acceptabele grens komen en wordt een Gewiste definitief gewist. Zo houdt de regering controle over ‘instabiele’ personen die mogelijk een gevaar voor de samenleving vormen.

In het begin kabbelt het verhaal rustig aan voort, maar dat is logisch omdat het hoofdpersonage Kyla alles weer voor het eerst doet, zij heeft immers geen herinneringen aan eerder. De rustige opbouw van het verhaal is echter niet storend, want Teri Terry weet handig informatie over het verleden te verstrekken door middel van de dromen die Kyla heeft. Tenminste, als dat werkelijk haar verleden is. Want wat is waar in deze wereld, waar iedereen die een eigen mening heeft en daarvoor uitkomt ineens verdwijnt. En waar komt Kyla’s angst voor de Hoeders vandaan?
Zelfs haar nieuwe gezinsleden lijken zich anders voor te doen dan zij in werkelijkheid zijn.
In de tweede helft van het boek wordt het allemaal wat spannender. Het eindigt met een cliffhanger en het vervolg belooft veel.

Al met al een heel prettig te lezen dystopie met wel de standaardelementen in het verhaal; een speciaal meisje, een liefde die niet duidelijk uitgesproken wordt, verzet tegen het regime, maar Teri Terry weet een boeiend verhaal te vertellen en haar schrijfstijl zorgt ervoor dat je het boek niet meer weg kunt leggen. Het enige nadeel is dat het vervolg pas in juni 2019 verschijnt en dat je als lezer dus niet direct verder kunt lezen, tenzij je overstapt op de Engelstalige versie.