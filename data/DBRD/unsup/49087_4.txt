De leukste moppen voor beginnende lezers! Dat is de originele insteek van Wasco weet er nog eentje, waarin de vrolijke wasbeer dertig mopjes vertelt.

De grapjes zijn voor lezers vanaf eind groep 3 goed te begrijpen, omdat de inhoud is aangepast naar voor hen bekende situaties: klaslokaal, zwemmen en de kassameneer bij het boodschappen doen. Wasco voert echte gesprekjes met vrienden in niet te lange woorden en zinnen, waardoor de inhoud goed overkomt.
De tekst is simpel doch uitdagend in de vorm van samengestelde woorden en logica. Zo introduceert hij in de grappige situaties dubbele woordbetekenissen. Een bijzondere prestatie; het is niet eenvoudig om voor beginnende lezers een dergelijk boek te maken.

Wasco zelf is net als vele kinderen zich van geen kwaad bewust en stapt met kinderlijke onbevangenheid op dieren en mensen af. Zo introduceert hij in de grappige situaties dubbele woordbetekenissen, bijvoorbeeld van een ‘zebra’. Of zoals bij dit konijngrapje: ‘Wasco vindt een konijn. Het konijn vindt van niet.’

Het handzame boek voor de beginnende lezer valt op door de vrolijk gele omslag. Alle inhoud is goed doordacht en dat is mede te danken aan de vormgeving. Een duidelijk lettertype en frisse, grappige tekeningen met maximaal drie kleuren dragen bij aan het kijk- en leesplezier. Door een eenvoudig lijkende streep of stip kun je de emotie van Wasco zelfs aflezen.

Wasbeertje Wasco begroet je al door een kier bij het openslaan van het boek.
Een unieke lolbeleving!