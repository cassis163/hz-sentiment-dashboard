Marelle Boersma staat bekend vanwege het feit dat ze in haar boeken maatschappelijke themas aan de orde stelt. Zo werden in eerdere boeken genetische manipulatie, het veilig stellen van bonussen door managers en de cosmetische chirurgie al uitgediept. Op het eerste gezicht lijken het themas waar geen interessant verhaal over te vertellen valt. Onder de vaardige handen van Marelle groeit ieder onderwerp echter uit tot een verhaal dat je gelezen wilt, nee zelfs gelezen moet, hebben. Bovendien heeft niet alleen het onderwerp grote potentie, maar ook Marelles vaste hoofdpersoon Fenna Faassen. Schrijfster en romanpersonage zijn samen een ijzersterk duo, zowel Marelle als Fenna weten elkaar op te zwepen tot topprestaties. Zo ook in Schaduwspelen.
Maud, Lucinde en Kim zijn alledrie geselecteerd voor uitzending naar de Olympische Spelen in China. Wanneer de drie topatleten naar Chengdu vertrekken om te acclimatiseren, reist Fenna Faassen naar dezelfde plaats af om voor Nederland uitvoerig verslag te doen van dit sportieve wereldgebeuren. In haar kielzog gaat Ruud als fotograaf mee. Op de valreep weet Maud nog een sponsor vinden. Het Holland Anti-aging Centrum is bereid om haar financieel te ondersteunen. Aan alle voorwaarden is voldaan om in het verre oosten een topprestatie neer te zetten.
In Nederland vechten Chris en Pien Holland om hun Anti-aging Centrum in Kleef uit te bouwen tot een internationaal centrum. Hierbij kan een uitvinding van Chris, waarmee men versleten en verouderde spieren kan laat groeien, een doorbraak betekenen.
Wanneer bezoekers plotseling onwel worden is dat in eerste instantie geen aanleiding om de alarmlampen te laten branden. Dat wordt echter snel anders als ook de gezondheid van de topatletes in China te wensen over laat.
Marelle Boersma zet in een degelijk verteld verhaal uiteen wat het nut en gevaar kan zijn van genetische doping. Op bewonderenswaardige wijze weet ze een brug te slaan tussen de aan spierdystrofie lijdende zoon Michael en de naar verjonging hunkerende ouderen.
Risicos worden achteloos weggewuifd. Vanuit puur egoïsme heeft men maar een doel, beter worden, ten koste van alles. Completer kan een verhaal niet zijn. Zonder moralistisch te worden, laat Boersma een duidelijke boodschap achter voor diegenen die ooit in de verleiding worden gebracht om de natuur een handje te helpen.
Het thrilleraspect is in voldoende mate aanwezig, omdat er een constante dreiging is dat het gebruik van doping ontdekt wordt. En dat kan elk ogenblik zijn, op toevallige momenten en op al even willekeurige locaties.
Een must voor de liefhebber van een ongecompliceerd verhaal met een hoog realiteitsgehalte.