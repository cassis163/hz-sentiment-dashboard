Zomer van Karl Ove Knausgård

Ik begin met Lente, ging daarna over tot herfst en winter om nu De vier seizoenen af te sluiten met Zomer. Ik ga niet in een zwart gat vallen, ik heb nog de ganse Mijn strijd reeks te gaan :)

Zomer is net als de andere boeken uit deze reeks geweldig mooi vormgegeven. De 4 covers zijn steeds verschillend maar ook telkens een beetje hetzelfde. Met kleine details om te ontdekken. De illustraties binnenin zijn weer schitterend, misschien zelfs mijn favoriete uit de reeks.

Zomer bevat weer een heleboel fenomenen en voorwerpen die Karl bespreekt en uitlegt aan zijn dochter Anne die inmiddels al 2 jaar is. Net als in Lente worden deze afgewisseld met dagboekfragmenten die soms plots overgaan in de herinneringen van een Noorse vrouw die tijdens de oorlog een Oostenrijkse soldaat ontmoet. Dat klinkt raar en storend maar is echt heel knap gedaan, je bent er direct met mee.

Dit deel is het dikste deel uit de reeks en voor mij het beste. Het deed me terug denken aan die zalig lange, lome, afwisselende zomers uit mijn kindertijd. Knausgård lezen is je onderdompelen in een parallelle wereld, en deze toonde zo veel raakvlakken met mijn vroegere zomers dat ik er nostalgisch van werd.
Sommige critici beweren dat er tussen deze reeks en de alomtegenwoordige mommy-blogs niet veel verschil is, zij hebben dus niet de juiste instap gekozen. Voor je aan dit boek begint moet je je openstellen voor de zomer, letterlijk en figuurlijk. Je moet openstaan voor lange lome avonden, stormachtige passages, het geruststellende van herhalingen, de schoonheid van het stil staan bij details. Je moet willen mijmeren, dwalen, zweven en geeuwen. Zomer is even afwisselend als een goede zomer kan zijn.

Ik vind het jammer dat deze reeks nu afgesloten is. Niet meer kunnen volgen hoe het Anne, Karl en de ganse familie vergaat is als afscheid nemen van goede vrienden, op papier.
Niet alles in dit boek (en deze reeks) is even goed maar dat maakt het net zo goed als afspiegeling van, spiegel tot en herinnering aan het echte leven.

Maak plaats voor Zomer in je koffer en in je hart, geniet.