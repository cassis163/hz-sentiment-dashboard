Tjabbe is een auteur die al regelmatig heeft meegewerkt aan diverse verhalenbundels. Als hij voor de bespreking van de laatste bundel samenkomt met de andere auteurs, wordt hij op slag verliefd op Lammy, schrijfster van een 521 pagina’s tellend fantasy-verhaal. Maar Tjabbe is al 34 jaar gelukkig getrouwd met Suzanna, hij kan niet zo maar een affaire aangaan met Lammy.
Lammy heeft het ook direct te pakken van Tjabbe. Zij is gescheiden en heeft een dochter en heeft eigenlijk geen zin in een man die ook nog eens meer dan 20 jaar ouder is dan zij. Maar de vlinders fladderen er driftig op los in beide buiken en Tjabbe en Lammy draaien om elkaar heen als pubers op een schoolplein. Maar Suzanna is ook niet compleet achterlijk en heeft allang door wat er speelt. Hoe gaat zij dit aanpakken?

De omslag van het boek doet me al direct vermoeden dat het om een liefdesverhaal gaat; het heeft trekjes van de beroemde Bouquetreeks. Een foto van een verliefd paar op de cover, de lay-out op het schutblad, het doet erg jaren tachtig aan.
Van Driel neemt je om en om mee in de gedachtegang van Tjabbe en Lammy. Maar hij doet dat door eenzelfde gebeurtenis te herhalen, de ene keer verteld vanuit Tjabbes perspectief en daarna vanuit die van Lammy. Zodoende weet je precies hoe ze er allebei over denken en waar het in beginsel fout gaat. Af en toe is Suzanna aan het woord, zodat je niet het flauwe “de-echtgenote-wist-nergens-van-af” -verhaal krijgt.

Voorin het boek staat dat het verhaal en de personages fictief zijn. Toch ontkom ik niet aan de gedachte dat er veel autobiografische trekjes in verwerkt zijn. De foto op de cover bijvoorbeeld is van Arie van Driel. Tjabbe is een auteur die meewerkt aan een verhalenbundel. Ook van Driel is auteur en heeft al diverse verhalenbundels op zijn naam staan. Als ik iets verder snuffel op het internet, kom ik de cover tegen van de verhalenbundel Passie aan de IJssel waar Arie van Driel aan heeft meegewerkt. En laat de foto op deze cover nou precies dezelfde details hebben als waar Tjabbe en Lammy het hele boek over discussiëren! Dat wil niet zeggen dat van Driel hetzelfde personage als Tjabbe is, maar een leuk detail is het wel.

Het verhaal zelf is een beetje dunnetjes, ik voel niet direct de chemie tussen Tjabbe en Lammy. Dit komt later pas, als Suzanna meer in beeld komt en als haar rol in het verhaal duidelijk wordt. Vlinder is een lekker ouderwetse love-story, maar dan voor de middelbaren onder ons.