Een bijzonder boek.
Het boek is verdeeld in drie delen. In het eerste deel komt een geheimzinnige vreemdeling aan in een Iers dorp. Hij stelt zich voor als dokter Vlad. In dit deel worden de dorpsbewoners beschreven en hoe Fidelma in de ban raakt van hem. Ze wordt verliefd en raakt zwanger. Het wordt al snel duidelijk dat dokter Vlad een duister verleden heeft waar ook Fidelma de gevolgen van moet dragen.
In het tweede deel is Fidelma naar Londen gevlucht. Zij bevindt zich tussen allerlei andere vluchtelingen en verworpenen. In dit deel worden de marginalen en hun levenswijze beschreven.
In het derde deel bevindt Fidelma zich in Den Haag bij het internationaal gerechtshof. Zij probeert voor het laatst iets menselijks te zien in “dokter” Vlad.
Zonder twijfel staat Radovan Karadžic model voor dokter Vlad. De 11.541 rode stoeltjes stonden in 2012, twintig jaar na het beleg van de stad, in de hoofdstraat van Sarajevo opgesteld. Elke stoel stond voor een van de slachtoffers. Daaronder bevonden zich 643 kleinere stoeltjes: de kinderen die tijdens het beleg werden gedood.
Het meest genoten heb ik van het eerste en tweede deel. De aanloop naar het “Thuis” van het derde deel duurde me wat te lang en vond ik soms ook wat verwarrend.