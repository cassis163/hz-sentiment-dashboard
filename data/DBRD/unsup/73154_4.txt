Dwars door het vuur
door Michelle Griep

Voor leesclub “in de boekenkast” mocht ik Dwars door het vuur van Michelle Griep lezen, waarvoor heel hartelijk bedankt!

“Weegt een vriendelijk woord op tegen maandenlang verdriet?” blz 92

In Dwars door het vuur neemt Michelle je mee naar 1770. Het verhaal begin in Londen, waar de gouvernante Eleanor Morgan ontslagen wordt en verbannen wordt naar Charles Towne in Amerika. Ze krijgt een aanbevelingsbrief en wat geld mee om daar bij een neef van de hertogin aan de slag te kunnen. De overtocht valt niet mee, benedendeks. Maar daar sluit ze wel vriendschap met Molly en Biz, die ook verbannen zijn naar Charles Towne.
Wanneer ze eindelijk aan komt in Amerika, blijkt dat Eleanor haar aanbevelingsbrief kwijt is geraakt. En omdat niemand haar en haar vriendinnen op komt halen, worden ze verkocht aan Beebright die opzoek is naar een huishoudster, een kindermeisje en een metgezel. Eleanor moet als kindermeisje aan de slag bij Samuel Heath, maar onder een voorwaarde, dat ze direct met hem in het huwelijk treed. Eleanor heeft geen andere keus dan hiermee in te stemmen en komt bij hem in de wildernis wonen. Maar wie is deze mysterieuze man? En wat klopt er van de verhalen dat hij zijn eerste vrouw heeft vermoord? En is ze wel opgewassen tegen alle gevaren die ze in de wildernis tegen komt?

“Het woud sprak als met de stem van God, levend en echt,
en de stilte bracht genezing en hoop voort.” Blz 103

Dwars door het vuur is niet zomaar een romantisch verhaal. Het zit vol spanning. Het neemt je mee in een wereld van lang geleden. Je waant je echt even in de wildernis. Een tijd waarin normen en waarden heel anders waren dan nu. Je bevind je in een verhaal waar vergeving een belangrijke rol speelt.

Ik heb genoten van de romantiek. En door de spanning en het “vuur” heb ik mij geen moment verveeld met dit boek. Het is een heerlijk boek om even bij weg te dromen. Niet ingewikkeld, soms wat voorspelbaar, maar ook zeer prettig geschreven. Een heerlijk boek voor tussendoor om tijdens mooie zomeravonden in te lezen en in weg te dromen. En daarom waardeer ik hem met 4 sterren.

“De warmte van zijn lichaam overbrugde de ruimte tussen hen
en golfde langs haar schouders, haar armen en bleef rusten in haar armen.” Blz 76