Groepsrecensie 'Hitte' - Lis Lucassen

Genre; New adult (14-21 jr.)
Uitgever; Storm Publishers
ISBN; 9789492098061
Uitvoering; paperback
Aantal pagina’s; 217
Uitgave; maart 2015

Lezers; Anton, Hanneke, Charlotte, Iris en Patrice
Groepsrecensie is samengesteld door Patrice (team DPB)
Recensie exemplaren zijn beschikbaar gesteld door de auteur, waarvoor dank!

Onder de hete zon, duizenden kilometers van huis, probeert Lynn Stevens haar leven weer op te pakken om de herinnering aan die ene fatale nacht te vergeten. Ze ontmoet Daan, de jongen met het wispelturige gedrag en de broeierige bruine ogen, die verplicht met zijn ouders op vakantie is. In hem ziet ze haar eigen worsteling weerspiegeld, iedere keer als ze te dichtbij dreigt te komen. Daan houdt er niet van aangeraakt te worden. Maar als hij erachter wil komen welk geheim Lynn met zich meedraagt, betekent dit dat hij zich wel moet blootgeven.

Cover

Anton; De cover doet vermoeden dat het om een liefdes / lust verhaal gaat. Het verhaal gaat echter verder. Het draait om emoties en moeilijke keuzes die twee jong volwassenen moeten maken in hun leven. Een 7.

Hanneke; Hitte is een paperback van 217 pagina’s en heeft een fraaie pakkende cover die, wat uw recensent betreft, zeker een 7 verdient.

Patrice; Een licht erotische coverfoto waar de damp vanaf slaat. “Hitte” is dan ook wel heel toepasselijk. Een mooi jong stel op een intiem moment zonder ordinair te zijn. Erg mooi ook qua kleurkeuze. Een 8.

Charlotte; Op de cover staan twee jonge mensen, verliefd en stapelgek op elkaar, de hitte en broeierigheid spat er van af. Hitte heeft meer betekenissen in dit boek maar dat moet je zelf ontdekken.

Iris; Een 8 voor de cover. Vond hem erg mooi.

Samenvatting van het verhaal

Charlotte; ‘Hitte’ is het verhaal van twee jonge mensen, alle twee beschadigd en getraumatiseerd door een ongeluk. Daan is met vakantie in Tropical Beach waar Lynn deel uit maakt van het animatieteam. Ze ontmoeten elkaar en de vonk springt meteen over, maar beiden willen niet toegeven.

Patrice; Lynn werkt in het animatieteam in hotel Tropical Beach. Ze heeft nog een paar weken te gaan voordat school weer begint wanneer ze de mysterieuze Daan ontmoet. Lynn is meteen door hem geïntrigeerd maar zijn manier van reageren verwart haar. Collega Stef houdt haar angstvallig in de gaten, iets wat Lynn met vlagen behoorlijk irriteert. Voordat Lynn naar het hotel ging om te werken heeft ze veel op haar bordje gekregen. Ze wordt verscheurd door verdriet en schuldgevoelens. Lynn is bang om open kaart te spelen, de gevolgen zijn voor haar op dit moment niet te overzien en het vakantiewerk leidt haar hopelijk genoeg af om het te doen vergeten.

Anton; Daan ontmoet de prachtige Lynn tijdens de zomervakantie. Daan is daar met zijn ouders en broer. Lynn heeft een vakantiebaan bij het animatieteam. Beide tieners dragen een geheim bij zich, dat bepalend is in het gedrag naar elkaar.

Hanneke; Hitte van Lis Lucassen vertelt het verhaal van Daan en Lynn, twee jonge mensen die allebei te kampen hebben met de gevolgen van een traumatische gebeurtenis.

Patrice; Daan is boos, op alles en iedereen, misschien nog wel het meest op zichzelf. Hij wilde niet mee op vakantie en al helemaal niet met zijn overbezorgde ouders. Daan wil rust aan z’n kop en dat krijgt hij niet van zijn gezinsleden. In het hotel ontmoet hij Lynn, een Nederlands meisje dat hem meteen opvalt. Beschadigd vertrouwen zorgt dat hij het niet zo handig aanpakt allemaal maar toch is er meteen iets tussen hem en mooie Lynn. De vraag is alleen of Daan er nu al aan toe is om zich open te stellen. De twee voelen dat er een wederzijdse klik is maar kunnen het niet meteen plaatsen. Ze hebben meer met elkaar gemeen dan ze in eerste instantie hadden kunnen vermoeden. Verdriet, verlangen, onbegrip en vertrouwen zijn de sleutelwoorden voor zowel Daan als Lynn.

Charlotte; Daan zit onder de littekens, nog vers en is er pijnlijk van bewust dat zijn toekomst er totaal anders uitziet. Door zijn gedrag is het gezinsleven verziekt. Zijn ouders hopen met deze vakantie een punt te kunnen zetten achter alles, maar Daan laat zich niet van zijn leuke kant zien. Dr. Jekyl en mr. Hyde is de perfecte benaming voor hem.

Hanneke; Ze ontmoeten elkaar op een vakantiepark waar Lynn amusement begeleider is en Daan als gast verblijft met zijn ouders en jongere broer. Er is een directe aantrekkingskracht tussen de twee jonge mensen, maar de problemen waarmee zowel Daan als Lynn worstelen, veroorzaken een zekere terughoudendheid.

Anton; Lynn heeft haar beste vriendin verloren en Daan had zelf de keuze gemaakt om zijn leven te beëindigen. De ouders en broer van Daan zijn bezorgd.

Patrice; Joost heeft door de gebeurtenissen een andere kijk op zijn grote broer maar houdt nog ontzettend veel van hem. Alles heeft een grote indruk op hem gemaakt maar hij kan nog niet alles relativeren. Daarbij komt ook nog dat alle aandacht gevestigd is geweest op Daan de laatste tijd. Hierdoor zit Joost met een aantal vragen, mannendingen. Hij heeft zijn broer nodig, maar die lijkt alleen maar bezig te zijn met zichzelf, hij is zo wispelturig. Op zijn eigen, jongensachtige, manier houdt hij Daan in de gaten.

Hanneke; Toch wint het gevoel en beginnen zij elkaar langzaamaan te vertrouwen. Een breekbaar proces dat door Lucassen mooi wordt beschreven.

Anton; Daan zoekt rust en vindt dit bij Lynn. Maar aan elkaar hun geheim te delen is moeilijk, totdat er iets in het zwembad gebeurt. Dit voorval verandert hun gedrag.

Beoordeling

Patrice; Er is veel onuitgesproken verdriet in het gezin. Vader en moeder zijn overbezorgd richting Daan, niets gek gezien het recente verleden. Ze hebben veel meegemaakt en zitten qua communicatie niet altijd op hetzelfde niveau, dat heeft tijd nodig. Hierdoor lijkt het gezin verder uit elkaar gegroeid te zijn dan ooit tevoren. De vader van Daan uit zich heel anders dan moeder maar beide ouders zijn, ieder op hun eigen manier, getraumatiseerd. Het vertrouwen in elkaar moet weer groeien. Door deze vakantie hopen de ouders weer wat rust te vinden en een nieuwe start te kunnen maken.

Hanneke; Als een rode draad door deze kwetsbare liefdesgeschiedenis loopt de moeizame relatie van Daan met zijn ouders die zich –met reden- beschermend naar hem opstellen.

Charlotte; Het boek is gemakkelijk leesbaar, de hoofdpersonen herkenbaar en elk hoofdstuk wordt vanuit een van de hoofdpersonen verteld. Je voelt en leest de onmacht van Daans ouders en broer, heel goed weergegeven en de worsteling van Lynn.

Patrice; Wanneer Lynn en Daan elkaar ontmoeten en er direct sprake is van een klik kiest de auteur duidelijk de richting waarin het verhaal zal gaan en dat komt erg goed naar voren. Ze zet deze jeugdige gevoelens prachtig verwoord op papier en daardoor komen ze levensecht bij je binnen. De personages zijn dan wel jong maar er is veel herkenning in de aarzeling, het aftasten en het verliefd worden. Het verhaal is op geen enkel moment kinderachtig of kinderlijk. Het mag dan een ‘new adult’ zijn maar het is gewoon een lekker boek, ongeacht leeftijd. Als het thema je aanspreekt dan maakt dat niets uit.

Anton; Jong volwassenen laten zich nog makkelijk leiden door emoties, dit brengt grote zorgen met zich mee voor ouders.

Hanneke; Lis Lucassen ziet in Hitte kans om een liefdesverhaal te beschrijven dat het niveau van een zoet romannetje overstijgt. Dit doet zij door haar personages een interessante achtergrond mee te geven.

Charlotte; Er is wel een minpuntje, ik vind het einde te abrupt, zo heb ik het boek uit en blijf ik toch achter met vragen. Er komt wel een vervolg of liever gezegd een boek over Stef een van de bijrollen. Maar ik heb genoten van dit nieuwe genre, een liefdesverhaal dat volwassen is.

Patrice; Veel jongeren, maar zeker ook de wat oudere lezers, zullen zich herkennen in de gevoelens van Daan en Lynn, maar ook in die van Stef of van de ouders. Het zijn aansprekende personages, sympathiek en je leeft met ze mee. Ondanks dat de leeftijd van Daan en Lynn onder de twintig is, is hier geen sprake van een typisch Young Adult-gevoel qua leesbeleving. De taal is volwassen, de problemen zijn van alle leeftijden en de verhaallijn is helder en realistisch neergezet.

Hanneke; De gevolgen van de ervaringen van Daan en Lynn beschrijft zij realistisch en echt.


Conclusie

Charlotte; ‘Hitte’ is het eerste New Adultboek van Olga Hoekstra, alias Lis Lucassen. Ik heb het debuut van Olga Hoekstra ‘Dodenweg’ mogen lezen en was omver geblazen. Met ‘Hitte’ doet ze dat weer, alleen het is een totaal ander genre.

Patrice; ‘Hitte’ is een lekker boek met een pittig aantal thema’s. Het verhaal leest snel door de korte hoofdstukken en het is origineel, intrigerend en op een bepaalde manier toch wel luchtig. Je wilt als lezer weten hoe het af gaat lopen, hoe de situaties zich verder gaan ontwikkelen. Zeer verrassend was de epiloog, die afronding is mooi gedaan en doet het verhaal eer aan.

Hanneke; Een boeiend en meeslepend verhaal in het New Adult genre dat veel jonge vrouwen en meisjes zal aanspreken!

Charlotte; Lucassen kan geweldig omschrijven wat verliefdheid is en wat het met een persoon doet.


Anton; Het is een boeiend verhaal. Het leest makkelijk. 4 sterren.

Patrice; Met dit boek heeft de auteur een waardig verhaal neergezet waarin sprake is van een aantal zaken die je als ouder zeer serieus moet nemen maar die je als jongere ook niet moet onderschatten. Vriendschap en vertrouwen zijn essentieel, ongeacht leeftijd of relatie, iedereen in dit boek zal opnieuw moeten leren elkaar in vertrouwen te nemen. ‘Hitte’ vertelt een verhaal met grote gevolgen dat erg lekker leest. 4 sterren.

Hanneke; Met name het moment waarop de twee tieners elkaar het vertrouwen uiteindelijk schenken, bezorgt kippenvel. Heel mooi beschreven! 4 sterren.

Charlotte; Door de leeftijd van de twee hoofdrolspelers, tieners van nog geen 20 jaar kan het ook opgenomen worden in de Young Adult reeks. ‘Hitte’ is een boek voor jong en oud. Ik geef het boek 4 sterren.

Conclusie

"Hitte" wordt door alle lezers als een 'lekker' boek beleefd en beoordeeld. Unaniem een score van vier sterren! Het leest snel, gemakkelijk en het spreekt aan. Ondanks dat het een boek voor de leeftijdscategorie is van 14-21 jaar, zijn deze lezers van mening dat het ook voor hen geschikt is.