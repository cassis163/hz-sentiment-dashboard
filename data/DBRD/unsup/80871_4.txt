In Leiden wordt tijdens graafwerkzaamheden een ondergrondse tunnel gevonden. De universitair docent Peter de Haan, die betrokken is bij deze vondst, krijgt vervolgens allerlei vreemde berichten die het begin vormen van een speurtocht door de stad naar de oorsprong van deze tunnel. Maar wie zit er achter het uitzetten van deze speurtocht en vooral: waarom?

De schrijver wordt de ‘Dan Brown van de Lage landen’ genoemd en dit is een terechte vergelijking! Allereerst speelt het christendom, net als in de Da vinci code, een belangrijke rol. Veel Bijbelkennis is overigens niet nodig, omdat er in het boek voldoende wordt uitgelegd. Toch is soms de hoeveelheid informatie wat moeilijk te behappen. Bovendien krijg je de Bijbelgeschiedenis en de complottheorie laagje voor laagje voorgeschoteld, waardoor het in het begin wat moeilijk te plaatsen is. Maar op een gegeven moment valt alles samen en blijkt alle Bijbelse informatie relevant voor het volledig begrijpen van de speurtocht van de hoofdpersoon.

Een andere overeenkomst met de boeken van Dan Brown is dat de spanning wordt opgebouwd door het stukje voor stukje ontrafelen van eeuwenoude raadsels. In elk hoofdstuk komt de hoofdpersoon een beetje dichter bij de waarheid en bijna elk hoofdstuk eindigt met een cliffhanger, waardoor het boek moeilijk weg te leggen is.

De speurtocht van de hoofdpersoon leest vlot en gemakkelijk. Deze hoofdstukken worden afgewisseld door visioenen, kleine hoofdstukken die de eeuwenoude verhalen van Paulus en de essentie van de complottheorie uitleggen. Deze visioenen zijn in een meer Bijbelse stijl geschreven, wat minder makkelijk leesbaar is, maar benadrukken mooi de andere tijd waarin de visioenen zich afspelen. De visioenen zijn een goede vinding van de schrijver om de nodige Bijbelse achtergrondinformatie op een originele manier te brengen.

Een klein minpuntje was dat ingewikkelde verpakte aanwijzingen vrij snel door de Peter de Haan werden ontcijferd. Ondanks dat de hoofdpersoon soms even op het verkeerde spoor zit, legt hij daarna toch snel de goede link via een wat ongeloofwaardige geniale ingeving.

Daarnaast wordt de route die de hoofdpersoon aflegt in detail beschreven. Elke straat, brug en kerk waar hij langsloopt wordt bij naam genoemd. Misschien erg herkenbaar voor mensen die bekend zijn in Leiden of de route willen lopen, maar overbodig voor andere lezers.

Kortom, een heerlijk spannend boek en een echte aanrader voor iedereen die genoten heeft van de boeken van Dan Brown!