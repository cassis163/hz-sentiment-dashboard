Centrale punt van het boek is de beursgang van het internetbedrijf Amsterdam Online, geleid door Jane Ecker. In het kort komt het erop neer dat Jane een dubieuze zakenvrouw is, die voor de beursgang wil afrekenen met haar verleden en hiervoor niets schuwt.

Om deze hele procedure heen zijn diverse verhaallijnen gevlochten die allen direct of indirect te maken hebben met Jane en haar verleden. Zo is er een niet zo zuivere advocaat die een verleden heeft met Jane en nu weer door haar wordt gebruikt. Verder wordt er verhaald over David Friedman, een man die zijn naam wil zuiveren die door Jane is bedoezeld. Er wordt een officier van justitie geïntroduceerd die zeer rancuneus te werk gaat. En ook de veiling van de frequenties voor mobiele telefonie door de overheid speelt een rol op de achtergrond. Deze op het oog afzonderlijke verhaallijnen komen steeds meer samen en uiteindelijk leiden ze tot een confrontatie.

Een boek over de financiële wereld, het bedrijfsleven en bedrijfsadvocatuur zou ik persoonlijk zelf niet zo snel uitkiezen om te lezen. Maar al na een paar pagina's werd ik meegezogen in het verhaal en voelde ik me best thuis in de snelle wereld van geld, opties en witte boorden criminaliteit. Dit is mede te danken aan de toegankelijke schrijfstijl van Sanders. Hij schrijft lekker vlot, echter zonder de nodige details over te slaan die je als leek nodig hebt. Wat ik verder ook prettig vind aan het boek, is dat het eigenlijk een heel geloofwaardig verhaal is. Ook al is het misschien allemaal wel erg vuil wat er in het boek gebeurt, ik geloof best dat de gebruinde topadvocaten en gewiekste zakenmensen die wij op tv zien soms zo leven en handelen. De auteur beseft dit zelf waarschijnlijk ook en heeft op het voorblad van het boek uitdrukkelijk vermeldt dat iedere gelijkenis met de werkelijke wereld op toeval berust.... Mindere punten? Personages zijn niet altijd even goed uitgewerkt. Zo had ik meer over de zielenroerselen van Jane willen weten. Ze is eigenlijk de centrale persoon in het boek, maar komt veel minder aan bod dan de mannelijke tegenspelers.

Eindconclusie: een lekker spannend en sappig boek om te lezen, ook als je niet thuis bent in de wereld van effectenmakelaars, beursgang en advocatuur.