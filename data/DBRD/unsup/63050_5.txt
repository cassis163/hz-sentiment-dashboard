Na het lezen van “Hellevanger” stelde ik hoge verwachtingen aan “Vuurgeest”. Ik werd niet ontgoocheld. Het verhaal speelt zich af in Noord-Amerika en gaat over een verliefd koppel dat aarzelt om de laatste stap te zetten. Jason en Kayla proberen elk een traumatische gebeurtenis te verwerken, en hebben angst dit met elkaar te delen. Hun onbekommerd leven wordt overhoop gehaald als Jason vreemde post ontvangt. Meer wil ik niet verraden. De auteur heeft in deze beklijvende thriller de grenzen van het mysterieuze nog een trapje hoger verlegd, en ik ben blij beide verhalen in de vernoemde volgorde te hebben gelezen. “Vuurgeest” moet je werkelijk van de eerste tot de laatste pagina lezen om alles te weten. De karakters van de protagonisten leer je kennen door hun gedragingen in werk- en familieomgeving.
“Vuurgeest” is een spannende puzzel. Pagina na pagina krijgt de lezer nieuwe stukjes of aanwijzingen. Niet eenvoudig om ze meteen op de juiste plaats te schuiven. Tot aan een geweldige climax zaait de auteur twijfels, speelt hij meesterhaft met dromen en nachtmerries, maakt hij verbeelding een deel van de realiteit. King, de meester van de horror, zoekt de spanning in het bovennatuurlijke met demonen en monsters afkomstig uit een andere wereld, terwijl Lance de diep in de mens gewortelde demonen naar boven haalt en aantoont hoe ze deel uitmaken van de reële wereld.
“Vuurgeest” is heel vlot geschreven, heeft een aanhoudende spanningsboog. Ik heb in mijn leven meerdere honderden thrillers gelezen, maar weinigen hebben me zo in vervoering gebracht als “Vuurgeest” en ik denk aan “Millennium” van Stieg Larsson, aan alle bestsellers van Harlan Coben, aan de werken van Edgar Allan Poe, aan “Baudelaire’s revenge” en “Terug naar Hiroshima” van Bob van Laerhoven, om er enkele uit een kleine lijst te noemen. In de categorie thriller en literaire thriller, wel te verstaan.
“Vuurgeest” een psychothriller noemen, is zeker niet verkeerd. Een bloedstollende proloog, gevolgd door de belevenissen van twee mensen wiens huwelijk door een aantal onverklaarbare gebeurtenissen sterk op de proef wordt gesteld. Heel goed opgebouwde meeslepende intrige met hoofdstukken die meestal op een cliffhanger eindigen. Geen overdreven details, eenvoudig taalgebruik, vlot geschreven. Een geslaagde thriller met een verrassende climax en ontknoping, boeiend van begin tot einde. Gelezen in twee nachten. Een boek dat verfilmd moet worden. En geloof me, ik koop voortaan alle nieuwe thrillers van Jack Lance.
Een aanrader.