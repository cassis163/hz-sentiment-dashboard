Cruise control M.P.O. Books Uitg. De Leeskamer 2014 ISBN 978 90 8606 0429

Op een recreatieterrein wordt een homo doodgeschoten. Rechercheur Gisella Markus uit Amersfoort heeft de leiding van het onderzoek. Haar assistent waar ze een heel goede band mee heeft, is homo en deze moord raakt hem diep. Hij is ervan overtuigd dat de dader een homohater is. Gisella is daar niet zo zeker van. Dan laat de dader boodschappen, geschreven met bloed, achter op verschillende plaatsen. Het onderzoek schiet niet echt op; er wordt assistentie ingeroepen van rechercheurs uit andere districten, ook uit district Heuvelrug. Precies zes weken na de moord, wordt er weer een homo doodgeschoten. John van Keeken doet enkele opzienbare ontdekkingen maar doordat hij bepaalde uitspraken heeft gedaan, wordt hij geschorst. Dan vallen er nog meer doden…

Dit is het tiende boek van deze auteur. Hij heeft weer een superspannend verhaal neergezet. Het intrigerende is dat je als lezer op een gegeven moment een vermoeden krijgt wie de dader kan zijn maar dat je het toch mis hebt. Het verhaal bevat onvermoede wendingen. De gevoelens van verschillende personen worden realistisch beschreven.
Ik moest wel even wennen aan een nieuw rechercheteam. Maar toen enkele mensen van district Heuvelrug het verhaal binnenstapten, voelde ik me weer helemaal thuis.
De lezer krijgt een goed beeld van de wereld van cruisende homo’s. Het verhaal is ontleend aan feiten waarover de auteur in het nawoord uitleg geeft.
Hoewel de moordzaak een afgerond einde krijgt zoals in al zijn boeken, heeft de verhaallijn van de rechercheur een open einde, zoals in meer van zijn boeken.
5 sterren