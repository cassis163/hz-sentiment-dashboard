Dit boek heb ik beluisterd, net zoals anderen met de luisterclub op Hebban. Wat was ik blij dat er zoveel over kon gepraat worden! De luisterclub heeft me helemaal andere inzichten gegeven.

In 'Wil' wordt het verhaal verteld van de leefwereld van Wilfried Wils tijdens WOII in Antwerpen. Het is Wilfried zelf die op latere leeftijd zijn eigen verhaal vertelt aan zijn (achter)kleinzoon. Het is een gekleurd verhaal over hoe het er aan toe ging tijdens WOII, hoe moeilijk het was om soms de goede beslissingen te nemen - en soms de verkeerde. Als lezer (of luisteraar) groei je mee in het verhaal. Mede dankzij de levendige voorlezing van Jeroen Olyslaegers kan je je volledig inleven en begrijpen waarom Wilfried bepaalde beslissingen neemt, of je hier nu mee akkoord gaat of niet. Gaandeweg besef je dat het Wil zelf is die het verhaal vertelt - en dus zijn versie van de feiten.

Zelf vond ik als lezer dat het soms een tweestrijd was welke mening ik toegedaan was over de situatie van Wilfried - net zoals hij ook steeds die tweestrijd ondervond.