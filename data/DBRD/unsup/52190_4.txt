De stem van Metin is geloofwaardig uitgewerkt. Dat de zinnen nooit geforceerd kinderachtig zijn, maar toch het kind in Metin beklemtonen, is een indrukwekkende prestatie van de auteur. Ik nam Metins visie ernstig, waardoor ik me snel bij het verhaal betrokken voelde. Door het verhaal te vertellen vanuit Metins perspectief krijg je voortdurend die dubbele laag – wat vindt Metin en hoe interpreteert de lezer de situatie. Het maakt het verhaal des te schrijnender. Zo benadrukt Metin vooral in de eerste helft van het boek de twee kanten van zijn vader. Enerzijds is er de man die zijn gezin bijna voortdurend terroriseert of – in het beste geval – negeert. Anderzijds speelt hij de ideale vader, een rol die hij zelden opneemt, maar wel uit zijn hoed kan toveren wanneer hij dat wilt. Ondanks de zware thematiek is het geen negatief of zielig verhaal. De nostalgie wint het telkens opnieuw van de wraakgevoelens en er schemert heel wat hoop doorheen de ellende.

Wees onzichtbaar is absoluut een aanrader als je van klassiek vertelde verhalen houdt. Je wordt in dit boek meegesleept zonder gehinderd te worden door complexe constructies of lang uitgesponnen zinnen. Een boek dat ondanks het ferme aantal pagina’s vlot leest en tegelijk tot nadenken stemt. Fans van Khaled Hosseini zullen ook Murat Isik omarmen.

Mijn volledige recensie lees je op mijn blog: https://www.hebban.nl/spot/smakelijk-lezen/nieuws/voor-fans-khaled-hosseini-wees-onzichtbaar-murat-isik