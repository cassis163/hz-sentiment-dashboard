Vrijdagnacht vond ik bij thuiskomst van mijn werk een pakketje in de brievenbus. De inhoud deed me zelfs op dit late uur een dansje van geluk doen: ik kreeg zomaar Een miljoen werelden met jou van Agora Books. Ik besloot al mijn plannen voor het weekend te cancelen en las ik het complete boek in één zaterdag uit. Als dat geen heerlijk weekend is! Vandaag deel ik mijn bevindingen met je.

Let op: Een miljoen werelden met jou is het vervolg op Duizend stukjes van jou en Tienduizend hemels boven jou. Als je deze boeken nog niet gelezen hebt, kan onderstaande review mogelijk spoilers bevatten. Over Een miljoen werelden met jou spoiler ik natuurlijk niet!


De ouders van Marguerite Caine zijn briljante wetenschappers die een zeer bijzondere uitvinding op hun naam hebben staan. De door hen ontwikkelde Vuurvogel maakt het mogelijk om door verschillende dimensies te reizen. Marguerite heeft ondertussen al heel wat gevaren getrotseerd in verschillende dimensies - van een keizerlijk Rusland tot een futuristisch London. In Tienduizend hemels boven jou heeft ze ontdekt dat haar vijand Wyatt Conley erop uit is om honderden universums te vernietigen, inclusief al haar bewoners.

Marguerite zou Marguerite niet zijn als ze niet alles op alles zou zetten om de verschillende versies van haarzelf en haar geliefden in het multiversum te willen redden. Maar is ze bestand tegen het ultieme wapen van Conley: een boosaardige en gestoorde Marguerite uit de thuisbasis dimensie?

Net als bij de voorgaande boeken begint Een miljoen werelden met jou middenin de actie. Marguerite is in een andere dimensie en kijkt de dood in de ogen. Gelukkig krijgen we bijna meteen een flashback, die ons herinnert wat er ook alweer gebeurd is in boek twee én vertelt hoe Marguerite in deze penibele situatie beland is.

Waar het reizen tussen de verschillende dimensies in boek twee een beetje eentonig begon te worden - tot het moment waarop de enorme plottwist werd aangekondigd - zit Een miljoen werelden met jou boordevol avontuur en verrassingen. Ik vind het heel interessant dat bijna iedereen in het ene universum goed is en in een ander slecht. Oftewel: het zijn de keuzes die je maakt die uiteindelijk je persoonlijkheid bepalen. Hierdoor weet je nooit wie je in welk universum kunt vertrouwen, wat het verhaal des te spannender maakt. Sowieso is elke dimensie tot in de details beschreven, zowel de locatie als de mate van technologie in de samenleving worden keer op keer uitgediept, terwijl ook de persoonlijke band tussen Marguerite en de mensen om haar heen belicht wordt.

De verslavende schrijfstijl die je op sleeptouw neemt van actiescène naar actiescène, weet ook op emotioneel vlak te raken. Ik heb een aantal keer hardop gelachen, zat op het puntje van mijn stoel vanwege de spanning en de tranen liepen meerdere keren over mijn wangen.  Waar ik de romantiek in het tweede boek af en toe iets te veel van het goede vond, was het in dit slotstuk wat mij betreft prima gedoseerd. Niet te zoetsappig, maar wel mooi en realistisch.

Als ik dan toch één miniscuul puntje van kritiek mag hebben: de naam Booswicht stoorde me enorm. Zo noemt Marguerite haar boosaardige ik en ik kreeg hier keer op keer de kriebels van. Waarschijnlijk een keuze van de vertaler, maar dat woord vond ik persoonlijk verschrikkelijk. Het stoorde me bijna net zo erg als 'wijffie' in Eerste leven.

Een miljoen werelden met jou is een meer dan bevredigend einde voor de Vuurvogel trilogie. Het boek zit boordevol actie en neemt verrassende wending na verrassende wending. Tegelijkertijd zet het je aan het denken over de keuzes die je maakt in het leven en hoe die jou als persoon beïnvloeden. De verschillende versies van Marguerite in het multiversum hebben naast overeenkomsten immers ook vele verschillen. De verschillende dimensies zijn tot in de details beschreven en goed gevonden. Een vlot geschreven, vindingrijk verhaal met een realistische romantische verhaallijn: ik ben fan!
Deze recensie verscheen ook op Oog op de Toekomst.