Mijn tuin is een doe-boek dat jonge kinderen aan wil zetten om de handen uit de mouwen te steken en een eigen moestuintje te beginnen. Het staat boordevol weetjes over tuinieren. Twee schattige kinderen en een wandelende tak laten een hoop informatie op de lezertjes los over zaaien, verpotten, oogsten, een vogelverschrikker maken, waar insecten goed voor zijn en een hele hoop meer. Liam woont beneden en heeft een eigen tuintje, maar ook Saar plant bloemen en groenten in bakken op het balkon. De twee zijn goede vrienden en samen verzorgen ze de planten en proberen ze dingen uit. Ze laten zien hoe je creatief kan zijn met bloempotten, zelf een gieter kan maken en er worden een paar receptjes voorgesteld.  

In dit boek gaan het verhaal en de informatie hand in hand. Liam en Saar laten de lezertjes (7+) zien hoe ze in hun eigen tuin te werk gaan en hoe iedereen zelf thuis ook aan de slag kan. Sjak, de wandelende tak, vult de informatie van Liam en Saar verder aan en zorgt ook voor wat humor. Het concept is een beetje rommelig door de combinatie van verhaal, prenten, weetjes, stripverhaal en briefjes. Omdat het zo leuk en speels opgezet is, stoort het niet. De tekst is niet te klein gedrukt en netjes gespreid doorheen het boek. Het verhaal van Liam en Saar is een soort leidraad en de tekeningen in het boek trekken vanzelf de aandacht naar zich toe. Dat zorgt ervoor dat kinderen die nog niet tot de doelgroep behoren er ook al iets aan kunnen hebben. Mijn tuin is een mooi voorbeeld van een geslaagde samenwerking tussen auteur en illustratrice.  

Kinderboekenschrijfster Vivian den Hollander is vooral bekend van haar boeken over de avonturen van Spekkie en Sproet, de reeks over Lisa en Jimmy en de talrijke AVI-boeken voor beginnende lezertjes. Voor dit boek putte ze inspiratie uit haar eigen tuin en uit hoe heerlijk haar eigen kinderen het vroeger vonden om mee te helpen. Ook nu haar kinderen ondertussen het huis uit zijn, laat ze haar groene handen geregeld los in de tuin als het schrijven even niet meer lukt.  

Illustratrice Natascha Stenvert verzorgde in het verleden onder meer de tekeningen voor de serie rond het vrolijke en eigenwijze meisje met de toversokken, Kolletje en maakt ook illustraties voor tijdschriften en schoolboeken.  

Mijn tuin is een leerrijk boekje met duidelijke tekeningen, aanwijzingen en instructies. Voorin en achterin staat ook een handige zaaikalender die de lezertjes vertelt wanneer ze een aantal dingen in de moestuin aan kunnen pakken en die ze zelf verder kunnen aanvullen. Heerlijk boekje om mee aan de slag te gaan.