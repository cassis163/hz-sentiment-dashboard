Wanneer Aaron Elsocht, gerenommeerd rechter bij de correctionele rechtbank, dood wordt aangetroffen in zijn villa in Genk is het aan rechercheur Patricia Rodiers om de zaak te onderzoeken. De echtgenote van Aaron, Barbara Fierens is ten tijde van de moord met hun dochters op familiebezoek in Groningen. Haar kille reactie op het overlijden van haar man wekt echter de achterdocht van Patricia en profielschetser Marnix Veldkamp, vooral wanneer blijkt dat Barbara de enige begunstigde is van de levensverzekering die Elsocht had afgesloten én ze ontdekken dat hij een minnares had... Heeft Barbara werkelijk haar man omgebracht of zit het mysterie toch anders in elkaar?

‘Doodsengel’ is een heerlijke combinatie van emoties, persoonlijke relaties, een vleugje erotiek én de spanning van een ware thriller. Tussen al die verschillende elementen laveert van Effelterre vloeiend en kundig. Haar schrijfstijl is vlot en beeldend en haar dialogen zijn zeer natuurlijk.

“Ondanks de omvang van zijn zelfmedelijden wist hij dat hij op dat gevoel geen recht had omdat hij nu exact hetzelfde voelde als wat hij zijn geliefde Alicia al die tijd onbewust had verplicht te voelen. Zonder het te beseffen had hij met zijn egoïsme het mooiste in haar kapot gemaakt.”

Telkens wanneer Alicia Aaron vraagt een keuze te maken tussen haar en zijn ongelukkige huwelijk, maakt Aaron omtrekkende bewegingen en hakt geen knopen door. Evenzo vaak vergeeft zij hem echter weer.

“Heel wat koppels zouden al voor veel minder uit elkaar zijn gegaan. Maar bij ons werd de liefde alleen maar sterker. Zijn krachteloosheid was onze enige vijand. Maar dan wel een die onoverwinnelijk bleek.”

Vlak voor de moord op Aaron is het Alicia die de knoop doorhakt en de relatie met Aaron beëindigd. Kort daarop ontmoet zij Robbe. Alicia en Robbe hebben heel veel gemeen voor wat betreft hun relationele verleden. Is Robbe echter zuiver op de graad? Je leest het in ‘Doodsengel’!

Over de auteur
Katrien Van Effelterre (1979) promoveerde na haar studie Germaanse taal- en letterkunde met een doctoraatsonderzoek naar terugkerende doden in de volkse vertelcultuur. Door haar creativiteit, rijke fantasie en passie voor schrijven, verruilde ze later academische publicaties voor fictie. ‘Doodsengel’ is na ‘Levend aas’ en ‘Restafval’ het afzonderlijk te lezen derde deel in de thrillerreeks met Patricia Rodiers in de hoofdrol.

Uitvoering
Uitgever: aquaZZ
ISBN 978 90 78459 78 1
Paperback, 346 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/