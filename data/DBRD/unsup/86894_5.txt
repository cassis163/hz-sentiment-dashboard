Het boek Ik ben Pelgrim is het debuut van de Australiër Terry Hayes. Voorheen was hij correspondent voor de Sydney Morning Herald in Washington, onder andere ten tijde van het Watergate schandaal van president Nixon. Ook was hij scenarioschrijver van de series Mad Max en Bangkok Hilton. Het schrijven en perfectioneren van zijn debuut heeft vier jaar geduurd. De Nederlandse uitgever Steven Maat van AW Bruna, kreeg het manuscript onder ogen tijdens een bezoek aan Amerika. Na het lezen van het eerste hoofdstuk was hij verkocht.

De hoofdpersoon in het boek noemt zichzelf Pelgrim, hoe hij in werkelijkheid heet, daar komen we niet achter. Hij is een voormalige meesterspion in dienst van de Amerikaanse overheid. Volgens de officiële registers bestaat hij niet. Na zijn actieve leven schrijft hij het ultieme boek over forensische onderzoek. Jaren later duikt het boek op in een hotelkamer in New York, waar een moord is gepleegd. De dader blijkt het boek goed bestudeerd te hebben en is onvindbaar. Hier begint de zoektocht van de Pelgrim naar de onbekende, maar zeer gevaarlijke vijand.

Het boek is een dikke pil, 732 bladzijden, maar geen enkele zin is saai. Terry Hayes legt een verbluffende kennis aan de weg van de diplomatieke verhoudingen in Amerika. Hij heeft kennis van zaken en dat merk je in het boek. Het boek is boeiend en beeldend geschreven en ik durf met zekerheid te zeggen dat dit een van de beste boeken is die ik ooit heb gelezen. Het is tegelijk een spionagethriller, maak ook een zoektocht naar een moordenaar. Zijn schrijfstijl is prettig en helder. De gebeurtenissen volgden elkaar in rap tempo op.

Het verhaal is angstaanjagend en misschien wel tegen beter weten in, hoop ik dat het ver van de waarheid afligt. Met de huidige verhalen omtrent de NSA en Edward Snowden, weet ik het niet zo zeker meer. Alle gebeurtenissen in het boek zijn weldoordacht en hebben een bedoeling, welke soms later pas duidelijk wordt. Het boek was haast onmogelijk om weg te leggen en speelde eigenlijk continu in mijn hoofd. Ik heb ontzettend meegeleefd met de hoofdpersoon.

De vertaler Henk Popken verdient ook een compliment, het boek is zeer kundig vertaald.

Dat is de laatste tijd weleens niet het geval helaas.

Ik kan niet anders als dit boek 5 sterren geven. Het komt heel hoog in de lijst van beste gelezen boeken aan. Ik raad het dan ook iedereen aan om direct te kopen en te gaan lezen. Je zult niet teleurgesteld worden. Het boek is met geen ander boek te vergelijken