Dankzij Hebban heb ik mogen buzzen over het boek: “Ik zie jou’, de tweede thriller van de Engelse schrijfster Clare Mackintosh.

Het verhaal gaat voornamelijk over Zoë Walker die tijdens de dagelijkse treinrit naar haar werk tot haar verbijstering haar foto in de krant ziet staan; ook nog op een ‘bijzondere’ plek, namelijk bij de seksadvertenties. Al snel blijkt dat de andere foto’s die bij die rubriek staan van vrouwen zijn, die zich – net als Zoë - niet bewust zijn hiervan en die gevaar lopen omdat de specifieke advertentie is geplaatst door iemand met foute bedoelingen. Iemand die hen continu volgt en precies weet wat ze wanneer doen tijdens hun reis met het openbaar vervoer.

Wie zit er achter de advertenties en waarom? En hoe kan de politie – samen met Zoë – voorkomen dat deze vrouwen worden bedreigd of verkracht of….vermoord?
 
Het uitgangspunt is interessant, beangstigend en biedt genoeg ingrediënten voor een spannende thriller. Helaas lukt het Clare Mackintosh niet om dit te bewerkstelligen.
Het boek is zeker niet slecht geschreven: leest vlot weg en er zitten mooie observaties in. Echter,
het verhaal is nergens nagelbijtend spannend, zit vol onrealistische ontwikkelingen en heeft een verrassend en ongeloofwaardig einde. Jammer.