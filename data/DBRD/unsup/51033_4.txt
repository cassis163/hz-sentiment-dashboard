Dit boek heeft bijna twee jaar op de stapel met nog te lezen boeken gelegen. Ik kon de moed om er aan te beginnen niet opbrengen. Al bladerend raakte ik direct geïntimideerd door de overvloed aan informatie. Gisteren uiteindelijk toch maar de stoute schoenen aangetrokken en begonnen met lezen. Blijkt het een fantastisch, uiterst leesbaar boek te zijn. Norman Davies is zo'n typische 'English scholar' die, zonder literaire ambities, subliem zijn verhalen brengt. Mooi gestructureerd, met fraai illustratiemateriaal, een heldere uitleg in een apologerend voorwoord en voorzien van een nuttig notenapparaat. De lezer is geraakt door alle verhalen over Visigoten, Vandalen, Picten, Welsh, Franken, Bourgondiërs, Polen, Russen en wat heb je nog meer. En dan het grote, overkoepelende verhaal: 2.000 jaar Europese geschiedenis aan de hand van vergeten landen. Van Tolosa, Bourgondië en Aragon tot Galicië, Etrurië en de CCCP. Smullen!