Thrillerauteur, freelancejournaliste en interviewer Milou van der Will (1985) heeft opnieuw bewezen een zeer getalenteerd schrijfster te zijn. Haar nieuwste thriller ‘In mijn bloed’ (2014) is het eerste deel van een veelbelovende reeks waarin de eigenzinnige journaliste Benthe Berg de hoofdrol speelt.

De zeer gedreven journaliste Benthe Berg deinst vrijwel nergens voor terug om telkens weer het beste verhaal te kunnen publiceren. Zo regelt ze in het geheim, en met gevaar voor eigen leven, een ontmoeting met het beest van Voorburg. Een koelbloedige moordenaar van prostituees, die nog steeds op vrije voeten is. Ook stort ze zich vol overgave op het onderzoek naar pedofiel Rick V. die net als zij in het kleine dorpje Ringerdam woont. Benthe is altijd en eeuwig op zoek naar waarheid en gerechtigheid. Tot de dag dat de grond onder haar voeten wegzakt, als ze hoort dat er op de computer van pedofiel Rick V. ook een foto gevonden is van haar eigen dochtertje. Haar moederhart schreeuwt en Benthe zint op wraak.
Rick V. moet sterven.

‘In mijn bloed’ is het eerste geweldige deel van een reeks thrillers over personage Benthe Berg. Een wonderlijk hoofdpersonage waar Milou van der Will nog heel veel kanten mee op kan in de volgende delen. Benthe is naast journaliste ook moeder, weet precies wat ze wil en gaat tot het uiterste om haar doel te bereiken. ‘In mijn bloed’ is volledig geschreven in de ik-vorm, de belevenissen vanuit het oogpunt van Benthe. Hoewel dit goed past bij het verhaal, had het voor de afwisseling ook niet erg geweest een aantal hoofdstukken vanuit het oogpunt van één van de andere personages te schrijven. Ondanks deze keuze van Milou van der Will, blijft het boek zonder twijfel boeiend van begin tot het einde. Een knappe prestatie, die enkel geleverd kan worden door een topauteur. Eenmaal begonnen aan ‘In mijn bloed’ is het moeilijk om het boek aan de kant te leggen. De opbouw van het verhaal is sterk. De spanning laat niets te wensen over en neemt toe naarmate het verhaal vordert. Adembenemend aan de top. ‘In mijn bloed’ kent een aantal stevige plotwendingen, die er voor zorgen dat het verhaal nergens voorspelbaar wordt. De uiteindelijke ontknoping is echt verrassend. De schrijfstijl van Milou van der Will is vlot, prettig en kundig. Deze ruim 300 pagina’s tellende thriller bestaat uit 42 korte maar krachtige hoofdstukken zonder moeilijke zinnen en/of lastige woorden. Dit komt het leesplezier ten goede en maakt het boek toegankelijk voor een groot publiek. Een actuele thriller, die het lezen meer dan waard is. Een aanrader en zeer waarschijnlijk het begin van een reeks succesvolle boeken over journaliste Benthe Berg.