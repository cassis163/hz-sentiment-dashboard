Matthias Wolf krijgt het verzoek van een rijke dame om te onderzoeken of haar neef zelfmoord gepleegd heeft en waarom. Hij wordt er goed voor betaald en als freelance journalist kan hij het zich veroorloven om dit te doen. Als hij dan op zoek gaat waarom Kevin, de neef van de rijke dame, zelfmoord gepleegd zou kunnen hebben, komen er duistere zaken aan het licht. Wat heeft zich hier allemaal afgespeeld. Matthias bijt zich vast in de zaak met alle gevaren van dien.

Een boek waarin duidelijk blijkt dat de auteur Vlaams is. De zinsopbouw is een beetje verschillend van het Nederlands. Even wennen was het voor mij, maar wel heel leuk. De vlotte schrijfstijl en de humor in dit boek maakt dat het een boek is waar je helemaal in kunt duiken. De spanning wordt steeds meer opgebouwd. Het verhaal wordt in de ik-vorm verteld door Matthias. Heel aangenaam en als lezer ga je je helemaal inleven in de zoektocht, waardoor je duidelijk de spanning voelt toenemen. Heel subtiel wordt er af en toe een toespeling gemaakt op het feit dat de hoofdfiguur beter iets niet had kunnen doen. Ook dat maakt de spanning groter. Waarom had hij het beter niet kunnen doen? Dat ga je je afvragen. Onduidelijk blijft voor mij toch een beetje de cover. Waarom de groente met het doodshoofd en de botten? De titel is er een die van begin tot eind van het boek helemaal klopt. Het eind gaf bij mij wel een beetje een onaf gevoel. Geen voldoening. Maar ja, dat kan aan mij liggen.
En toch..een boek waar ik van genoten heb. Mocht ik nog een keer in de gelegenheid zijn een boek van deze auteur te lezen, dan zal ik het niet laten liggen vanwege de cover. De inhoud was voor mij zeker beter dan het uiterlijk van het boek.