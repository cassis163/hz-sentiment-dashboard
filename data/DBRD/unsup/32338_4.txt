Robert Lowenthal is geboren en getogen in het landelijke Bontebrug in de Achterhoek maar verhuist naar Amsterdam voor zijn opleiding tot beeldend kunstenaar. De debuutroman “Bontebrug” van Jonah Falke draait in eerste instantie rond de tegenstellingen tussen het landelijke Bontebrug en het stadse leven in Amsterdam en het dilemma waarvoor Robert geplaatst wordt.
Jonah Falke heeft zeker een aansprekende, vaak beeldende schrijfstijl en maakt treffende observaties. De roman bevat de nodige humor, leest vlot (ook dankzij de korte zinnen en hoofdstukken) en biedt heel wat leesplezier. Aan de hand van flashbacks komen we meer te weten over Roberts jeugd in Bontebrug en zijn vriendschap en avonturen met zijn jeugdvriend Bertje. Het gebruik van dialect is niet storend en voegt zeker iets toe. Het is functioneel en helpt het landelijke Bontebrug tegenover Amsterdam te plaatsen. Het is een stijlelement dat helpt om het leven in Bontebrug te schetsen en bepaalde personages (Bertje en zijn naaste familie) uit te werken.
De twee totaal verschillende biotopen worden doorheen de roman zeer tastbaar gemaakt. Zowel de objectieve als ook de meer gevoelsmatige tegenstellingen worden uitgewerkt via de karaktertekeningen van de hoofdrolspelers, hun lotgevallen en anekdotes maar ook analyses van werk van schilders.
Een eerste hoofdthema vormen de objectieve als ook de meer gevoelsmatige tegenstellingen tussen het landelijke Bontebrug en het stadse leven in Amsterdam en het dilemma waarvoor Robert geplaatst wordt. Dit thema hangt sterk samen met het thema vriendschap/liefde en het in stand houden van zijn jeugdvriendschap. Daarnaast is het boek ook een coming-of-age roman waarin de ontwikkeling van hoofdpersonage Robert een derde belangrijk thema vormt. Robert is dus de enige echte hoofdpersoon. Robert zoekt zijn weg binnen de tegenstellingen tussen het landelijke Bontebrug en het stadse leven in Amsterdam. Hij is kalm, randje flegmatisch, zoekend en kent een enorme ontwikkeling, zowel aan de kunstacademie maar ook op persoonlijk en gevoelsmatig vlak. Na zijn avontuur in de grote stad voelt hij zich meer thuis in Bontebrug. De (vele) andere personages zijn soms licht stereotiep neergezet.
De plot draait grotendeels rond de ontwikkeling van Robert en de keuzes en uitdagingen waarmee hij geconfronteerd wordt (o.a. het tragische nieuws uit zijn geboortedorp). Robert zoekt zijn weg binnen de tegenstellingen tussen het landelijke Bontebrug en het stadse leven in Amsterdam. De plot is niet al te complex. Deze roman kan ook gelezen worden als een reeks van - geregeld humoristische - korte verhalen, lotgevallen of anekdotes, afwisselend tussen het landelijke Bontebrug van Roberts jeugd en het stadse leven in Amsterdam.
Op basis van de info op de leesclubpage en het leesfragment leek “Bontebrug” mij een intrigerend debuut, waarin heel wat thema’s samenvloeien (een coming-of-age roman, de Achterhoek versus Amsterdam, ambitie, liefde, ...). Op basis van het leesfragment sprak de schrijfstijl en opbouw mij in ieder geval aan. Het fragment deed mij vermoeden dat deze roman ook de nodige humor bevat en heel wat leesplezier zal bieden. Het boek heeft mijn verwachtingen grotendeels waargemaakt. Bontebrug blinkt vooral uit door de aansprekende, vaak beeldende schrijfstijl, de treffende observaties en de humor. De combinatie van deze elementen zorgt voor heel wat leesplezier. Deze roman is niet zozeer een boek dat onder je huid kruipt maar ik kon wel de nodige empathie opbrengen voor de dilemma’s waarmee Robert af te rekenen krijgt en de keuzes die hij maakt.