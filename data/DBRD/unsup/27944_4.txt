De seriemoordenaar Jurek Walter zit in een gesloten afdeling van een psychiatrisch ziekenhuis zijn straf uit voor het plegen van een aantal gruwelijke moorden. Commissaris Jonna Linna is ervoor verantwoordelijk dat Jurek Walter daar zit maar heeft daarvoor wel een enorm hoge prijs moeten betalen.

Op een nacht wordt op een spoorbrug een jongeman gevonden. Hij is meer dood dan levend, ernstig verzwakt en spreekt wartaal. In het ziekenhuis wordt de man geidentificeerd als Mikael Kohler-Frost, die dertien jaar geleden samen met zijn zusje Felicia van de aardbodem verdween en waarvan aangenomen wordt dat zij dood zijn. Joona Linna is er altijd van overtuigd geweest dat de twee slachtoffers waren van Jurek Walter hoewel hij dat nooit heeft kunnen bewijzen. Uit de moeizame verhoren van Mikael blijkt dat Felicia nog in leven maar ernstig ziek is. Om haar te kunnen vinden moeten Joona Linna en zijn team de confrontatie aangaan met Jurek Walter en diens vertrouwen winnen. Alleen dan heeft Felicia een kans levend gevonden te worden. Er begint een race tegen de klok.

Slaap is na Hypnose, Contract en Getuige de vierde misdaadroman in een serie met commissaris Joona Linna als protagonist; een serie die, volgens de schrijvers, uiteindelijk uit acht boeken zal bestaan. Het getuigt van uitstekend schrijversschap dat Alexandra Coelho Ahndoril en Alexander Ahndoril er steeds weer in slagen misdaadromans van grote klasse te schrijven.Dat geldt ook voor dit boek. In een groot aantal korte hoofdstukken die vaak met een soort van cliffhanger eindigen, tracteren zij ons op alles wat een misdaadroman uitstekend maakt: een intelligent geconstrueerd verhaal dat leest als een trein, personages die tot de verbeelding spreken, goed opgebouwde spanning met verrassende wendingen en een nagelbijtende ontknoping. Het is in Slaap allemaal in ruime mate aanwezig en ook nog eens aangevuld met een onverwacht open einde waarmee deel vijf van de serie al weer in de steigers is gezet.

Slaap is een enerverende en overtuigende misdaadroman waarin een diepe zucht meer dan een diepe zucht blijkt te zijn; een boek met een meeslepend verhaal, levensechte personages, goed opgebouwde spanning en een zinderende ontknoping.