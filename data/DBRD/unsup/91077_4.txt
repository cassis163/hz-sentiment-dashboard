'Angst regeert de Vulpen' is een verhaal dat zich afspeelt op een basisschool, maar het zou zich ook in het bedrijfsleven af kunnen spelen. Overal zijn personen zoals Katja Poot te vinden; zo ongelooflijk arrogant dat ze van zichzelf geloven dat ze geweldig zijn en dat niemand beter kan functioneren dan zijzelf.
Wellicht niet zo extreem als het personage Katja Poot, maar ze is als type heel herkenbaar. Ook collega's die mee gaan in dat gedrag zijn van de partij. Meelopers en stroopsmeerders zijn in alle beroepen te vinden.

De auteur heeft op een prettige manier met haar vlotte, natuurlijke schrijfstijl met dit gekozen onderwerp voor een zeer aantrekkelijk verhaal gezorgd. Niet verschrikkelijk spannend maar daarom niet minder onderhoudend.

De werkdruk en werkzaamheden die het personeel van een basisschool voor de kiezen krijgt en die niet zichtbaar zijn voor een buitenstaander worden goed gepresenteerd in dit verhaal. De stress is voelbaar.
De personages zijn goed uitgediept in de redelijk korte hoofdstukken en mede hierdoor is het een geloofwaardig geheel geworden.
'Mijn fantasie ging met mij aan de haal. In gedachten dobberde ver op de zee een bootje. Zwaaiende armen, hulpgeroep. Het enige wat ik kon doen was terug zwaaien. Ik zag haar graag ten onder gaan. Ik schrok van mijn slechte gedachten. Het voelde goed. Katja moet weg van De Vulpen.'

Het is duidelijk dat Jolanda Zuydgeest uit haar ervaring in het onderwijs voldoende weet van het reilen en zeilen op een basisschool in de periode waarin het verhaal zich afspeelt om een duidelijk beeld te kunnen schetsen.
Het redigeren van het manuscript had iets beter gekund, maar dat neemt niet weg dat ik deze debuutroman graag heb gelezen.

Een knappe prestatie van Jolanda Zuydgeest. Graag gelezen!