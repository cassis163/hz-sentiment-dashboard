Het eerste boek dat ik van Nicci French las, was een boek dat ik kreeg via de ECI. Ik vergat altijd te bestellen, dus ik kreeg gewoon een pakket. In het begin was ik daar enorm huiverig voor, maar Tot het voorbij is verraste me. Na Verloren wist ik dat ik dit duo in de gaten moest houden. Eerder las ik Blauwe maandag en afgelopen week luisterde ik Dinsdag is voorbij.

Frieda Klein weet het zeker. Ze laat zich niet meer in met politieonderzoek na alles wat er met Allan is gebeurd. Maar wanneer er een lijk wordt gevonden bij de zeer verwardee Michelle Doyce kan Frieda het niet los laten. Zonder dat ze het door heeft zit ze snel weer tot haar oren in het onderzoek. Frieda staat erop de moord op te lossen.

Het mooie van Frieda is dat ze zo heerlijk sarcastisch kan zijn. Frieda leeft, dat deed ze in Blauwe maandag al, maar in Dinsdag is voorbij komt ze nog meer tot leven. Langzaam leer je Frieda beter kennen, onder andere door een date die ze heeft. Maar ook het sarcasme dat ze soms niet kan verbergen maakt Frieda een personages dat steeds meer een bekende van je wordt.

Het is dan ook niet gek dat je enorm met haar meeleeft. Frieda doet een schokkende ontdekking – die ik overigens als lezer al veel eerder aan zag komen - en wat dat met haar doet is goed inleefbaar. Het schuldgevoel dat aan Frieda knaagt raakt je tot in je ziel. Frieda heeft pijn en dat voel je als lezer.

Michelle Doyce is in dit deel geweldig neergezet. Het is enorm geloofwaardig hoe French de verwardheid van deze dame beschrijft. De cryptische beschrijvingen luisterde ik regelmatig even terug om te checken of ik er chocolade van kon maken. De band die Frieda langzaam met haar opbouwt, is prachtig en zelfs dat is geloofwaardig.
Frieda is de sarcastische vriendin die iedereen wil hebben. Het is dan mooi dat de band met Carlson steeds steviger wordt en dat Joseph nog steeds een rol in het verhaal heeft. De terugkomst van een oude bekende is hartverwarmend – zowel voor Frieda als voor de lezer – en dat maakt de leeservaring nog prettiger.

Wat mede zorgde voor een goede ervaring met dit boek, was de voorleesstem van Adeline van Lier. Van Lier tekent Frieda en heeft haar nog meer gestalte gegeven. Maar ook de droge Carlson komt door de voorlezer goed naar voren. Ik vind het nu al jammer dat de opvolgende delen niet door haar worden voorgelezen.

Dinsdag is voorbij is vanaf het eerste moment spannend. Je denkt met Frieda mee en wilt samen met haar de moord oplossen. Je baalt als Yvette weer eens tegenwerkt en je hoopt op een beetje vooruitgang. En de uiteindelijke ontknoping? Die was verrassend. Op naar deel 3, want het verhaal van Frieda is duidelijk nog niet klaar...