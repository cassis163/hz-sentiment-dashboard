Het boek begint op de dag dat Toni na een gevangenisstraf van 17 jaar voorwaardelijk vrij komt. Zij en haar toenmalig vriend Ryan zijn veroordeeld voor de moord op haar zus Nicole, maar beiden hebben altijd vol gehouden onschuldig te zijn. Nu ze vrij is, is ze van plan om de echte dader te bestraffen. Het zal moeilijk worden om deze te vinden maar Toni is er van overtuigd dat ze hem of haar zal vinden.
Om het verhaal te kunnen begrijpen, zijn er flashbacks naar haar middelbare schooltijd. Het speelt zich af in Canada. We leren Toni en haar zogenaamde vriendinnen kennen als Toni 14 is. Op het moment dat ze een relatie krijgt met Ryan, beginnen de meiden allerlei rottigheid uit te halen met haar. Haar zus Nicole is een voorbeeldig meisje die altijd naar hun ouders luistert, in tegenstelling tot Toni. Ze hebben regelmatig ruzie met elkaar maar kunnen ook niet zonder elkaar. Als ze op een avond met zijn drieën naar het meer gaan, wordt Nicole vermoord. Omdat Ryan en Toni bij haar waren zijn zij de hoofdverdachten.
Er volgt een loodzwaar traject tot het vonnis hen beide veroordeeld tot17 jaar gevangenisstraf. In de gevangenis is het voor Toni zwaar, Ryan zit in een mannengevangenis en ze mogen elkaar niet zien. Haar celgenoten zijn ook niet de makkelijkste personen en dus wordt er regelmatig een potje gemat.
Als ze eindelijk voorlopig vrij is, gaat ze naar haar geboortedorp in de hoop de dader of daders te kunnen vinden. Ryan is ook vrij en hoewel ze elkaar niet mogen zien, doen ze dat uiteraard wel. Samen proberen ze er achter te komen wat er destijds allemaal gebeurd is.
Toni ontmoet toevallig een meisje die meer van de zaak afweet. Het leidt ze naar haar vroegere vriendinnen. Er gebeuren allerlei dingen die in verband gebracht worden met Toni en Ryan. Het begint weer opnieuw…
Het plot is goed opgebouwd en voor mij onverwacht.
De karakters zijn goed uitgediept, bij bijvoorbeeld Shauna zou ik ook moordneigingen krijgen. De sfeer van haar middelbare schooltijd is herkenbaar. Iedereen wordt wel eens gepest. Ondanks het feit dat ik nooit in een gevangenis gezeten heb, kan ik me levendig voorstellen hoe gespannen en beladen de sfeer daar is.
Het verhaal is in het begin niet echt spannend, pas op de helft komt er wat meer actie in. Het leest vlot en is een goed boek voor tussendoor. 3 sterren