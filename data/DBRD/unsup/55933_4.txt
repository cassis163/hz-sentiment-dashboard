Misschien ken je Anne West al van de chicklits Cameramania en Superchef!, maar de veelzijdige schrijfster zou je ook kunnen kennen van haar fantasyreeks De Macht Van Het Zwaard. Haar nieuwste chicklit Blijf Af! Is  nu uit. Een romantische chicklit die vooral ook realistisch is.

Op de voorkant van het boek begint het verhaal eigenlijk al. Twee zussen, Julia en Saar, die elkaar recht in de ogen aankijken met een strijdlustige blik. Door de vrolijke groene en gele kleuren oogt het eerst nog als een vrolijk verhaal, maar daar komt snel verandering in als je doorleest. Julia en Saar hebben sinds Saar het bed indook met de vriend van Julia gaan contact meer gehad. Julia is boos en heeft haar stadse leven in Amsterdam verruild voor een simpel leven op Texel. Als Saar, die altijd in de problemen komt, bij Julia aanklopt met een nieuw probleem twijfelt ze opnieuw. Zit er een grens aan zussenliefde of helpt ze haar zus toch weer? Saar is tenslotte zwanger van een onenightstand, Julia is haar enige redding.

De schrijfstijl die Anne West in haar chicklits gebruikt vind ik onwijs fijn. Het leest snel weg omdat het simpelweg 'lekker leest'. De hoofdstukken zijn ook niet heel lang, wat ook meehelpt bij het lezen. Verder vind ik de karakters in het boek heel leuk, er is goed over na gedacht in mijn ogen. Saar lijkt eerst iemand die altijd in de problemen komt omdat ze niet oplet en domme dingen doet, maar wanneer je vanuit Saar leest merk je dat er meer achterzit. Julia is ook leuk, daar lees je in het begin meer over. Ze vluchtte naar Texel terwijl ze in Amsterdam een succesvolle zakenvrouw was. Je leest hoe ze opnieuw verliefd wordt op Texel en zich vastklampt aan de veiligheid van het eiland. Misschien loopt ze juist weg van haar problemen en moet ze terug om alles echt onder ogen te zien.

Dit boek is wat mij betreft een aanrader. Vooral op vakantie is het heerlijk om mee te nemen, het is zo uit. Het verhaal is niet zo luchtig als het eerst lijkt, na de luchtigheid merk je dat er meer spanning en diepgang in het verhaal komt. Je leert Saar en Julia steeds beter kennen en op het einde gebeuren er nog allerlei dingen die je niet verwachtte. Kortom: een heerlijke realistische chicklit!