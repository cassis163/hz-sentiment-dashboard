In het eerste boek van de ‘Verboden vrucht’- reeks van Abbi Glines, Bijna verliefd, maken we voor het eerst kennis met Rush Finlay en Blair Wynn. Dat boek vertelt het erotische liefdesverhaal van deze twee mensen door de ogen van Blair. Na de twee delen die daarop volgden, Nooit verliefd en Voor altijd verliefd, krijgen we in Opnieuw verliefd het verhaal voorgeschoteld door de ogen van Rush.

Rush is de rijke zoon van een bekende rockster en heeft een complexe familie. Hij staat bekend als vrouwenversierder die zich aan niemand bint. Wanneer Blair Wynn, de dochter van zijn stiefvader, echter zijn leven komt binnengewandeld, is niets nog simpel en lijkt Rush helemaal verkocht te zijn. Hoe hard Rush ook probeert om de knappe en onschuldige Blair te weerstaan, het lukt hem gewoon niet om uit haar buurt te blijven. Langzaam maar zeker ontwikkelt zich dan ook een passionele romance tussen beiden, maar Blair kent niet alle familiegeheimen die Rush met zich meedraagt. Zal ze hem nog zo begeren wanneer ze ontdekt wat hij heeft gedaan?

Opnieuw verliefd is een heerlijke erotische roman die erg vlot leest. Abbi Glines heeft echt een talent om op zodanige manier te schrijven dat alles erg realistisch overkomt en bepaalde stukken tekst je toch even kunnen laten wegdromen. De erotische scènes in deze roman zijn expliciet zonder overdreven te worden, waardoor de lezer zich in een dromerige realiteit waant. Na de vorige delen is het erg leuk om alles nu opnieuw te beleven door de ogen van Rush. Op die manier laat de schrijfster het eerdere verhaal zien vanuit een geheel ander perspectief waarmee ze terugkeert naar wat in het verleden plaatsvond.

De verhaallijn is op zich niet echt verrassend omdat de vorige boeken het grootste deel al hebben weggegeven, maar Abbi Glines slaagt er desondanks in om de lezer het hele verhaal geboeid te houden. We lezen nu eigenlijk hoe het ooit allemaal begonnen is. Bovendien zorgt de schrijfster ervoor dat het boek verrast doordat de vorige drie delen zich afspeelden door de ogen van Blair en dit deel dan plots alles vanuit het perspectief van Rush laat zien.

Deze roman is zeker een aanrader voor de mensen die de andere drie delen van deze reeks al gelezen hebben en kan ook gerust als losstaand verhaal worden gelezen door liefhebbers van spannende, erotische romans. Deze lezers zullen door het lezen van dit boek vast en zeker ook zin krijgen om de eerdere delen te verslinden!