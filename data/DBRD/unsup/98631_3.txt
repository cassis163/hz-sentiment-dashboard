Gayle Lynds is een van de weinige vrouwelijke auteurs die zich aan het genre van de spionagethrillers wagen. Ze studeerde af aan de University van Iowa in de journalistiek en de sociale studies. Tegenwoordig leeft ze aan de Stille Oceaan, waar ze aan haar boeken werkt. Ze heeft een hele reeks boeken en o.a. de Covert-one serie op haar naam staan. Voor deze serie heeft ze samengewerkt met de grootmeester der spionageverhalen, Robert Ludlum. De Geheime Boekenclub is haar recentste thriller.
De Gouden Bibliotheek werd ooit opgericht als de Koninklijke Bibliotheek van Constantinopel van het Byzantijnse Rijk. Ze ging over in de handen van de machtigen en de rijken. De laatst gekende bezitter was de Russische vorst Ivan de Verschrikkelijke. Eva Blake, de begaafde conservator van het Getty Museum, wordt beschuldigd van doodslag op haar man in een auto-ongeluk. Tucker Anderson, geheim agent bij de CIA, verliest door een scherpschutter zijn goede vriend Jonathan Ryder, tevens de vader van Judd Ryder, een voormalig legerinlichtingenofficier. Tucker ontdekt een verband tussen de Gouden Bibliotheek en de sterfgevallen. De tentoonstelling rond Het Boek der Spionnen, het enige teruggevonden boek, brengt het trio samen in hun jacht op de Gouden Bibliotheek. Daarnaast is er de Geheime Boekenclub, de club van machtige en welgestelde leden, die de bibliotheek beheert. Er ontstaat een wedren tussen de spionnen en de leden van de Geheime Boekenclub. Huurmoordenaars, Aziatische strijdkrachten, overlopers binnen de CIA en de Boekenclub kruisen hun pad tijdens hun zoektocht naar de verloren bib.
Het boek is opgebouwd rond de jacht op, de wedloop naar en de strijd om de verloren bibliotheek. Deze structuur is letterlijk de leidraad in deze thriller. Het gebruik van verschillende landen en werelddelen als decor zuigen de lezer mee in de zoektocht. Het boek draait voornamelijk rond Eva Blake en Judd Ryder. Tucker Anderson komt weinig uit de verf ten opzichte van de andere hoofdpersonages. De Geheime Boekenclub zelf had ook iets meer uitgewerkt mogen worden, als tegengewicht van de queeste van de spionnen. Door de vele historische details komt het verhaal geloofwaardig over, maar boet het soms in aan tempo. Tenslotte geeft de romantische spanning tussen Eva en Judd een extra prikkeling aan het boek.
Door haar schrijfstijl en de slimme opbouw van het boek heeft de auteur een echte spionagethriller geschreven. Liefhebbers van het genre zullen genieten tijdens het lezen van dit boek.