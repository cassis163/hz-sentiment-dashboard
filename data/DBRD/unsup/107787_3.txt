Soms maakt een kaft de inhoud helemaal waar. De voorkant van Je mooie motor is helder wit met daarop een futuristisch vormgegeven hart, afgebeeld als een soort machinekamer. De achterflap licht het boek toe. Links onderaan staat een foto van de auteur Johannes von Borstel. Een goedlachse man, met een toegankelijk gezicht. Dit kan bijna niet mis gaan.
Het hart is een grote spier. Bestaande uit 2 boezems, 2 daarbij behorende kamers, verschillende (hart)kleppen en diverse aders die het bloed door het lichaam pompen. Een fascinerend lichamelijk wonder. Iets moois om te koesteren. En om verantwoordelijk mee om te gaan. Want het boek is nog maar nauwelijks op gang gekomen, als de bedreigingen om de hoek komen. En dat zijn er heel veel. De enthousiaste verwondering wordt meteen afgewisseld met waarschuwingen.
Ogenschijnlijk is ons hart een puur functioneel orgaan. Maar is het natuurlijk veel meer. Door de jaren heen is er een gevoel rondom het hart gaan meespelen. En daar heeft Von Borstel zeker oog voor. Interessant is dat veel pijnen beginnen in ons hoofd, via de hersenen dus. Werk gerelateerde stress en pesten kunnen overgaan in lichamelijke kwalen. Factoren die uiteindelijk doorwerken in de vervorming van de hartspier. Ook bij zoiets ongrijpbaars als liefdesverdriet. Stresscardiomyopathie is de medische term daarvoor. Juist de laatste jaren wordt er onderzoek gedaan naar de stressfactoren die invloed hebben op het hart.
De werking van het hart vraagt om uitleg. Een biologieles. Auteur Von Borstel, inderdaad een Duitser, heeft een boek geschreven waarmee hij een grote groep lezers wil vasthouden. Daarom kiest de schrijver voor een slimme mix van feitelijke informatie en persoonlijke belevenissen. En Von Borstel heeft zelf rondom het hart genoeg meegemaakt. Als medewerker op de spoedeisende hulp-afdeling van een ziekenhuis en als ambulancebroeder. Regelmatig blijkt er iets mis te zijn met de rikketik van degene die hulp nodig heeft.
Je mooie motor is een ode aan deze belangrijke spier. Een orgaan dat onderhoudt nodig heeft. En daar is Von Borstel best een beetje bezorgd over. Rust, sport, seks en gezond eten. Klinkt makkelijk, maar de realiteit blijkt dagelijks weerbarstiger. Von Borstel blijft echter waarschuwen. Al lezend ontstaat er een soort bewustwording van bijvoorbeeld slechte eetgewoonten. De auteur is geen zeikerd, maar belicht wel frequent de kwetsbaarheden. En die maken indruk.
Von Borstel heeft een leuk, compleet boek geschreven. Misschien wat te licht van toon voor medici, maar voor elk ander mens gaat een wereld open. Een innerlijke dan, in dit geval.