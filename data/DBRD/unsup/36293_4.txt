Duidelijk is dat deze schrijfster ervan houdt om maatschappelijke problemen aan de kaart te stellen. Als ik deze zin zo lees dan komt direct de gedachte bij me op: is het dan wel een spannend boek?. Ja, natuurlijk, Marelle heeft het in zich om een verhaal neer te zetten en ons er over na laat denken zonder dat het ten koste gaat van de spanning en het verhaal. Het verhaal bevat ook veel actuele feiten. Wordt dit dan niet saai? Nee, natuurlijk niet: het is een verhaal dat vele wendingen heeft, maar heel goed in elkaar zit. Alle losse eindjes zijn weggewerkt.

Ik heb haar ooit een groeidiamantje genoemd. En dat komt in dit boek ook weer tot uitdrukking. Ze is gegroeid: het verhaal is een verhaal van nu en zal veel mensen aanspreken. De spanning is er en het verhaal blijft hangen. Voor mij zijn dit allemaal tekenen dat het verhaal goed is. Het is ook alsof het verhaal (schijnbaar) gemakkelijk geschreven is en dat vind ik altijd een hele kunst.
Ze laat dit keer ook duidelijk een kleurfacet van het diamantje zien, dat overal doorgevoerd is en nu bedoel ik de kleur groen/blauw of aqua. De cover heeft die kleur, de kleding van Marelle zelf en ook haar website maakt gebruik van deze kleur. Een grappig detail.

Waar gaat het verhaal nu over?
Plastische chirurgie en nu bedoel ik niet de noodzakelijke chirurgie bij brandwonden en ongelukken, maar puur om er beter door uit te zien. Dit soort chirurgie doet me altijd denken aan onze barbiepop Marijke Helwegen. Willen we er allemaal zo karakterloos uit zien? Kennelijk wel. De privéklinieken schieten als paddenstoelen uit de grond. Maar dit soort operaties kunnen ook levensgevaarlijk zijn of mensen raken er door verminkt. Gek is dat toch. Dat risico willen we nemen om er knapper van de worden. Mensen.
Een ander punt van de taart die Marelle aansnijdt is reality tv. Niets is tegenwoordig meer te gek of te dol om op tv te laten zien. Ik vraag me vaak af waarom mensen zich hiervoor laten lenen. Moet heel Nederland zien als je ruzie hebt met je buren, wordt daardoor de situatie verbeterd om maar even een voorbeeld te noemen?

Van mij mag Marelle gewoon doorgaan met haar volgende boeken. Ik geniet ervan en met mij velen.