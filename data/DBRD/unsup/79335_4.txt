De voorflap van het boek is nogal speciaal. Ik had er eerlijk gezegd geen idee van wat er mee bedoeld zou worden. Maar na het lezen van het boek wordt het allemaal duidelijk.

Het verhaal gaat over de Nederlandse Liz Broere. Wanneer haar Amerikaanse vriend Rick spoorloos verdwijnt in Mexico besluit ze zelf naar daar af te reizen om hem te zoeken. In Mexico aangekomen blijkt dit geen gemakkelijke klus te zijn. De Mexicaanse overheid wringt een beetje tegen, er gebeuren heel wat nare dingen met Liz,... Ze komt in contact met enkele stammen en met de Mexicaanse drugbendes. Maar Rick blijft spoorloos. Liz wil koste wat het kost Rick terugvinden en daar kan het fortuin van schoonmama Ann wel mee helpen. Of Rick teruggevonden wordt, laat ik eventjes in het midden.

Het boek start op dag 8 na de verdwijning van Rick. Dit is de dag dat Liz aankomt in Mexico. Ik vond dit eerst een beetje raar want zo wist ik niet wat er Rick overkomen is, maar hier was ik een beetje voorbarig. Uiteindelijk kom je wel te weten WAT er met Rick gebeurd is. (Maar leeft Rick nog? Ja of nee?) De manier waarop Roos Boum dit aangepakt heeft, vind ik wel goed gevonden. Het zijn geen flashbacks zoals in andere verhalen, maar dezelfde structuur als de rest van het boek. Ik spreek nu misschien Chinees of Tarahumaraans (zoals één van de stammen in het boek), maar ik wil niet te veel verklappen.

Het verhaal wordt verteld vanuit het standpunt van Liz. Liz is ook de ik-persoon. Dit vind ik zelf heel aangenaam om te lezen. Wanneer een verhaal verteld wordt in de ik-persoon, kan je je gemakkelijker identificeren met dat personage.

Daarnaast is Roos een talent in plaatsen beschrijven. Ook al ben je nog nooit in Mexico geweest, met de beschrijvingen van Roos waan je jezelf in Mexico. Mijn hoogtevrees komt ook al naar boven als ik lees over de steile bergpaden, ravijnen,...

Er staan wel redelijk veel Spaanse zinnen in het verhaal. Aan de ene kant maakt dit het allemaal geloofwaardiger, aan de andere kant begrijp ik er niks van. Hierop heeft Roos dan weer ingespeeld om het Liz te laten vertalen in het Nederlands zodat je toch mee bent in het verhaal.

Het is een vrij kleine druk waardoor je er niet echt doorvliegt, maar toch leest het heel vlot. Je wilt zelf ook weten of Liz Rick zal terugvinden. Met de spannende elementen tussendoor maakt het nog allemaal vlotter. Daarentegen maakten die spannende momenten in het verhaal wel een gevoel in me los: "Toch weer niet hé. Wat heeft Liz nog niet gehad? Kan die nog wel ademen?"

Af en toe heb ik het wel voorgehad dat ik de zin terug moest herlezen. Ik begreep de zin niet en dacht vaak dat er een fout (een woord te veel/te weinig getypt) in stond. Uiteindelijk is dit geen nationale ramp want ik kon het verhaal nog wel goed volgen.

Over het algemeen ben ik zeer tevreden over het boek. Het heeft een thrillereffect, maar daarnaast is het ook een verhaal over vriendschap, andere culturen, maar vooral vertrouwen. Dat vertrouwen beschouw ik toch wel als het hoofdonderdeel van het verhaal, want daar draait het allemaal rond voor Liz. En spijtig genoeg werd dat vertrouwen af en toe geschonden. Het is een verhaal voor iedereen. Ook al hou je bijvoorbeeld niet van sciencefiction (wat toch een deel aan bod komt), toch is dit boek door de hoeveelheid aan verschillende genres/elementen geschreven voor een breed publiek.
Ik had op voorhand ook mijn vraagtekens of dit boek wel iets voor mij was. Maar wat ben ik blij dat ik heb meegedaan met de wedstrijd! Ik raad iedereen dit boek zeker aan!