Als secretaresse aan het Instituut voor Tropische Geneeskunde vind je al eens een interessant boek tussen de vele wetenschappelijke werken in de ITG-bib dat een moeilijk thema als het gevaar van infectieziekten als ebola en aids en de strijd ertegen zoals die van Prof. Dr. Peter baron Piot (zoveel titels, maar het klopt wel sinds 1995) toegankelijk maken voor niet-experten als ik.
Piot beschrijft in dit boek zijn jaren als activist, als onderzoeker en als beleidsman, directeur van het VN-Agentschap, UNAIDS. Het blijkt een constant gevecht te zijn, om de infecties en virussen te kunnen identificeren en te ontdekken hoe ze ontwikkelen en ze behandeld kunnen worden, om patiënten te verzorgen en de middelen te bekomen om deze te verzorgen, zijn agentschap van scratch op poten te zetten in een tijd dat vele landen dit nog niet zien als prioriteit om hun bevolking tegen te beschermen. Eigenlijk is het nog maar sinds een paar jaren (2009-'10) dat er niet alleen wordt ingezet op aidspreventie maar ook op behandeling met antiretrovirale middelen en de financiering ervan omdat dit lange tijd door donorlanden en multilaterale organisaties als financieel onhaalbaar werd beschouwd. Mij verrast het niet dat de Amerikanen met figuren als Bill Clinton en Al Gore het goede voorbeeld gaven, maar zelfs George W Bush laat blijkbaar PEPFAR het daglicht zien, een miljardenprogramma om hiv/aids mee te bestrijden (weliswaar met enkele typisch Amerikaanse religieuze kenmerken).
Ik had het voorrecht Peter Piot eens te horen spreken sinds ik bij het ITG werk en net zoals in zijn boek blijkt hij heel betrokken en geëngageerd te zijn, en echt een missie te hebben waarnaar hij wil werken. Ook als beleidsman wil hij steeds betrokken blijven bij de gemeenschappen die door hiv/aids geraakt zijn en aan tafel zitten met alle partijen die hij nodig acht om tegen de wereldwijde aidsepidemie te vechten: ngo's, activisten, VN-organisaties, landen, farmabedrijven en zelfs hem steunende religieuze leiders (als tegengewicht tegen hun meer conservatievere collega's toch ook eens te benoemen). Ik blijf een groot respect koesteren voor onderzoekers en andere 'leiders' die concreet iets betekenen voor de grootste verwaarloosde bevolkingsgroep in de wereld op zovele vlakken. Peter Piot is momenteel directeur van de prestigieuze London School for Hygiene & Tropical Medicine.