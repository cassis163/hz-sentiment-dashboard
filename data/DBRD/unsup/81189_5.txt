Wauw. Wat een ongelooflijk verhaal is dit. Ik kan bijna niet geloven dat dit echt is gebeurd. Thomas Rueb heeft het verhaal van Laura H prachtig opgeschreven! Wat vreselijk wat deze jonge vrouw allemaal al heeft moeten meemaken.

Laura H vertelt het verhaal over een jong, onzeker meisje dat opgroeit in een moeilijke situatie en daardoor aandacht zoekt bij de verkeerde mensen. Ze wordt uit huis geplaatst, wordt tienermoeder en krijgt al vroeg met meerdere jeugd- en zorginstanties te maken. Ze is onzeker, jong en puberaal opzoek naar zichzelf en zoekt haar toevlucht in de Islam. Ze wil graag vastigheid en trouwt op haar zeventiende met een radicale moslimman, Ibrahim I. Vlak nadat ze hun eerste kind samen hebben gekregen vertrekken ze naar Irak, om daar een nieuw leven op te bouwen in de Islamitische Staat. Het beloofde paradijs blijkt alles behalve paradijselijk te zijn. Uiteindelijk wagen ze een vluchtpoging naar Nederland, die slaagt – maar gaat ook gruwelijk mis -. Eenmaal op Nederlandse bodem staat Laura H een lang proces te wachten: ze wordt verdacht betrokken te zijn bij een terroristische beweging en wordt geplaatst op de extra beveiligde inrichting van Vught: de terrorismeafdeling.

Zoals Thomas Rueb heel mooi schrijft, en wat iedereen zich waarschijnlijk afvraagt: ‘Laura, wat bezielde je?’ Dat is de vraag die centraal staat in dit verhaal: wat bezielde Laura H om af te reizen naar een oorlogsgebied met 2 jonge kinderen? Stukje bij beetje leer je Laura kennen, door haar persoonlijke verhaal, maar ook door het verhaal van haar ouders, vriendinnen van school, haar schoonfamilie en vrienden van Ibrahim, haar man. Het verhaal wordt afgewisseld met politieverhoren van het proces van Laura, vele WhatsApp-gesprekken met Laura’s vader Eugene, nieuwsartikelen en op het einde een paar foto’s. Dat maakt het verhaal super dynamisch, gemakkelijk te lezen en heel persoonlijk. Je krijgt echt een inkijkje in Laura’s persoonlijke ontwikkeling en daarnaast een kijkje in het leven met een jihadist. Het enige wat je wilt is doorlezen!

Het is een dik boek, ruim 500 pagina’s, maar laat je daardoor niet afschrikken! Het leest ontzettend makkelijk, is heel erg pakkend geschreven en de goede afwisseling tussen de politieverhoren en Laura’s levensverhaal maakt dat je absoluut wilt doorlezen en begrijpen wat er is gebeurt. Ook nu ik het uitheb, denk ik nog steeds: wat onwerkelijk, zo niet van deze tijd. Maar dat gebeurt dus toch. Een prachtig maar bizar verhaal over IS en hoe een Nederlands meisje hierbij betrokken raakte.