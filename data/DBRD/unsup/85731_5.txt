Lees na honderd pagina's van Onschuld de eerste twaalf pagina's nog eens. Niet alleen voor een mogelijk beter begrip van wat John Hart tot op dat moment met ons heeft gedeeld, maar vooral omdat de bloedmooie proloog met fraaie woordspelingen dit dik verdient. Zie het als een amuse, een voorproefje waar topkok Hart ons op trakteert.

Johnny, 13 jaar oud, bewaart in een oude koffer van zijn betovergrootvader alles wat hem herinnert aan Alyssa, zijn ontvoerde en nooit teruggevonden zusje. Haar verdwijning heeft het gelukkige gezin uit elkaar gerukt. Vader ging ervandoor, gebroken door verdriet. Moeder verwerkt het verdriet op een andere manier. Ze raakt verslaafd aan de drugs en wordt hierbij geïntimideerd door een crimineel. Geen vrolijk leven voor de nolens volens snel volwassen wordende Johnny. Hij is vastberaden zijn zusje te vinden, want hij wil maar één ding: een terugkeer van het blije gezinsleven. Met behulp van een nauwkeurig opgestelde lijst van pedofielen/recidivisten zoekt Johnny omliggende plaatsen en gebieden af. Hij spreekt mensen aan, daarbij systematisch de lugubere lijst afvinkend. In zijn levensgevaarlijke zoektocht is de instinctief handelende Johnny volhardend. Hij vertrouwt niemand en weigert de goed bedoelde hulp van rechercheur Hunt, die bijna obsessief betrokken lijkt bij de verdwijning van Alyssa. Dan, precies een jaar na dato, verdwijnt er weer een meisje. Johnny ziet en is overtuigd van de parallellen met Alyssa's verdwijning en speurt verder, samen met zijn vriendje Jack. De situatie wordt steeds gevaarlijker, maar de jongens - soms in doodsangst rondtrekkend - weten van geen opgeven.

Onschuld is een topthriller, een uitschieter in het genre. De opgevoerde spanning en plotwendingen zijn ongelooflijk knap bedacht en in bijna elk hoofdstuk geeft Hart ons wel iets nieuws om over na te denken. Dit kunnen kleine bijstellingen in het verhaal zijn, subtiele verrassingen of een mooie plotwending. Het einde van Onschuld is niet te voorspellen, Hart toont hiermee zijn grote talent.

Onschuld is van een stijlvolle schoonheid, best ongebruikelijk bij thrillers. Harts beschrijvingen en woordspelingen zijn kleine literaire schilderijen, prachtig, ontroerend en kleurrijk! Een combinatie die bij 'snelle' thrillers zelden voorkomt.
John Hart, wát een auteur!