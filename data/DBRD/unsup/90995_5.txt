Simon Mawer schreef een spionageroman die zich in de Tweede Wereldoorlog afspeelde getiteld "The girl who fell from the sky" (Amerikaanse titel "Trapeze") en introduceerde daarin de heldin Marian Sutro. Dit boek is het vervolg en hierin komen we onder andere te weten wat er met haar na haar arrestatie gebeurde en hoe ze na de Tweede Wereldoorlog weer poogt om een normaal leven te leiden. Ze trouwt met een ex-RAF piloot, een man waar ze niet echt van houdt en vindt een baan waar ze maar gedeeltelijk voldoening uit haalt. Ze wordt benadert om nogmaals spionagewerk te gaan doen en geeft daar schoorvoetend aan toe, mede om haar broer te beschermen.

Het verhaal wordt min of meer verteld door Sam, een zoon van een vroegere vriendin van Marian. Sam was al sinds zijn kinderjaren verliefd op Marian maar bezoekt haar in het begin van het boek wanneer ze in de tachtig is om haar verhaal op te tekenen, een verhaal dat, volgens Sam, vol zit met cliché's. Ondanks die clichés boeit dit boek en dan vooral vanwege het vrij langzame maar goed en geloofwaardig uitgewerkte verhaal waarin constant een onderhuidse spanning broeit. Wie echter op zoek is naar een spionagethriller waarin de achtervolgingen en lijken zich opstapelen is bij Mawer aan het verkeerde adres. Het is vooral een menselijk verhaal waarin de beweegredenen van de hoofdpersoon worden verkend.

De mooie schrijfstijl van Simon Mawer maakt dit boek tot een waar leesplezier.