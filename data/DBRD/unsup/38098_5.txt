"In een wereld waar magie zo goed als verdwenen is, betekent de ontdekking van een meisje met magische talenten het begin van een oorlog die drie koninkrijken tot op de rand van de afgrond brengt. Als de strijd naar een onvermijdelijk hoogtepunt stijgt, besluiten vier jongeren, elk op hun eigen manier, op zoek te gaan naar een uitweg voor alle ellende. Vier jongeren aan de vooravond van een grote oorlog – durf jij te kiezen?”

Fijne personages
Wauw. Wat vind ik dit een heerlijk boek. Ten eerste ben ik helemaal weg van de verschillende POV's (Points of View). Dit werkt heel erg goed in dit verhaal. Het is namelijk heel erg interessant om alles vanuit totaal verschillende perspectieven te kunnen lezen. Elk hoofdpersonage heeft zo zijn eigen beweegreden en karaktereigenschappen, wat erg mooi is om te lezen.

De personages zijn interessant opgezet. Je begrijpt hun beslissingen en kunt met ze meeleven. Iets wat eigenlijk erg vervelend is wanneer twee van de personages tegenover elkaar staan en je van allebei helemaal begrijpt hoe ze zich voelen en waarom ze zo handelen als dat ze handelen. Je kunt soms bijna geen beslissing maken: wie moet je als lezer nou "steunen"? Ze hebben allebei een punt!

Verhaal en schrijfstijl
Het verhaal zelf vind ik pakkend, maar niet extreem origineel. Veel dingen waren helaas voorspelbaar, maar dat maakte het boek niet minder leuk om te lezen. Ik ergerde me er niet aan en had eerder het idee van: "Ha, dat dacht ik al." Gelukkig zaten er wel momenten in die ik niet had zien aankomen, wat er voor zorgde dat het verhaal absoluut interessant bleef.

Wat betreft de schrijfstijl kan ik zeggen dat het typisch Young Adult is. Het is namelijk erg vlot geschreven. Omschrijvingen zijn kort, duidelijk en toch mooi geformuleerd en er zijn geen eeuwig voortkabbelende dialogen waar geen einde aan lijkt te komen. Als je niet oppast ga je er als een sneltrein doorheen en heb je het boek uit voor je het doorhebt. Misschien ook fijn om te weten: het is geschreven in de derde persoon, verleden tijd. Dit werkt heel goed hier.

Young Adult versie van Game of Thrones?
Al met al een heerlijke Young Adult zoals je niet zo vaak ziet. Dat vind ik ook een enorm pluspunt. Er zijn weinig Young Adult-boeken met meerdere perspectieven en een wereld opgebouwd alsof het High Fantasy is, maar wel met de vlotte schrijfstijl en de goed te volgen plots van Young Adult-boeken. Ja, ik durf het te vergelijken met Game of Thrones van George R.R. Martin. HFYA (High Fantasy Young Adult) zou naar mijn idee vaker geschreven mogen worden.

Waardering: 5/5
- Heerlijk snel en makkelijk geschreven.
- Meerdere perspectieven.
- Pakkend verhaal.
- Goed uitgewerkte karakters.
- High Fantasy Young Adult!

Absoluut een aanrader voor de liefhebbers van Young Adults- én High Fantasy-boeken. Dit is de ultieme combinatie. Ik kan niet wachten om deel twee aan te schaffen.

Deze recensie is ook te vinden op: Pure Wordsmithery, onderdeel van een creatief bureau met een liefde voor boeken: Creatief Brein.