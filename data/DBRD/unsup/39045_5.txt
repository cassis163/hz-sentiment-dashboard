Twaalf maanden in het bos door Emilia Dziubak

Dit is geen leesboek, wel een kijkboek. Een veel-kijkboek. Een lang-kijkboek. Een oh zo mooi bosboek, vol prachtige prenten die je uren ontdek-plezier opleveren.

Twaalf maanden is een groot boek met dikke pagina’s, als je wil kan het rechtop blijven staan. En dat is handig want je gaat het op je kast willen zetten, geloof me.

Het boek begint met een overzicht van alle dieren die er in voorkomen. Elk dier heeft een eigen prent en wat uitleg.
Daarna heb je 12 dubbele pagina’s (voor elke maand 1) waarop je telkens hetzelfde landschap ziet, met dezelfde dieren maár toch elke keer helemaal anders.
Zoals het er in de natuur ook aan toegaat: alles verandert en niets blijft hetzelfde. Soms schijnt de zon, dan regent het, dan ligt er sneeuw. De bomen hebben bladeren, hangen vol appels of zijn kaal. En de dieren? Die doen enthousiast hun ding en dat verschilt van maand tot maand.

Je kan dit boek dus op je kast zetten met de bijhorende natuurvondsten van die maand. Je kan per maand op zoek gaan naar je favoriete dier of je kan gewoon per prent even wegdwalen en een zalige portie natuur snuiven.
Kies zelf maar; bijleren en genieten doe je sowieso!

Oh ja, het is misschien eigenlijk wel een klein beetje voor kinderen bedoeld. Hou dat stil, je gaat je boek niet willen delen ;)