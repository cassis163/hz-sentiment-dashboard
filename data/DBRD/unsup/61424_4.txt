Volgens Publishers Weekly beantwoordt het boek Gevaarlijke onderstroom van John Hart voor eens en voor altijd de vraag of thrillers ook literatuur kunnen zijn. Hier ga ik zeker en vast mee akkoord. Het boek houdt je namelijk van begin tot einde in zijn greep, alles is uitgewerkt tot in de kleinste finesses en tijdens het lezen ontstaat er een grote empathie voor de personages. Wat heeft een goed boek nog meer nodig?
Familieverhoudingen spelen een erg grote rol in John Harts boeken waardoor de lezer zich de situatie van de verschillende personages perfect kan indenken. Men kan zich de toestand van Adam Chase, het hoofdpersonage uit Gevaarlijke onderstroom, foutloos voorstellen door de vele details die de auteur in zijn boek verwerkt heeft, maar men is tegelijkertijd ook in staat om zich de situatie van Adams vader en stiefmoeder, zijn vriendin Robin en zijn buurmeisje Grace in te denken. Doordat alles is geschreven vanuit het ik-perspectief, voel je je als lezer over het algemeen wel meer betrokken met Adam. Als lezer voel je mee met hem wanneer hij na vijf jaar terugkomt in zijn vroegere woonplaats Salisbury die hij is ontvlucht omdat iedereen hem beschuldigde van de moord op een jongeman. Adam was vrijgesproken, maar toch geloofde niemand in zijn onschuld en zelfs na een vijfjarig verblijf in New York zijn de mensen uit Salisbury nog steeds van zijn schuld overtuigd. Wanneer Grace wordt gemolesteerd, wil je Adam volgen in zijn zoektocht naar de dader. Alle verschillende personages worden als menselijk voorgesteld. Er komen dus geen stereotiepen voor in het boek. Het zijn stuk voor stuk geloofwaardige en goed uitgewerkte personages, wat volgens John Hart zelf een belangrijk ingrediënt is voor een goed boek.
Wat me erg aantrok in het boek is het feit dat er vrij veel gebeurt, maar de schrijver heeft toch zijn tijd genomen om de menselijke relaties en gevoelens te beschrijven en hij heeft ze ook een belangrijke plaats gegeven in zijn boek. Een andere reden waarom ik meen dat het een goed boek is, is omdat hij de natuur en de omgeving waar het verhaal zich afspeelt erg mooi beschreven heeft. Hart omschrijft alles tot in de kleinste details zodat het geheel een erg typerende charme krijgt.
Voor mij was het een meeslepend boek omdat de gebeurtenissen spannend zijn vanaf het begin en wanneer het boek vordert, vallen alle puzzelstukjes mooi in elkaar. Alles is goed met elkaar verweven. Omdat het handelt over zoveel verschillende themas wordt het nooit saai. Zo gaat het over moord, familieproblemen, gokverslaving, omgang met stiefouders, betrouwbaarheid, vergiffenis en ga zo maar door.
Gevaarlijke onderstroom is een boek dat volgens mij iedereen aanspreekt door de veelvoud aan themas en door het rijke gebruik van omschrijvingen. Voor wie houdt van verschillende personages met elk hun eigen kijk op de zaak en voor wie fan is van doordachte verhaallijnen is dit boek een echte aanrader.