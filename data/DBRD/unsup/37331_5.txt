Dit is alweer het vijfde deel van deze serie met brigadier Logan McRae in de hoofdrol.

Ook dit verhaal is opnieuw goed los te lezen zonder dat je het idee krijgt dat je allerlei gebeurtenissen uit voorgaande boeken hebt gemist.

Stuart Macbride slaagt er opnieuw in om een thriller van formaat af te leveren in een stijl die inmiddels kenmerkend voor zijn boeken is geworden: rauw, direct en bij vlagen hilarisch.
Wanneer je meer van subtiele humor en onderhuidse spanning houdt en je niet gediend bent van grofgebektheid is dit boek minder geschikt. Er wordt volop in gevloekt en over elkaars gevoelens heen gedenderd. Deze mensen zijn aan het werk en er is geen tijd om subtiel met elkaar om te gaan; er moeten moordzaken worden opgelost, daar gaat het om.

Toch is er tussendoor ook af en toe ruimte voor wat inzicht in de soms bijna karikaturale personages. Kleine stukjes privé leven van de hoofdpersonen worden soms aangestipt. Dat het politiewerk ook een wissel trekt op de sociale levens van de betrokkenen wordt in die korte momenten pijnlijk duidelijk. Maar er is geen ruimte voor sentiment, het werk gaat door en het werk gaat voor.

Opnieuw een boek vol spanning waarbij de vaart er flink in blijft. Persoonlijk heb ik van begin tot eind genoten van dit boek. De gebeurtenissen volgen elkaar vlot op en de plot zit goed in elkaar. Af en toe schoot ik hardop in de lach vanwege het onderlinge taalgebruik en op andere momenten werden er gebeurtenissen beschreven die zo gruwelijk zijn dat je maag er van omdraait.

Een no-nonsense thriller die je in één ruk uitleest!