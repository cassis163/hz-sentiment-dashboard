Een maand geleden verdween de zeventienjarige Haley Cooke. Haar vriend Jordan Biltmore bracht haar naar de cheerleaderstraining op de school waar ze studeerde, haar vriendin Marissa zwaaide naar haar toen zij naar binnenging om zich om te kleden en sindsdien heeft niemand meer iets van haar gezien of gehoord. De politie komt geen stap verder en besluit de hulp in te roepen van Evelyn Baine. Zij is profiler bij de Behavioral Analysis Unit van de FBI.

Op het eerste gezicht lijkt het alsof Haley geen vijanden heeft maar hoe meer Evelyn zich in de zaak verdiept, hoe duidelijker het wordt dat veel mensen in Haleys directe omgeving iets te verbergen hebben. Dan vindt Evelyn in de slaapkamer van Haley een briefje dat de politie bij een eerdere huiszoeking over het hoofd heeft gezien. Er staan verontrustende woorden op. Als je dit leest, ben ik al dood.


De Amerikaanse schrijfster Elizabeth Heiter studeerde Engelse literatuur aan de Universiteit van Michigan. Zij is vooral in de Verenigde Staten een graag gelezen misdaadauteur. Ze doet heel veel research en volgens kenners is dat te merken aan de deskundigheid waarmee haar boeken geschreven zijn. Gestalkt is het vierde deel in de zogenaamde Profilerserie maar kan heel goed apart worden gelezen.

Elizabeth Heiter heeft een plezierige en heldere schrijfstijl. Het verhaal is origineel en zit goed elkaar. Zij trakteert de lezer op twee verhaallijnen. De eerste en belangrijkste gaat over het onderzoek naar de verdwijning van Haley Cooke. Door de gedegen manier waarop de werkzaamheden van Evelyn worden beschreven, krijg je een goed beeld over hoe een profiler te werk gaat. De tweede verhaallijn gaat over de dood van Tonya Klein, een jonge vrouw die zwaargewond in het ziekenhuis belandt en na een korte verklaring tegenover de politie aan haar verwondingen overlijdt. Dit onderzoek wordt geleid door rechercheur Kyle McKenzie, de vriend van Evelyn. De twee verhaallijnen ontwikkelingen zich aanvankelijk onafhankelijk van elkaar maar worden aan het einde kundig met elkaar verweven.

Een profiler houdt zich vooral bezig met het analyseren van alle informatie die tijdens het politieonderzoek op tafel komt. Tijdens dit proces wordt er veel vergaderd en van gedachten gewisseld. Door verrassende plotwendingen en de nodige actie toe te voegen, voorkomt Elizabeth Heiter dat dit vele gepraat het verhaal saai maakt. De spanning is goed gedoseerd. Door een onverwachte ontwikkeling tegen het einde van het verhaal krijgt die spanning nog wat extra voeding en zo ontstaat er een enerverende ontknoping.

Ook de goed uitgewerkte personages dragen bij aan de kwaliteit van deze thriller. Evelyn is een sympathieke profiler die niet zonder reden voor dit beroep gekozen heeft. Die reden wordt in enkele passages kort aangeroerd en dat voegt emotie aan het verhaal toe. Haar relatie met Kyle komt terloops ter sprake en overheerst nergens. Van de overige personages kun je je eveneens een goede voorstelling maken.

Door een evenwichtige mix van al deze elementen is er een uitermate boeiende en overtuigende thriller ontstaan die garant staat voor een prima leeservaring. Als je van thrillers houdt waarin profiling, actie en spanning centraal staan heb je met Gestalkt een prima boek in handen.