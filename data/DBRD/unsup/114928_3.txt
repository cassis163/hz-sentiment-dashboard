In Vriendschap en liefde gaat het over Anouk, een pittige Belgische dame, die op haar werk een promotie misloopt, die in het huisje van haar overleden oma woont en daar gewoon huur voor moet betalen aan haar moeder en die het in de liefde ook al niet zo meezit.
Als ze een huisgenoot zoekt, staat Jack op de stoep. Ze kunnen het goed met elkaar vinden en al snel voelen ze meer voor elkaar.
Maar er gebeuren vreemde dingen, en dat heeft alles te maken met het verleden van Jack, iets waar hij niet over wil praten en waar hij al 18 jaar voor op de vlucht is.

Het is een mooi boek om te zien Jaimie Pisonier heeft de cover foto zelf gemaakt en het boek is ook in eigen beheer uitgegeven. Het lettertype is vrij groot, de hoofdstukken zijn kort en lezen vlot. Het verhaal wordt verteld vanuit het perspectief van Anouk, en wordt afgewisseld met hoofdstukken vanuit Jack, wat het verhaal precies en goede balans geeft.

De taal is Nederlands, maar ook Vlaams, wat een bepaalde charme heeft en soms voor bepaalde woorden en zinsconstructies zorgt die net even anders zijn. Het is niet hinderlijk, het leest wel prettig en tijdens het lezen kan ik de personages juist horen praten met een Vlaamse tongval.

Het eerste deel van het boek, wat zich afspeelt in BelgiÃ« is het beste deel. Het is vlot, er zit humor in en de opbouwende relatie tussen Anouk en Jack is realistisch en leuk om te volgen.
Het tweede deel in Texas heeft een goede basis voor een spannend verhaal in Texas, maar het is af en toe wat rommelig. Er komen nieuwe personages bij, de scene wisselingen zijn snel en soms lastig te volgen. Er gebeurt net te veel en het gaat dan te snel achter elkaar.

Het is een prima debuut. Het is een mooi liefdesverhaal, met over het algemeen sympathieke personages, fijne schrijfwijze en boeiend genoeg om tot het einde door te lezen.

Jaimie Pisonier meldt aan het einde van het boek dat er een deel twee komt. Twee bijpersonages uit dit deel zullen daarin de hoofdrol spelen. Dat is leuk, want die hebben ook vast een bijzonder verhaal te vertellen.