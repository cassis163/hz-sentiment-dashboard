Als je het liefst boeken leest waarin het gevoelsleven van de personages uitgebreid wordt beschreven dan is dit niet juiste boek voor jou. Als je daarentegen op zoek bent naar een vlot geschreven spannend verhaal dan kan ik Nemesis aanbevelen.

Voor de Hebbanleesclub van Nemesis heb ik dit boek mogen lezen. Het was mijn eerste kennismaking met de schrijfstijl van Simon de Waal. Deze eerste kennismaking smaakt naar meer. Nemesis is een goed geschreven politiethriller. Na de heftige proloog gaat het verhaal in hoog tempo verder tot de ontknoping.

Simon de Waal heeft bewust de keuze gemaakt om de personages niet uitgebreid te beschrijven. Aan de ene kant een begrijpelijke keuze omdat teveel beschrijvingen de vaart uit het verhaal zouden halen. Aan de andere kant had ik soms toch wat meer over de gedachten en gevoelens van de personages willen lezen. Zo lijkt Lars amper stil te staan bij de grote risico's die hij neemt. Ik moet eerlijk zeggen dat je in de loop van het verhaal wel een goed idee krijgt waarom dit zo is, maar als de personages wat meer waren uitgewerkt zou je waarschijnlijk meer een band met ze voelen dan nu het geval is.

Als je weet dat Nemesis de Griekse godin van de wrekende gerechtigheid is dan geeft de titel je al een belangrijke hint waar het verhaal over gaat. Op basis van de titel en de achterflap zou je echter wel verwachten dat Sylvia een grotere rol zou hebben dan ze per saldo in het verhaal heeft.

Nemesis gaat over officier van justitie Sylvia van Maerle die samen met een rechercheteam achter een grote crimineel aan zit. Door omstandigheden wordt het team - zeer tegen hun zin in - van de zaak gehaald. De teamleden kunnen de zaak echter niet laten rusten en besluiten op eigen houtje verder onderzoek te doen. Hiermee nemen ze natuurlijk wel een enorm risico.

Ik zou Nemesis eigenlijk 3,5 ster willen geven, maar dat kan niet. (Idee voor Hebban om het mogelijk te maken dat we halve sterren kunnen geven) Ik rond daarom naar boven af en geef dit boek 4 sterren.