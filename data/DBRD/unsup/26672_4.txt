Als je foto’s van Nina Parker ziet in het boek Nina, Saint-Tropez dan geloof je bijna niet dat ze al zoveel gedaan heeft in haar leven. Ze lijkt nog zo jong. Gewerkt in bekende keukens van bijvoorbeeld The Dorchester van Alain Ducasse in Londen en nog een aantal anderen, alsmede in de beroemde Senequier bakkerij in Saint-Tropez. In 2012 begon ze haar eigen cateringbedrijf en nu is er het mooie grote wit/gouden boek vol recepten. Van jongs af aan is Nina geboeid geweest door dit deel van Zuid Frankrijk en de bijbehorende keuken. De Franse Rivièra spreekt heel veel mensen aan. Als je er eenmaal geweest bent kom je er eigenlijk altijd wel weer terug. De sfeer, de zon, de schoonheid, de mensen en vooral het eten.

Nina Parker laat ons in dit boek de traditionele en vaak vergeten kant zien van deze zonovergoten Zuidfranse kustplaats. Niet het mondaine en het feestgedruis maar, zoals zij zelf zegt, dit boek gaat over het échte Saint-Tropez en de eerlijke keuken die daar nog altijd te vinden is als je maar de moeite neemt je er een beetje in te verdiepen. En dat doet Nina en met succes. Een mooi groot boek met overheerlijke recepten en prachtige bijbehorende foto’s. Ook de omgeving komt ruim aan bod en wie ooit in dat deel van Zuid Frankrijk is geweest zal direct heimwee krijgen. Uiteraard treffen we een paar overbekende gerechten aan maar het grootste deel is nieuw en toch zo vertrouwd Mediterraan. Van ontbijt tot lunch en van lunch tot heerlijke hapjes en uiteraard veel hoofdgerechten. Maar ook dranken komen aan bod. De desserts en de taarten zijn om van te watertanden.

Om een paar gerechten te noemen: scholfilet à là meunière met tijm en amandelen, venkel-wortelgratin met nootmuskaat, citroen-tijmsorbetijs, dragonkip met paddenstoelen en kikkererwten, koffiebroodjes met honing, pecannoten en een vleugje venkel. En zo gaat het maar door.

Een boek om als pronkstuk op de koffietafel te leggen zodat iedereen er in kan bladeren maar vooral een boek om de hele lange zomer regelmatig uit te koken.

Citroen tijmsorbetijs
810 ml water
250 ml glucosestroop
250 gr fijne kristalsuiker
Fijn geraspte schil van 5-6 biologische citroenen
Plus 250 ml citroensap
½ theel. verse tijmblaadjes

Breng het water met de glucosestroop en de suiker in een grote steelpan aan de kook. Zodra de suiker is opgelost, haal je het mengsel van het vuur. Roer de citroenrasp, het citroensap en de tijm erdoor. Laat het mengsel afkoelen, giet het in een ijsmachine en draai er ijs van. Doe het ijs in een plastic diepvriesdoos en zet het minstens 1 uur in de vriezer. Als je geen ijsmachine hebt, kun je het afgekoelde mengsel ook direct in een plastic diepvriesdoos gieten en 20 minuten in de vriezer zetten. Roer het los met een vork en zet het weer 15 minuten in de vriezer. Herhaal dit met tussenpozen van 15-20 minuten tot het ijs stevig is. Je kunt het ijs maximaal 2 maanden in de vriezer bewaren.