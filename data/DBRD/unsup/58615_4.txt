Op de achterflap werd gesproken over Wes Anderson en aan het universum wat die in zijn films schept deed dit boek mij inderdaad denken. Snufje Roald Dahl, beetje Monthy Python gemixt door Patrick deWitt. Het zorgt voor een maf verhaal vol weirde personages in een bizarre setting. Zo woedt er een oorlog op de hellingen rond het kasteel waar Lucy gaat werken. Maar niemand weet waar die oorlog nou eigenlijk om draait. En zo is het hele leven in het naamloze dorp in een tijdloos land; een tikkeltje apart.

De kasteelheer annex Lucy’s werkgever is volledig van Lotje getikt. Lucy ziet hem s Nachts eens een levende rat opvreten. De dorpelingen zijn ook zonder uitzondering bijzondere personen; dieven, leugenaars en oplichters, maar wel van het sympathieke slag. Lucy wordt ook nog verliefd. Op een meisje die een wonderlijke relatie heeft met een soldaat en ondertussen verliefd is op Lucy. Het brengt nogal wat verwarring teweeg bij Lucy.

In eigen huis & stad is Lucy een beetje een luie niksnut, vandaar dat hij -tot groot plezier van zijn ouders- uit die stad vertrekt en elders werk zoekt. Hij ontwikkelt zich daar bijna ongemerkt van een niksnut tot een daadkrachtig persoon. Onder andere doordat hij in het Grote Gat valt. Het Grote Gat is een mysterieus iets, totdat Lucy er in terecht komt en op wonderbaarlijke wijze iets onmogelijks bewerkstelligt.

Lucy’s nieuwe omgeving zit boordevol mensen die een tik van de molen hebben gehad. Misschien is Klara, de liefde van Lucy, nog een tikkie normaal maar dat is dan ook de enige. Zo blijkt ook tijdens een feestje op het kasteel. De baron is blij -en op zich uit zijn psychose- als de barones terugkeert op het kasteel. Twee bevriende stellen komen op bezoek. Een graaf en gravin en een ander adelijk stel. Ze zetten het op een zuipen en vreten en gaan zich te buiten in een zeer bijzondere orgie. De graaf heeft het voorzien op Klara, dat merkt Lucy die daar op voor dit boek typerende wijze mee afweeft.

Een absurdistisch komisch liefdesverhaal in de vorm van een avonturenroman, vol vaart, origineel, Kafkaesk, soms gewelddadig soms teder. Erg leuk boek!