Studievrienden Dom en Nick gaan op zomervakantie naar Saint-Honoré, Frankrijk. Zoals dat gaat bij jongens en meisjes van die leeftijd is het op de camping een dolle boel, met veel drank en weinig slaap. Nick geniet daar met volle teugen van, terwijl Dom wordt gehinderd bij zijn ambities: hij wil schrijven. Tijdens de vakantie wonen de twee jongens een bijzondere voorstelling bij op een afgelegen boerderij, een hallucinatie die invloed zal hebben op de rest van hun leven.

Inderdaad breekt Dom spoedig door met zijn werk: een verhaal van zijn hand verschijnt in een literair tijdschrift. De populaire Nick feliciteert hem uitbundig en vraagt of Dom ook eens een verhaal van hem wil lezen. Tot Doms verbijstering blijkt dat verhaal gebaseerd op de bizarre voorstelling in de buurt van Saint-Honoré.

Dom trouwt met Lily, een vriendin van Nick. Hij verdient zijn geld als boekverkoper en probeert een roman te schrijven. In tegenstelling tot Nick, die al snel de reputatie van bestsellerauteur bereikt, lukt het Dom niet meer dan enkele pagina’s te produceren. Telkens weer beschrijft hij in de kern dezelfde situatie om daarna voor zich uit te gaan zitten kniezen en zich te storten op de drank. Dat wordt zelfs de opgeruimde Lily teveel en na een ruzie besluit Dom het gezin – ‘voor even’ – te verlaten. Hij vindt onderdak in het grachtenpand van Nick, die naar Parijs vertrekt, waar een van zijn boeken verfilmd zal worden. Zonder Nick in te lichten, reist Dom hem achterna. In Parijs wordt hij geconfronteerd met de harde waarheid: ook Nick heeft het gebeuren op de boerderij tot verhaal verwerkt, waarbij hij een van de twee vrienden als schlemiel omschrijft. Met dat meelijwekkende personage wordt Dom verbeeld. Dan volgt een harde confrontatie tussen de twee gewezen vrienden.

Met name op basis van de flaptekst zijn mijn verwachtingen niet uitgekomen bij dit boek. Het ‘schokkend incident’ heb ik niet kunnen ontdekken en de uitgeverij trekt Koeleman een te grote broek aan als men zijn werk vergelijkt met dat van Paul Auster. Toch kan ik dit boek aanraden, vooral aan hen die zelf (worstelen met) schrijven. Meer dan 2,5 sterren kan ik het boek echter niet toekennen...