Julie van Mol(1974) woont in Rotterdam en werkt als freelancer marketing en communicatie overal binnen Nederland. Vanaf haar tiende schreef ze in dagboeken, daarna voor haar werk. In 2005 durfde ze het aan om op Hyves verhalen te publiceren, en werd zo een van de bekendste bloggers.
In 2007 begon ze aan Sterker door strijd. Omdat ze eerst als freelancer het hoofd moest bieden aan de economische crisis, liep het schrijven wat vertraging op.

Anouk is een 32-jarige carrièrevrouw. Voor haar werk is ze net verhuisd naar Rotterdam, terwijl haar roots in Nijmegen liggen. De stad Rotterdam kent ze niet en de mensen evenmin. Op advies gaat ze off- en online op zoek naar Rotterdammers, om zich zo snel mogelijk thuis te gaan voelen in deze vreemde omgeving. Ze gaat stappen en maakt een account op Hyves en hoopt hierdoor leuke mensen te ontmoeten. Op haar werk maakt ze al snel promotie, maar daar ondervindt ze veel tegenwerking van een jaloerse collega. Terwijl ze druk bezig is met haar werk en met van alles te ontdekken, ontmoet ze Mark en raakt halsoverkop verliefd. Maar…hij heeft kinderen en zij wil liever een hondje. Genoeg uitdagingen maar zal ze er in slagen haar plek te vinden en zich thuis te voelen?

“Het was een vreemde gewaarwording. In het laatste uur voordat de nacht zijn vleugels uitsloeg, voelde ik me moederziel alleen.”

Sterker door strijd vertelt het verhaal van een vrouw die door haar verhuizing naar een vreemde stad helemaal op zichzelf teruggeworpen wordt. Gelukkig heeft ze genoeg uitdagingen die haar bezig houden. Het gevoel dat ze eerste tijd heeft, kan ik me heel goed voorstellen. Wonen in een vreemde stad, weinig mensen kennen, dat maakt kwetsbaar. Mooi is het om te lezen dat ze niet bij de pakken neer blijft zitten, maar alles aanpakt om zich het leven daar eigen te maken. Ze stelt zich open naar de mensen toe en maakt hierdoor al snel nieuwe vrienden. Vooral haar buurvrouw Sjaan zal een grote plaats in haar leven in gaan nemen. Een prachtige vrouw die geboren en getogen in Rotterdam genoeg heeft meegemaakt, maar die vreugde uit de kleine dingen weet te halen. Sjaan leert haar veel over het heden en verleden van de stad Rotterdam.

Het verhaal lezen we vanuit het oogpunt van Anouk, in de eerste persoon. Al blijft de naam van het hoofdpersonage lang onbekend, dit wordt pas bekend aan het einde van Sterker door strijd. Dat haar werk voorop staat is al snel duidelijk, ze doet er alles aan om zich die ene felbegeerde plek te veroveren. Door de uren die ze maakt, put ze zich zelf uit. Daarnaast is ze druk bezig met de stad te verkennen en in die paar uurtjes die overblijven geniet ze van haar nieuwe liefde. Een liefde die haar onzeker maakt en haar soms flink onderuit kan halen. Maar ondanks alle tegenslag die ze te verwerken krijgt, weet ze steeds weer overeind te krabbelen en sterker eruit te komen,

Als vanzelf werd ik vanaf de eerste bladzijde meegesleept in het leven van dit personage. Een vrouw die kwetsbaar is, maar steeds sterker wordt. Een personage waar je bewondering voor krijgt, maar ook een personage dat van die vrouwelijke streken heeft, vooral in de relatie met haar jaloerse collega. Het is het begin van de sociale media en dat dit een invloed zal gaan hebben op de levens van mensen is in dit boek al licht te proeven.

Beeldende beschrijvingen geven een mooie schets van diverse locaties, alsof je er zelf bij bent. Dit geldt ook voor de heldere dialogen in het boek. De auteur maakt gebruik van veel mooie woorden en zinnen, soms zelfs op poëtische wijze en dit geeft een fijne leesbaarheid.
Sterker door strijd is een mooie combinatie van fictie aangevuld met feiten en wetenswaardigheden. Een verhaal om van te genieten!