Basisschool De vulpen is een leuke, gemoedelijke school en de leerkrachten geven met veel plezier les. Dit verandert snel wanneer er een nieuwe directeur aangesteld wordt. Katja Poot, een mooie, knappe dame, die zo haar eigen ideëen heeft over het reilen en zeilen van deze basisschool. Een dame die alles op eigen manier wil doen en volledige medewerking verwacht van de andere leerkrachten. Niet iedereen kan omgaan met de drastische veranderingen die Katja doorvoert, en als ze verkeerde beslissingen neemt wordt de sfeer er niet beter op, grimmig zelfs. Op een gegeven moment is Katja te ver gegaan en de maat is vol. Ze wordt verzocht zelf haar ontslag in te dienen, maar Katja is absoluut niet van plan haar baan op te geven…

Jolanda Zuydgeest is al vanaf haar jeugd geboeid door het schrijven van verhalen. Ze heeft zelf een baan als leerkracht in het onderwijs. Geïnspireerd door haar omgeving en haar gezin schreef zij deze roman, haar debuut.

Vanuit verschillende perspectieven lezen we Angst regeert De Vulpen. De wijze waarop Katja de functie als directeur bemachtigd is al opzienbarend en geeft al een beetje een inzicht in het karakter van deze dame. Een dame die precies weet wat ze wil en haar wil is wet. Voor de leerkrachten een grote overgang en hun werk wordt er zo niet leuker op. Mensen worden gepasseerd en hun eigen mening telt niet meer. Alleen Elise is het eens met de gang van zaken. Er worden haar door Katja dingen beloofd en Elise loopt als een hondje achter Katja aan. Dennis ziet zijn carrière de mist in gaan maar hij is te onmondig om hier iets tegen te doen. Trudy biedt wel veel tegenstand maar ook dit wordt de kop ingedrukt door Katja. En Trudy kan er niet veel tegen doen want ze heeft als alleenstaande moeder deze baan hard nodig.

Katja is een onsympathieke vrouw die als het moet over lijken gaat. De dreigementen die sommige leerkrachten naar hun hoofd geslingerd krijgen zijn niet mis, maar wat kunnen ze er tegen doen? De sfeer op school wordt steeds slechter en krijgt een grimmig karakter. Het valt de leerkrachten zwaar om nog met plezier les te geven. De auteur geeft hier helder weer wat het met je doet als je onder druk gezet wordt en het gevoel te hebben geen kant meer op te kunnen. Vooral Trudy en Dennis krijgen het zwaar te verduren en je leeft met ze mee en hoopt dat er een oplossing komt.

Naast dat Angst regeert De vulpen een (spannend) fictief verhaal is, krijg je gelijk een kijkje in de keuken van het onderwijs. De hoge werkdruk, citoscores en de hoge verwachtingen van leerlingen en ouders. Ook diverse thema’s worden aangehaald zoals pesten, hoogbegaafdheid of dyslexie. De auteur verweeft deze thema’s subtiel in deze roman. Met een vlotte pen geeft ze de personages ieder hun eigen unieke karakter en zet een duidelijk beeld van ze weer. We zien hoe verschillend mensen zijn en hoe ieder anders reageert op een bepaalde situatie. Herkenbare personages, gewone mensen zoals jij en ik. Diverse spannende situaties waarbij je je voortdurend afvraagt hoe het gaat aflopen en of Katja haar schrikbewind blijft voortzetten of zo verstandig is om eieren voor haar geld te kiezen. Je komt steeds meer te weten over Katja en een aantal geheimen die boven water komen maken haar steeds onsympathieker. Onverwachte ontwikkelingen zorgen voor extra spanning en nieuwsgierigheid.

De cover van Angst regeert De Vulpen is niet geheel mijn smaak, spreekt mij niet zo aan en dat is jammer want aan de binnenkant van deze cover zit een boeiende roman, met een originele insteek en een heerlijk vleugje spanning. Een prima debuut!