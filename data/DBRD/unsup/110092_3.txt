Cody McFadyen is niet bepaald een schrijver voor tere zieltjes.
In het thrillergenre heeft hij inmiddels de reputatie opgebouwd dat hij niet op een gruwelijkheidje meer of minder kijkt.
Ook in 'In het duister' trekt McFadyen weer alle registers open.

Smokey Barret leidt in McFadyens derde boek nog steeds het eliteteam van de FBI dat jacht maakt op seriemoordenaars.
Barret stond aan de rand van de afgrond. Joseph Sands vermoordde enkele jaren terug haar man en tienjarige dochter. Barret zelf werd door Sands verkracht en zwaar toegetakeld. Ondanks haar fysieke en emotionele littekens weigerde ze de FBI te verlaten.

Dit keer wordt het team als eerste geconfronteerd met een vliegtuigmoord op een jonge vrouw. Ze blijkt een kruisje in haar zij ingebracht te hebben. Snel volgen meer afschrikwekkende moorden. Op internet verschijnen filmpjes waarin de moordenaar zijn slachtoffers hun diepste geheimen laat opbiechten.

Cody McFadyen weet ook deze thriller weer meesterlijk op te bouwen met sterke personages, een goed plot en een heftige climax.
Soms lijken de geheimen van de slachtoffers wel wat vergezocht maar dat mag de pret van lezen amper drukken.

'In het duister' is misschien net iets minder heftig en sterk dan de eerdere delen maar altijd nog pittig genoeg.
Voor de thrillerliefhebbers die tegen een stootje kunnen is Cody McFadyen een absolute must.