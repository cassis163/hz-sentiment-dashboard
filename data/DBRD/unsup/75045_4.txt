Ik hou van heerlijke feelgood romans. Ik ben een echte sucker voor liefdesverhalen en kan er intens van genieten. Gek genoeg had ik voor ‘Alles of niets’ nog nooit iets van Gillian King gelezen. Toen ik zag dat haar boekpresentatie in Paagman was, moest ik daar natuurlijk naartoe, wat een mooie manier om zo gelijk kennis te maken met de schrijfster!

De middag van de boekpresentatie begon ik al in dit boek en vond ik het bijna jammer dat ik naar de boekpresentatie moest, want het boek was zo leuk! In de tram las ik nog meer en vergat ik bijna uit te stappen. Als dat gebeurt, weet je dat een boek goed is (en dit is niet de eerste keer dat dit gebeurt hoor!).

Gillian King vertelde op de boekpresentatie dat het boek eerst ‘Het meisje in de trein’ zou gaan heten, maar ja, er was net een bestseller met dezelfde titel uitgekomen. Om verwarring te voorkomen is voor ‘Alles of niets’ gekozen en ik vind het zeker geen slechte keus voor dit boek. In de liefde is het vaak kiezen voor alles of niets en ook in dit boek gaat het over deze keuzes.

Op een gegeven moment zat ik zo in het boek en wilde ik ook weten wat er met Roos, Thijs en Nikki zou gaan gebeuren en moest ik het boek uitlezen. De schrijfstijl van Gillian King is zoo fijn, er zit een vleugje spanning in omdat je toch wilt weten hoe het afloopt en het einde is zeker verrassend.

Al met al was dit zeker een heerlijke kennismaking met Gillian King en zal ik zeker meer van haar gaan lezen. Dat ze ook uit Den Haag komt en de boeken daar ook afspelen heeft daar helemaal geen invloed op (kuchkuch).

Ben je op zoek naar een heerlijke feelgood roman, dan is ‘Alles of niets’ echt een aanrader. Zorg voor een flinke pot thee, wat snacks voor tijdens het lezen en ik weet zeker dat jouw herfstmiddag een heerlijke middag wordt. Niet voor niets zegt Lisette Jonkman dat dit boek ‘Awesome’ is. Ik ben het helemaal met haar eens.