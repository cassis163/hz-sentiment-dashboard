Kasper is in het ziekenhuis op bezoek geweest bij zijn broer, SuperMove, die over een paar dagen een grote scan moet ondergaan, als hij op zijn slaapkamer ineens zijn oog voelt trillen. Dan voelt hij gegons en geknetter in zijn lichaam, een gevoel of er elektriciteit door hem heen gaat. Zijn huid voelt vreemd. Als hij kijkt, ziet hij overal haren op zijn vel.
Ineens wordt de kamer groter. Nee. Kasper krimpt! Langzaam maar zeker verandert hij in een spin. Wat is hij bang als hun kater, Voorzitter Miauw, de kamer binnenkomt. Gelukkig weet Kasper aan hem te ontsnappen door tegen de muur op te klimmen. Wat is hij blij als hij even later weer zichzelf wordt.
Dit is de eerste keer dat Kasper zomaar, zonder dat hij weet hoe het komt, in een dier verandert.
Als hij het aan zijn vrienden Flora, Samir en Hogan vertelt, kunnen ze hem niet geloven. Pas als Kasper een tijdje later weer een dier wordt, geloven zij hem en wil Flora er op een “wetenschappelijke manier” achter komen hoe het in elkaar zit. Hiervoor verzint zij allerlei tests. Kasper is hier niet echt blij mee, maar doet toch wat zij zegt. Hij moet er écht achter komen waarom hij in een dier verandert.
Dylan, een jongen die Kasper haat, heeft gezien hoe hij een duif werd en wil hem dwarszitten. Hij wil ervoor zorgen dat Kasper voor de ogen van iedereen in een dier verandert als zij over een paar weken de uitvoering van de musical hebben en dat Kasper dan opgesloten wordt voor onderzoek. Maar of hem dat gaat lukken? Daar kom je wel achter als je “Kasper wordt een kip” leest.

“Kasper wordt een kip” is het eerste deel van een driedelige serie voor jongens en meisjes vanaf 8 jaar. Een boek zoals een goed kinderboek moet zijn: leuk en spannend voor kinderen en met veel humor, zodat het voor volwassenen ook leuk is om (voor) te lezen.
Moeilijke woorden worden in grappige voetnoten uitgelegd. Als er geschreeuwd wordt, is het lettertype anders en groter.
Tussendoor en aan het eind staan vragen van lezers en lachwekkende antwoorden van Sam Copeland. Helemaal aan het eind van het boek staat een bijdrage van de uitgever, waarin op dezelfde komische wijze als de rest van het boek verontschuldigingen worden aangeboden. Waarvoor? Ja, ook dat moet je zelf maar lezen.
Het boek is niet alleen een hilarisch en briljant verhaal, het heeft ook een belangrijke boodschap voor kinderen die angstig zijn of in hun jonge leven moeilijkheden tegenkomen: Wat er ook gebeurt, heb vertrouwen dat het goed zal komen. Vertrouw op jezelf en op je vrienden.

Sam Copeland is literair agent, directeur Rogers, Coleridge and White en schrijver. Naast een aantal wetenschappelijke boeken is dit zijn eerste kinderboek. De komische tekeningen zijn van Sarah Horne.
“Kasper wordt een kip” is in negentien landen vertaald en de filmrechten zijn verkocht aan productiemaatschappij Skydance.