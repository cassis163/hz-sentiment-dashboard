Dit was mijn eerste Karen Rose en hij is me zeer bevallen. Boeken met een combinatie van spanning en romantiek behoren tot mijn favoriete genre.
Van Mij Alleen (You Belong To Me in het Engels) begint spannend met een een dubbele moord op een boot, kort daarop gevolgd door een jogster die een speciaal gepositioneerd lijk in het park voor haar deur vindt. De jogster blijkt Lucy Trask, een gerechtelijk lijkschouwer en de vrouwelijke protagonist van het boek, te zijn. Al vrij snel blijkt dat het de opzet van de dader was dat zij het dode lichaam zou vinden. De rechercheur die de moord onderzoekt is JD Fitzpatrick en al gauw zijn er gensters tussen de twee hoofdrolspelers.
Ondertussen gaat de moordenaar vrolijk verder met het verminken en doden van mensen. Zo goed als alle slachtoffers zijn afkomstig uit eenzelfde dorp waar lang geleden iets is gebeurd. Zullen JD en zijn recherchepartner Stevie Mazzetti tijdig de killer kunnen identificeren? Tijdig zijnde: voordat hij zijn ultieme slachtoffer, Lucy, maakt?
Van Mij Alleen is een spannend boek. De relatie tussen Lucy en J.D. is geloofwaardig en mooi. Karen Rose heeft zich duidelijk goed gedocumenteerd inzake forensische geneeskunde.
Enige minpuntje vond ik het vrij grote aantal personnages die worden ge√Øntroduceerd. Excuus daarvoor is het feit dat Van Mij Alleen het eerste boek is in een reeks waarin deze personen ongetwijfeld nog aan bod zullen komen. Ook de eindscore inzake aantal lijken deed me toch even fronsen. Van een bezige killer gesproken...