Waar is Willem? Ondanks dat Koning Willem-Alexander overal aanwezig is, moet je in dit boek toch steeds naar hem op zoek. En niet alleen de koning, maar ook de koningin, hun drie dochters en prinses Beatrix zijn zoek!

Wanneer je ze gevonden hebt, is er nog veel meer om naar op zoek te gaan. Weet je bijvoorbeeld hoeveel tijgermascottes er in het publiek zitten bij de openingsceremonie van de Olympische Spelen in Pyongyang? Of hoeveel ongelukjes er gebeuren tijdens de grote verhuizing van het Koninklijk gezin van Villa Eikenhorst naar Paleis Huis ten Bosch? Of waar de koning zich verstopt heeft tijdens Prinsjesdag? Samen met Maxima aan zijn zijde rijdt hij in de Gouden Koets naar het Binnenhof in Den Haag om daar in de Ridderzaal de troonrede uit te spreken. Maar of dat vandaag ook zo zal gaan?
Waar is Willem? is niet zomaar een zoekboek. Elke bladzijde staat in het teken van een belangrijke gebeurtenis uit het leven van koning Willem-Alexander. Over elke gebeurtenis staat een kort stukje met informatie. Sommige van deze gebeurtenissen zijn erg bekend, zoals Koningsdag of Prinsjesdag. Maar andere zijn veel minder bekend. Weet je bijvoorbeeld waar Willem en Maxima elkaar voor het eerst ontmoet hebben? Of wat zijn schuilnaam ook al weer was, die hij gebruikte tijdens zijn deelname aan de Elfstedentocht?

Emanuel Wiemans heeft van dit zoekboek een echt koninklijk prentenboek gemaakt! De illustraties zijn grappig. Zo vind je de koning soms verstopt in een boom of onder een brug.

Verder zitten er erg veel details in de illustraties. Kijk bijvoorbeeld eens naar alle verschillende sjerpen die de gasten dragen tijdens de inhuldiging. Of naar alle verschillende hoedjes die de mensen dragen tijdens Prinsjesdag.
Ook de grootte van het boek is erg prettig. Hierdoor kun je je echt even verliezen in de zoekplaten.

En wat vonden de kinderen ervan?
Annechien (3,5) heeft echt heel lang op elke bladzijde zitten speuren. “Beatrix, waar ben je?”, hoorde ik haar regelmatig vragen. Erg grappig! Ook stopte ze niet voor ze alle drie de prinsesjes had gevonden.
Veel aandacht voor de teksten had ze nog niet. Kijken en zoeken vond ze veel belangrijker!
Wat ook erg leuk is, is dat het boek haar aan blijft spreken. Regelmatig begint ze opnieuw met iedereen opzoeken. Op deze manier kunnen jonge kinderen dit boek geheel zelfstandig “lezen”.

Robbert (12) was ook te spreken over dit boek. “Ik vond het een leuk boek, vol mooie zoekplaten. Ook vond ik het leuk dat ik er iets in kon leren over de Koning. Want er waren dingen die ik echt niet wist. Ik denk dat ook volwassenen dit een leuk boek vinden, omdat ze samen met hun kinderen kunnen zoeken. En soms waren ze echt heel goed verstopt (maar achterin kan je stiekem kijken waar ze zitten, voor als je het echt niet kan vinden).” Bij deze laatste opmerking zat hij wel een beetje ondeugend te lachen!

Wij waarderen dit boek op 5 sterren.