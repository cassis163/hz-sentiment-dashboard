Literatuur, niet mijn eerste keus van genre bij het uitkiezen van een nieuw boek. Maar deze omschrijving trok me aan, maakte me nieuwsgierig. En ik heb er zeker geen spijt van gekregen.

Op een avond besluit Bregje weg te lopen van haar man. In haar tas neemt zij niets anders mee dan haar dagboeken van de afgelopen 10 jaar. Wat de aanleiding is voor deze actie is nog niet duidelijk. En door middel van terugblikken, fragmenten uit de dagboeken, maar ook herinneringen van Bregje vroeger als kind, brengen ons steeds dichter naar de oorsprong van het probleem.

De schrijfster kan op bijna poëtische wijze een situatie omschrijven. Met veel gevoel, maar ook met veel woorden wordt een omschrijving gegeven van de acties die Bregje en Luc hebben doorstaan in hun relatie. De omschrijvingen waren beeldend, soms iets té uitgebreid zelfs. En zeker voor mensen die in een lange relatie zitten herkenbaar. Iedereen heeft wel eens zijn ups en downs, maar wat voor gevolgen hebben dat op je relatie als je eigenlijk een heel gesloten persoon bent? Als de enige aan wie je al je gevoelens toevertrouwd je dagboek is? De schrijfster laat ons dat ervaren en ik moet zeggen dat dit op sommige momenten zelfs wat confronterend kon zijn.

Al met al vond ik het prachtig geschreven en is het een boek wat, ondanks dat het ver buiten mijn comfort zone lag, ik absoluut aan mensen zal aanraden.