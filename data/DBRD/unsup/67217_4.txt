De I Tjing, het Boek der Veranderingen is een oeroud Chinees orakel en bestaat uit 64 verschillende hexagrammen. Hexagram komt van het Griekse woord hex wat zes betekent. Door zes keer met drie muntjes te gooien krijg je een figuur van zes hele (yang) en gebroken lijnen (yin). Je concentreert je op een vraag en de I Tjing geeft je het antwoord. Zo simpel? Nee, eenvoudig is het niet maar auteur Harmen Mesker maakt het inzichtelijk. Dit boek richt zich op de praktijk en gaat ervan uit dat je de herziene editie van de I Tjing vertaling van Richard Wilhelm in huis hebt. Beide boeken hebben een tot de verbeelding sprekende zwarte omslag waarin met gouden letters I Tjing gedrukt staat. Hierdoor zie je meteen dat ze bij elkaar horen. Toch kun je ‘de I Tjing stap voor stap’ goed afzonderlijk lezen als een introductie om daarna tot aanschaf van de grote ‘I Tjing’ te gaan.

Wanneer je hoge verwachtingen van iets hebt, kun je natuurlijk teleurgesteld worden als deze niet worden waargemaakt. Bij mij bleek dat geenszins het geval. Hoewel ik enigszins ontgoocheld was toen ik las dat je de grote I Tjing in je bezit moet hebben naast deze stap-voor-stap editie, heeft dit geen afbreuk gedaan aan het geheel. Ook zonder het grote boek krijg je een goed beeld van de methode. Ik wil je het advies meegeven om dit eerst te lezen alvorens aan het echte werk te beginnen.

De I Tjing geeft je inzicht in je leven en helpt je om met de veranderingen hierin om te gaan. Neem in gedachten een duidelijke vraag die je aan de I Tjing wilt stellen. Je zult het antwoord symbolisch van de I Tjing krijgen, maar zelf naar je eigen situatie moeten vertalen. Dat dit lastig is zal je niet verbazen. Het vergt oefening. Mesker’s kennismaking met de I Tjing is geschikt voor iedereen die interesse heeft in orakels, voorspeltechnieken en oude (Chinese) wijsheden.