Peter Robinson heeft al tientallen boeken geschreven met inspecteur Alan Banks in de hoofdrol. In Nederland verschijnen zijn boeken echter pas sinds enkele jaren. In het begin in willekeurige volgorde, maar sinds kort is het tot de uitgever doorgedrongen dat dit niet zon ideale constructie is omdat de vaste personages in het verloop van de serie onderhevig zijn aan ontwikkelingen.
Met het lezen van Schijnbeeld zal de lezer zijn gedachten naar 1991 moeten verplaatsen want uit dat jaar stamt dit vijfde deel in de oorspronkelijke uitgave.
Susan Gay, pas afgestudeerd op de politieschool, wordt ingedeeld bij het team van Alan Banks. Wanneer het gehele team op 22 december de bruiloft van een oud collega inzegent en Susan alleen op het bureau is, ontvangt ze een melding van een moord. Veronica Shildon, heeft het dode lichaam gevonden van Caroline Hartley, met wie ze sinds enkele maanden een lesbische verhouding heeft en samenwoont. Opmerkelijk is dat op de moordplek een LP draait die op repeat staat. Dezelfde avond wordt ook melding gemaakt van een inbraak in een wijkcentrum. Kostuums en rekwisieten van een toneelvereniging blijken te zijn vernield.
Alan Banks gaat zich met de moord bemoeien en Susan Gay krijgt de inbraak toegewezen.
In beide trajecten stuiten de speurneuzen op merkwaardige zaken. De moordzaak is echter het meest ingewikkeld.
De lesbische verhouding van Veronica en de vermoorde Caroline mag niet openbaar gemaakt worden, omdat een van de dames een mislukt huwelijk achter de rug heeft met een beroemd concertpianist. Het maakt de zaak niet eenvoudiger. Het is de vraag of de creativiteit en het doorzettingsvermogen van Banks opgewassen zijn tegen alle alle hindernissen. De onzekerheid van de beginnende Gay werkt in ieder geval niet mee. Maar voor de lezer uitsluitsel krijgt, nadert het verhaal zijn einde.
Alan Banks, de rots in de branding van het politiekorps van Eastvale is voor zijn fans een stabiele factor voor een goed verhaal.. Geen ingewikkelde sciencefictionachtige verhalen maar gewoon degelijk speurwerk, daar staat Peter Robinson voor garant. Het feit dat er al meer dan twintig titels op zijn naam staan met Banks in de hoofdrol is het bewijs van zijn succes. Sandra Banks, Alans echtgenote, speelt nooit een belangrijke rol maar staat altijd wel dicht bij het verhaal, dat heeft ook zijn charme.
Voor de Nederlandse markt is het enige minpuntje dat de boeken die nu verschijnen al een respectabele leeftijd hebben en dus enigszins gedateerd zijn. De muziekcassette en rokende treincoupés zijn daar het bewijs van. Maar een kniesoor die daar op let, zijn fans zullen dat zeker niet doen.