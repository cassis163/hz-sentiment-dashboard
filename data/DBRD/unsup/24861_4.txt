Driftleven begint vanuit Emma, één van de 2 hoofdpersonages van dit verhaal. Vanaf het eerste hoofdstuk van het boek is duidelijk dat Emma geen doorsnee vrouw is. Ze kent enkel zwart en wit, grijs bestaat niet voor haar. Ze heeft haar eigen manier om om te gaan met tegenslag en frustratie. Het leven is niet mals voor haar geweest, tot 2 keer toe ging haar zus, Steffie, aan de haal met de vriend van Emma. Eerst veroverde ze Lex en nadien verloor ze Cees toen die met haar zus huwde. Daarop besloot Emma om het contact met haar zus te verbreken. Zelfs de komst van een baby kon de brokken niet lijmen. Emma was buiten zichzelf van woede, maar ze sprak er met niemand over. Haar tijd zou nog komen...

Het tweede deel van het boek vertelt het verhaal verder vanuit het perspectief van Cees. Hij kent Emma en weet waartoe ze in staat is. Cees toont zich als een liefdevolle vader voor zijn dochter Isha. Je leert de ouders van Emma en Steffie ook kennen op een andere manier.

In het derde en voorlaatste deel lees je de belevenissen van Cees vanuit Emma haar perspectief. Wat zijn haar plannen? Kan ze het verleden achter zich laten en opnieuw beginnen? Lukt het haar om de draad opnieuw op te nemen.

Het verhaal sluit met het vierde deel 'Emma & Cees'. Hier wordt verteld hoe het leven van beide hoofdpersonages verloopt. Komen zij opnieuw samen?

Driftleven gaat over vertrouwen, wantrouwen, verdriet, angst, woede, wraak,... Welke spelletjes spelen mensen met elkaar? Wat kunnen hiervan de gevolgen zijn? Waartoe zijn mensen in staat als liefde omslaat in haat? Bestaat toeval?

Het verhaal lees vlot dankzij de korte hoofdstukken en de vlotte schrijfstijl. Eens je begint te lezen ben je in de ban van het verhaal. Je wil gewoon zo snel mogelijk het plot kennen...

Loes den Hollander is de auteur van Driftleven. Het boek verscheen in 2009 en is haar 8ste boek. Aanvankelijk schreef ze poëzie, later columns, daarna verhalen en ten slotte haar eerste boek. Ze maakte pas van schrijven haar beroep toen ze in 2001 een verhalenwedstrijd won. Voordien had ze een carrière in de gezondheidszorg en was tot 2006 directeur bij een gezondheidsinstelling. Haar eerste boek, Vrijdag, een literaire thriller, kreeg snel opvolging van Zwanenzang. Sindsdien is schrijven haar voornaamste bezigheid. Inmiddels verschenen er van haar hand 19 thrillers, 3 verhalenbundels, 3 novelles en 1 roman. Van haar boeken zijn ondertussen meer dan 1.000.000 exemplaren verkocht.