Over debuterend auteur Oliver Reps is weinig te vinden op internet. Hij is geboren in Duitsland en op zijn zesde naar Nederland verhuisd. Hij woont in Amsterdam, is mede-eigenaar van een kinderboekwinkel en debuteerde in april 2018 met 'De Dag die Nooit Komt'. Ook op social media schittert Reps door afwezigheid.
Gezien de leeftijden van Reps' hoofdpersonen en het feit dat hij een kinderboekwinkel runt, verwacht de lezer wellicht een Young Adult. Het ontbreken van een NUR in het colofon of bijvoorbeeld het woord 'roman' op de kaft, zorgt er misschien voor dat zogenaamde genrelezers dit boek aan zich voorbij laten gaan. Dat zou zonde zijn, want dit is een boek dat een breed publiek kan aanspreken en verdient!

Elias is een dromerige jongen met een sombere inslag, die moeite heeft aansluiting te vinden bij leeftijdsgenoten. De beste band heeft hij met zijn jongere zus Evi en zijn psychiater Henry. De wereld zoals hij is, met school en mensen met wie hij geen band kan krijgen, is een teleurstelling voor Elias. Hij kan niet aanhaken aan de realiteit. Liever leeft hij in een fantasiewereld, die hij oproept uit films en muziek die hij kent. Evi daarentegen is een levenslustig meisje. Zelfs wanneer zij ernstig ziek wordt en een been moet missen, blijft ze blij en positief.
Op een dag komt Polly in Elias' leven, een meisje van zijn eigen leeftijd dat ook een beetje 'vreemd' is. Meteen is er de klik, die Elias normaal gesproken mist. Ook Evi sluit Polly in haar hart en samen vormen ze een drie-eenheid. Dan slaat het noodlot toe, met verstrekkende gevolgen.
In het boek volgen we Elias gedurende een slapeloze nacht, waarin hij terugblikt op zijn vroege jeugd en de gebeurtenissen van de laatste maanden overpeinst. Reps slaagt er daarbij feilloos in om de vinger op de zere plek te leggen en een realistisch beeld te schetsen van de belevingswereld van een getormenteerde tiener. Ook de karakters Evi en Polly komen goed uit de verf, ondanks het beperkte aantal pagina's van deze roman.

Reps heeft een prettige, vloeiende schrijfstijl en een goed oog voor detail. Met 'De Dag die Nooit Komt' heeft hij een krachtig, indrukwekkend debuut neergepend, dat nergens verveelt en met name scoort op originaliteit en het inlevingsvermogen van de auteur in zijn personages. Een boek van kleine omvang, maar met een grootse inhoud, dat verhaaltechnisch in ieder opzicht klopt en wegleest als een sprookje. Een heel duister sprookje, dat wel.
Is 'De Dag die Nooit Komt' dan zo perfect dat Reps dit bij een tweede boek nog onmogelijk kan overtreffen? Nee, want tegen het einde van het boek merk je dat Reps iets te krampachtig probeert het einde niet te verraden. Hierdoor is hij niet meer geheel consequent in zijn werkwoordsvormen en kom je een aantal keer zowel de tegenwoordige als de verleden tijd tegen in één zin. Dat is een beetje jammer, maar ook niet meer dan dat. Al met al een fenomenaal debuut. Ik ben fan!

4 1/2 ster én een plaatsje tussen mijn favorieten voor deze eersteling van Oliver Reps.