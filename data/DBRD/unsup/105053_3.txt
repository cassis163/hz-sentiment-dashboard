Een hele aparte, deze Ripper van Isabel Allende. Geen echte roman, geen echte thriller. Het verhaal wordt bevolkt door talrijke personages die allemaal in meer en in mindere mate bloemrijk worden beschreven. De schrijfstijl is beslist niet wat thriller fans gewend zijn. Sommige zinnen beslaan wel 10 regels, waardoor je, zeker in het begin, een zin meerdere keren moet overlezen. Wat ook niet in het genre past is de hele late opbouw van de spanning. Het verhaal kabbelt voort en pas op het allerlaatst wordt het spannend, maar dan is het gelukkig ook wel echt spannend.Wanneer je Ripper kunt zien als een spannende roman en niet per se als een thriller is het absoluut de moeite waard. De lange zinnen wennen al snel en de schrijfstijl van Allende is ook humoristisch en ietwat ironisch. Ik heb zeker genoten van dit boek!