Het was een Fantasy-reis door, voor mij, onbekende werelden en verhalen. Magische karakters die me meesleurden in hun typische “vervoermiddelen” om vanuit allerlei perspectieven een en dezelfde wereld op meerdere manieren te beleven. Beleven is hier voor mij het keyword, want wat heb ik genoten.
De leventjes van Heike, Odette, Edison en Werner Boren maar ook Rune en Lise (Heike's zusje) en zelfs die bitch van een Deira (excusez le mot ;-)) die naar gelang de serie “De onzichtbare maalstroom” vorderde steeds meer inhoud kregen waardoor je erg aan ze gehecht raakte. Hun karaktertrekjes, hun aard en zelfs hun taalgebruik kregen meer smoel.
Potverdorie wat was ik geschokt bij het slot van het vorige deel (Wolvinnen van Otrostaadt )!!!
Razendbenieuwd was ik dan ook hoe dit verder zou gaan in het laatste deel.
Ik ga natuurlijk geen spoilers weggeven voor het geval je nog de hele serie wil lezen, of nog enkele delen. Maar het was een ware verademing op sommige vlakken, gewoon weer bekenden tegenkomen in wat voor gedaante dan ook (klinkt vaag maar je zult het begrijpen bij het lezen ;-))

Er is iets mis met de maalstroom waardoor er rare dingen lijken te gebeuren. De Wolvinnen wordt gevraagd om dit euvel te helpen fixen, op expeditie te gaan naar het zogenaamde Nulpunt. Aangezien 1 van de dames (om het lekker vaag te houden) de anderen niet meer zo goed zou kunnen ondersteunen door bepaalde krachten, wordt Heike's zusje Lise aan de groep toegevoegd. Dan zal Lise echter moeten samenwerken met haar grote aartsrivaal Rufeine die een heftige ervaring achter de rug heeft. Deze eigenwijze, narcistisch lijkende helleveeg blijkt dan toch op een gegeven moment wat menselijke trekjes te vertonen. Zal de groep als geheel bestand zijn om Deira het hoofd te bieden?
Deze is erop gebrand om alle werelden die bekend zijn te overlopen en de machtigste vrouw te worden die ooit geleefd heeft. Wat en wie er ook op haar pad komt, alles en iedereen moet wijken – niet goedschiks dan maar kwaadschiks. En wie zijn in godesnaam die Mysterieuze Heren van Twist?

De dames Wolvinnen moeten alles doen om in leven te blijven, bestand zijn tegen allerlei hogere machten door samen te werken, al is dat voor de jonkies niet altijd even makkelijk. Ook Edison krijgt te maken met een schokkende ervaring en beseft zich dan terdege wat het belangrijkste is in haar leven.

Zal het het einde zijn van de werelden die we kennen? Zullen allen ongeschonden uit de strijd komen of zullen we mensen moeten gaan missen – dat vroeg ik me steeds af.
Spannend en heel intens heb ik dit Maalstroom-avontuur beleefd. In een pakkende, catchy schrijfstijl weet Jasper je moeiteloos in de Fantasywereld te trekken en maakt hij gebruik van verschillende letter-types en -diktes. Een slimme manier, zodat je weet waar je je ongeveer bevindt, zelfs zonder navigatie ;-)
Met een brok in mijn keel las ik de laatste paar hoofdstukken en realiseerde me dat aan alles een einde komt – de onzichtbare maalstroom werd beetje bij beetje zichtbaar in mijn gedachten en het werd tegen mijn eigen verwachting in;

Ademloos genieten in werelden hier (niet) ver vandaan …...

https://josesprakeloos.blogspot.com/2018/06/jasper-polane-heren-van-twist.html