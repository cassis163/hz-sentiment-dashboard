Het Engelstalige boek Dust begint weken na een vreselijke natuurramp die de mensheid zwaar heeft toegetakeld. Twee giftige stofwolken hebben de planeet zwaar aangetast en een derde, de dodelijkste, zal vanavond toeslaan.
Simon James wordt op de ochtend van de laatste dag ruw uit zijn bed geplukt wordt door een bende overheidsmannen. Hij wordt meegesleurd om tegen wil en dank te overleven in een grote glazen kooi (the Cocoon). Ami, de enige overgebleven wereldleider, heeft immers een vreselijk plan bedacht: zij wil één man en één vrouw overhouden die samen voor een nieuwe vorm van mensheid moeten zorgen die kunnen overleven in de aangetaste lucht die overblijft na de natuurramp. De twee moeten eerst een jaar overleven in The Cocoon, vooraleer ze zich weer buiten kunnen wagen. Simon heeft zijn vrouw en zoon verloren in de afgelopen weken en wil daarom helemaal niet overleven, laat staan opgesloten worden in een kooi met een onbekende vrouw en samen met haar kinderen op deze wereld zetten. Hij zal er dan ook alles aan doen om niét in The Cocoon te belanden.

Wat Dust anders maakt dan de meeste dystopische en natuurramp-verhalen, is dat het niet draait om de eigenlijke ramp. Die is immers al begonnen voor het boek van start ging en speelt een bijrol. Dit is een menselijk verhaal dat draait om een man die zo kapot is van verdriet dat je zijn pijn voelt. In flashbacks vertelt Simon over zijn gezin en de ramp, terwijl hij in het heden tracht om de overheid te overtuigen dat hij nooit zal doen wat zij willen. Het enige wat hem nog kracht geeft, is een klein hondje dat hij vond voor zijn huis na het verlies van zijn gezin. De relatie tussen Simon en zijn hond is mooi en ontroerend beschreven.
Door een aantal plottwists die je compleet verrast achterlaten, slaagt de auteur erin om het grootste mysterie te bewaren tot het einde. En dan blijf je perplex achter en wil je het terug lezen. Dit einde had ik nooit zien aankomen, waardoor ik wel kan zeggen dat ik compleet verrast werd.
In de samenvatting van het boek werd gesproken over de hedendaagse problematiek rond politiek, klimaat en technologie en dat klopt. Dit verhaal zou op elk moment kunnen gebeuren. Een aanrader.