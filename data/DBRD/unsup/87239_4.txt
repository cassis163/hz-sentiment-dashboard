Wanneer Shadow uit de gevangenis wordt vrijgelaten om zijn net overleden vrouw Laura te begraven, komt hij in contact met de wonderlijke mr. Wednesday die hem vraagt om voor hem te komen werken. Dit is voor Shadow het begin van een roadtrip: door Amerika, door de geschiedenis en door zijn eigen bewustzijn. Langzamerhand komt Shadow erachter dat Wednesday niet de man is die hij dacht te zijn en ook de kleurrijke personages die ze op hun reis tegenkomen blijken anders te zijn dan ze op het eerste gezicht lijken. Ook wordt de rol van Shadow zelf steeds duidelijker en lijkt hij een belangrijker plaats in te nemen in de wereld dan hij dacht, iets waar je als lezer eerder achter komt dan hij zelf. Het verhaal over Shadows trip worden afgewisseld met historische passages over hoe de goden van de verschillende volken meegenomen worden naar Amerika, het land van de ongekende mogelijkheden, van de American Dream. Deze oorspronkelijk goden worden langzamerhand vergeten en verdrongen door de moderne ‘goden’ van de technologie, van de vooruitgang. Deze passages vormen een fijne afwisseling met het verhaal van Shadow, hoewel ze af en toe wat vaag overkomen. Pas later besef je als lezer hoe gecompliceerd al deze passages passen in het verhaal van Shadow en uiteindelijk in dat van de hele wereld.
Hoewel Amerikaanse goden gecompliceerd in elkaar zit en zeer gelaagd is leest het redelijk soepel weg. Een kleine must voor de lezer is een zekere kennis van de verschillende mythologieën en religies, hoewel een groot deel wel valt op te zoeken. Door de leesclub van Hebban die ik volgde is al veel op zijn plek gevallen maar ik ga het boek zeker nog een keer (en waarschijnlijk nog wel een derde keer) lezen om alle betekenissen te kunnen ontrafelen want naast een roadtrip met omwegen, een stukje Amerikaanse geschiedenis en een boek over goden geeft het ook een duister kijkje in de identiteit van Amerika; zijn dromen, zijn verwachtingen, zijn ideologie.