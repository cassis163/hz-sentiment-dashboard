￼Nikki - Tim Notten
Genre: Thriller
Paperback - 384 pagina’s
ISBN: 9789026137020
Uitgever: Uitgeverij De Fontein Verschijningsdatum: 12 mei 2015

Ik mocht dit boek lezen voor de blogtour van Uitgeverij De Fontein, waarvoor hartelijk dank!

Over de auteur;
(bron; timnotten.nl)
Tim Notten (1966) studeerde Nederlands Recht aan de Universiteit van Amsterdam. Hij begon zijn loopbaan als redacteur/verslaggever bij de Gooi en Eemlander en werkte vervolgens als freelancer voor onder meer Het Utrechts Nieuwsblad, De Margriet, De Volkskrant en Veronica Blad. Na de dood van zijn ouders gaf hij zijn schrijvende bestaan op om zich in het buitenland volledig te wijden aan zijn passie, klimmen.
Ook bij terugkomst in Nederland pakte Notten lange tijd de pen niet meer op, maar verwierf hij zich in het bedrijfsleven een aardige staat van dienst als beleidsmaker en later boardroomconsultant in de informatietechnologie. In 2012 nam hij een sabbatical om te doen wat kennelijk toch onvermijdelijk was: het schrijven van zijn eerste boek.
Tim Notten werkt tegenwoordig in Amsterdam als copywriter en coach van een kweekvijver vol schrijftalent. Daarnaast is hij inmiddels begonnen aan zijn tweede boek. Hij woont met zijn vrouw en honden in Almere Haven.

***
Het gaat goed met Simon. Samen met zijn vriendin Laura heeft hij een kapitale villa gekocht en zijn ICT-bedrijf floreert. Dan belandt hij na een uit de hand gelopen feestje in bed met zijn veel jongere collega, de mysterieuze Nikki. Dit mondt uit in een buitenechtelijke affaire. Wanneer Simon naar Nikki toegaat om een eind te maken aan de relatie, treft hij haar zwaargewond in bed aan. Simon is vastbesloten om de waarheid over Nikki's verleden boven tafel te krijgen. Daarbij zet hij niet alleen zijn relatie maar ook zijn bedrijf op het spel.

***
Simon heeft zijn schaapjes op het droge. Samen met Sjoerd heeft hij een IT bedrijf gespecialiseerd in computerbeveiliging, Net Werk. Bovendien heeft hij Laura, een dijk van een vrouw, met wie hij een mooi stulpje gekocht heeft van een slordige anderhalf miljoen.

Als zijn bedrijf, na een mindere periode een groot contract binnen haalt, wordt dat gevierd met het hele team. Na een avondje drank en drugs belandt Simon tussen de lakens bij Nikki, een jongere collega die sinds drie maanden bij hen in dienst is.

De affaire met Nikki blijft duren en Laura stelt Simon haar ultimatum. Ondertussen is er bij Net Werk een goed beveiligde laptop binnengebracht die gekraakt moet worden. Dit lijkt geen simpel klusje te zijn en sinds de laptop het bedrijf binnen is gebeuren er verscheidene rare dingen. Een virus dringt het systeem binnen, er wordt afluisterapparatuur gevonden, er is een huiszoeking en alsof dat nog niet genoeg is breekt
￼er bij Simon thuis iemand binnen. Heeft dit allemaal met de laptop te maken of zit er meer achter?
Als Simon Nikki halfdood in haar appartement vindt, wil hij kost wat kost uitzoeken wie en wat erachter zit. Maar wie is Nikki eigenlijk en wat weet hij van haar?

***
Het eerste wat je van een boek ziet is de cover en deze cover springt in het oog. De ogen van de vrouw trekken je aan, slokken je op en stralen mysterie uit. Persoonlijk vind ik het altijd jammer als een deel van de afbeelding op een cover ‘bedekt’ wordt door tekst. Ook bij deze cover is dat het geval. De naam van de auteur had ik liever onderaan gezien, maar dat is een detail.

Het boek start met een proloog en is opgedeeld in drie delen. Vanaf de eerste pagina zat ik mee in het verhaal. Direct schoten mij al een groot aantal vragen te binnen, een betere reden om verder te lezen kan ik niet bedenken. Het boek slokt je op, vooral omdat de karakters goed uitgewerkt zijn en je daardoor één wordt met het verhaal.
Omdat het boek je meeneemt in de computerwereld, komt er vrij veel vaktaal aan te pas. Toch heeft Notten dit niet onnodig ingewikkeld gemaakt. Je merkt dat hij kennis van zaken heeft en weet waarover hij schrijft. Ondanks de vaktermen die je tegenkomt, vlieg je er zo doorheen. Het leest als een trein of beter, als de TGV. Notten zijn schrijfstijl is humoristisch en zéér beeldend. Omdat verschillende situaties heel herkenbaar zijn, zag ik het als in een film voor me gebeuren. Ik heb meermaals zitten schateren van het lachen. Schitterend als je op zo’n manier een verhaal kunt brengen.

Ook zijn afkomst kan hij niet verloochenen, want zijn taalgebruik is typisch Nederlands. Is dit storend? Ik vind van niet, maar ik kan me voorstellen dat er personen zijn, die zich daaraan zullen ergeren. Het taalgebruik past bij de personages en op die manier komt het verhaal ook erg menselijk over. Het soms rauwe taalgebruik geeft de emoties van de verschillende karakters, goed weer.

Hoewel de titel het al een beetje verraadt, zit de plot goed in elkaar. Notten weet die tergend langzaam op te bouwen. Beetje bij beetje krijg je de puzzelstukjes aangereikt. Niet alleen huiselijke intriges, maar ook politiek, het Midden-Oosten en zelfs de nationale veiligheid zitten mee in het verhaal verweven. Ik ben meermaals verrast.

‘Het is een grote stinkende beerput die alsmaar voller wordt’

Een verhaal rond een hacker is niet nieuw, maar door Notten zijn achtergrond qua werkgebied, misschien een logische keuze voor dit thema? Bij Nikki kwam al vlug de vergelijking met Lisbeth Salander uit de Millenium-reeks van Stieg Larsson, niet verwonderlijk, want er zijn verschillende overeenkomsten tussen die twee dames. Hetzelfde gevoel had ik ook bij sommige andere personages in het verhaal die gelijkenissen hadden met bekende personen op onze wereldbol. Leuk!

Het verhaal neemt een lange aanloop en ik vroeg me af waar de spanning bleef, want als er ‘thriller’ op de cover staat, verwacht je dat het spannend wordt. Verwacht echter niet het soort spanning waarbij je je nagels opvreet, want dan ben je waarschijnlijk teleurgesteld. Het is een goede mix, die zowel boeiend als meeslepend is, je wilt verder lezen. Neem ￼daarbij nog een portie vreemdgaan met de gevolgen daarvan, en je hebt een perfecte combinatie voor een goed boek.

Ik geef dit debuut graag 4,5 ster.
Karin Teirlynck
Team DPB