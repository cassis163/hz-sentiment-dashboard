maar dan van de goede soort.,De zesde man is al het eenentwintigste spannende boek van de hand van de Amerikaanse auteur David Baldacci, die in een vorig leven nog advocaat was en die erin slaagt om, naast een aantal op zichzelf staande werken, maar liefst drie series naast elkaar te laten bestaan. De zesde man is het vijfde deel in de reeks met Sean King en Michelle Maxwell in de hoofdrol, twee oudgedienden van de Amerikaanse secret service die nu door het leven gaan als privédetectives.
In De zesde man trekken ze in opdracht van advocaat en goede vriend van Sean, Ted Bergin, naar Maine om hem te helpen de verdediging voor te bereiden van een nieuwe cliënt. Die cliënt, Edgar Roy, een van de slimste mensen van de USA, is opgepakt voor zesvoudige moord en zit, in afwachting van een proces, in hechtenis in Cutters Rock, een van de zwaarst bewaakte gevangenissen van de Verenigde Staten. In Maine aangekomen, vindt het tweetal hun opdrachtgever vermoord langs de kant van de weg en Sean belooft zichzelf niet te zullen rusten vooraleer de daders opgepakt zijn. Zijn zoektocht noodzaakt hem de degens te kruisen met het FBI en met andere mensen binnen de overheid, die wel erg veel belangstelling hebben voor Edgar Roy en voor Seans graafwerk
Wie David Baldacci zegt, zegt politieke intriges en machtmisbruik. De zesde man is daar geen uitzondering op en met zijn vlotte pen neemt de auteur de lezer mee op een rollercoaster van actie die pas tot stilstand komt in de laatste bladzijden
In onvervalste Hollywoodstijl vertelt de auteur zijn verhaal, dat een variatie is op het klassieke David-tegen-Goliath-thema, waarin de goeden perfect zijn en hun tegenstanders meedogenloos, maar net die herkenbaarheid maakt het makkelijk voor de lezer om zich te laten meevoeren door de woorden van Baldacci.
Zoals bij de meeste boeken in dit subgenre zijn de clichés nooit ver weg en gaat de geloofwaardigheid geregeld uit de bocht, maar door de snelheid waarmee alles zich afspeelt, heeft de lezer niet eens de tijd hierbij stil te staan, want King en Maxwell razen als formule 1-bolides verder.
Kortom, mannen die op zoek zijn naar een boek om mee te nemen op hun volgende vakantie kunnen dit blindelings inpakken als gezelschap aan het zwembad of op het strand, want het heeft alles wat een dergelijk boek moet hebben. De meerwaardezoeker echter kijkt beter naar iets anders uit, want De zesde man is een boek vol actie pur sang: verstand op nul en lezen maar. Pulp, maar dan van de goede soort.