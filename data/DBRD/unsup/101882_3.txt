Onder het motto 'Summer & Crime' brengt uitgeverij Verbum Crime het boek Stil water van Marelle Boersma opnieuw uit.

Marien biologie Rona is fervent sportduikster. Wanneer ze op een gegeven moment last krijgt van ademhalingsmoeilijkheden en duizelingen denkt ze in eerste instantie aan vermoeidheid en een slechte conditie. Dan blijkt dat een ander lid van het duikteam zich ook niet goed voelt en het zoontje van een vriendin vertoont dezelfde zweren als een aangespoelde dode bruinvis. Dan wordt er nog een dode bruinvis gevonden, vissen zwalken doelloos door het water en Rona voelt zich steeds zieker worden. Ongerust geworden gaat ze op onderzoek uit: wat is er mis met het water?

Marelle Boersma heeft met Stil water een boeiend boek geschreven waarin ogenschijnlijk niets schokkends gebeurt. Ook al is er sprake van chantage van een hoge manager van een vuilverwerkingsbedrijf; spoelen er dode bruinvissen aan en worden mensen ziek; maar dat kan ook te maken hebben met de hittegolf en het vele open water in Zeeland, waar het verhaal zich afspeelt. Niets verontrustends, maar onderhuids broeit er toch een zekere spanning en zijn er signalen dat er iets helemaal mis is. Je kunt er niet helemaal je vinger op leggen, maar volgt samen met Rona stug het spoor.

Het is heel gemakkelijk om je als lezer met de hoofdpersonen te identificeren; het zijn gewone mensen met een gewone baan en de gewone ups en downs van het leven. Boersma weet ze zonder poespas tot leven te brengen. Ook het gebruik van praktisch alleen maar voornamen vergroot de toegankelijkheid en herkenbaarheid van de personages. Het verhaal doet wel enigszins simplistisch aan (goed passend bij het motto summer & crime), maar dat wordt door de talentvolle schrijfwijze van de auteur meer dan goed gemaakt.

Hoewel ik zelf nog nooit gedoken heb en ook niet echt een zwemmer ben, kreeg ik door de beschrijvingen van de prachtige wereld onder water bijna de neiging om gelijk een duikcursus op te zoeken. Er blijkt wel uit dat de auteur volgens mij goed onderzoek heeft gedaan naar deze wondere wereld en ook naar de gruwelijkheden die kunnen ontstaan wanneer de natuur faliekant verkeerd gebruikt wordt.

Al met al een boek dat ruimschoots voldoet aan waar het voor bedoeld is: lekker lezen in de zon met genoeg inhoud om je een paar uurtjes prima mee te vermaken. En dat het boek voor een superzacht prijsje in de winkels ligt, is meegenomen.