De zaak Torfs is het eerste deel in serie rond hoofdinspecteur Thomas Berg van Gouden Strop winnaar Jo Claes. Het boek draait om religieuze schilderkunst, een link naar het non-fictie werk van Jo Claes. Een relatief veilige haven dus, maar wat volgt is een heerlijk spannend, maar ook vlot lezend boek.

Thomas Berg is een verademing tussen alle aan alcohol verslaafde, in scheiding liggende, etc. inspecteurs. Hij heeft zijn leven redelijk op orde, kookt voor zichzelf en heeft een leven naast zijn speurderswerk. Dit maakt hem tot een sterkere speurder en een prettig mens om over te lezen. Zijn enige verslaving is een kopje goede espresso om de hersenen op gang te brengen.

Het plot zit weer goed in elkaar, een mysterieus schilderij en mooie dame spelen hierin de hoofdrol. De wereld van de kunstrestauratie wordt op een duidelijke wijze uit de doeken gedaan en zit heel goed verwerkt in het plot. Wat vooral opvalt is dat er ondanks de mysterieuze (zelf)moord rust zit in het verhaal. Thomas Berg heeft alles onder controle en heeft geen haast ondanks dat zijn meerderen hem opjagen.

Het lezen van de boeken van Jo Claes is een verademing, hij weet prachtig de rust te bewaren in het verhaal, maar dit betekent niet dat het een traag verhaal is. Dat zeker niet, de vaart zit er meer als goed in en in een goede dag is het boek uit.