‘Duet met jou’ van Dani Atkins is mijn eerste kennismaking met deze schrijfster. Ik had op twitter al gelezen dat veel mensen tranen met tuiten hadden gehuild bij het lezen van dit boek, dus de verwachtingen waren hooggespannen.

Ik moet ook zeggen dat ik daardoor ook een beetje tegen het boek op zag. Wilde ik wel heel hard gaan huilen? Maar uiteindelijk viel dat mij redelijk mee. Het verhaal van ‘Duet met jou’ wisselt zich af vanuit de perspectieven van Ally en Charlotte, maar ook vanuit het heden en verleden. Dat is eventjes wennen als je in het boek begint, maar langzamerhand kom je erachter wat er precies tussen de twee vrouwen is gebeurd.

En dan gebeurt er iets, wat ik eigenlijk al had aan zien komen en ook redelijk voorspelbaar was. En dan komen de tranen. Vooral het laatste deel van het boek kon ik niet lezen zonder in ieder geval een brok in mijn keel, maar vaak ook wel tranen in mijn ogen.

Het verhaal van ‘Duet met jou’ is niet heel verrassend, eigenlijk alle grote plottwists had ik vrij duidelijk aan zien komen, maar dat maakt het geen slecht verhaal. Integendeel. Het is een fijne roman, en Ally en Charlotte hebben beiden eigenschappen die ik irritant vond of waar ik mezelf in kon herkennen. Dat maakt dat het een boek is dat ik waarschijnlijk nog wel een keer zou lezen (als ik ooit de tijd zou hebben om boeken te herlezen, hahaha).

‘Duet met jou’ van Dani Atkins is een voorspelbare roman, die heerlijk wegleest en waarbij je zeker weten aan het eind moet huilen.