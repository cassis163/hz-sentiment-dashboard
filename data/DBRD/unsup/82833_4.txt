In deze feelgoodroman, een debuut van N.I. Monteny (pseudoniem van Nathalie Le Blanc) een vlaamse journaliste voelt alles ook aan als feelgood. We maken over een periode van een jaar kennis met Helena van Antwerpen, een alleenstaande moeder van een volwassen zoon Alex en haar familie. Deze familie bestaat ook nog uit haar broer Cas, schoonzus Anouk en haar vader Bob. Alle 5 begeven ze zich op het liefdespad. Elk beleeft op zijn eigen manier hoe moeilijk het is een relatie te starten of in stand te houden. De een schakelt een journalist in om te helpen bij het schrijven van een artikel over het jeugdhonk waar Helena en haar zoon heel goede herinneringen aan hebben, de ander door verliefd te worden op iemand die niet de eigen partner is en zelfs internetdating komt voorbij. De liefdesperikelen worden met veel humor beschreven, het is romantisch, maar niet mierzoet. Ik vond de relatie die de familieleden onderling met elkaar hebben en de onderwerpen die ze met elkaar kunnen bespreken hartverwarmend. Het is een vlot geschreven, realistisch verhaal, de Vlaamse uitdrukkingen zijn charmant. Ik lees niet zo vaak feelgood, maar als hier een vervolg op komt of een boek met dezelfde sfeer van deze schrijfster ben ik zeker van de partij.