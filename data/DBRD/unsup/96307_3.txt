Het boek ‘Dear Evan Hansen’ is geschreven is naar de gelijknamige musical. Dat legde de lat voor het verhaal naar mijn idee meteen wel erg hoog. De musicals waar ik van hou hebben in het algemeen heftige verhalen, denk aan Les Miserables, Rent of Aida. In dit rijtje hoort dit boek wat mij betreft niet thuis. Het verhaal is interessant en tot in zekere mate herkenbaar voor velen. Het vertelt over de worstelingen van puber Evan Hansen. Hij heeft het niet gemakkelijk. Zijn ouders zijn uit elkaar gegaan toen hij klein was. Inmiddels heeft zijn vader een nieuw gezin, zijn moeder werkt veel waardoor ze veel van hem mist. Hij vindt weinig aansluiting op school. Hij heeft van zijn therapeut de opdracht gekregen om positieve brieven aan zichzelf te schrijven, een positieve blik zorgt immers voor positieve gebeurtenissen. Maar dit loopt iets anders van verwacht. Wat begint als een leugentje om bestwil, misschien ook wel in zijn wens om verdriet voor anderen draaglijker te maken, loopt totaal uit de hand. Evan werkt zichzelf steeds meer in de nesten. Als lezer frustreerde het me soms bijna dat hij bleef liegen, dat maakte hem voor mij ook minder sympathiek. Als lezer zou je hem willen toeroepen te stoppen met wat hij doet, en de waarheid te vertellen. En dat doet hij dan juist op een moment dat ik het in zijn plaats niet meer had gedaan.

Schrijfster Val Emmich heeft een prettige schrijfstijl, waardoor het boek niet gemakkelijk weg te leggen is. Ze daagt de lezer uit en geeft niet alles meteen weg. Een duidelijk minpunt vind ik het dat de personages te abstract bleven. Daardoor voelde ik me weinig verbonden met de personages en raakte het verhaal me minder.

Men raad aan eerst het boek te lezen voordat je de musical gaat zien. En alhoewel ik wel nieuwsgierig ben geworden naar de musical, denk ik niet dat ik dan eerst het boek zou willen lezen. Ik zou me liever eerst laten raken door de musical, en wanneer dat zou zijn gelukt, is het heerlijk om het boek te hebben om het verhaal nogmaals te beleven. Of de musical raakt, blijft voorlopig nog de vraag, het boek heeft me dat helaas niet gedaan. Het was een oké boek om te lezen, en als ik aan het lezen was kon ik het niet goed weg leggen, maar het maakte voor mij de hoge verwachtingen helaas niet waar.