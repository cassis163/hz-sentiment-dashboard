Deze cover is misschien wel de mooiste cover die ik in jaren gezien heb. Ik vind dit zo'n mooie cover. Mooie kleuren en het valt op tussen de dagdagelijkse covers! Echt zoooo mooi!

Het verhaal gaat over Elsie en Ben. Op 1 januari ontmoeten ze elkaar bij de pizzeria. Het is het begin van een mooie liefdesrelatie. Enkele maanden later besluiten ze halsoverkop te trouwen in Las Vegas. Geen van beide families is aanwezig op de plechtigheid. Amper 9 dagen na hun huwelijk heeft Elsie al de status van weduwe. En ontmoet ze haar schoonmoeder voor de eerste keer...

Het boek wordt gekenmerkt door heden en verleden (flashbacks). Als lezer krijg je niet alleen de maanden na het overlijden te lezen, maar ook de maanden voor het overlijden van Ben. Wat hier dan ook opvalt is de prachtig geschreven omschakeling van het heden naar het verleden en weer terug. Romantiek wordt moeiteloos afgewisseld met drama.

De hoofdstukken zijn kort en zo heb ik het graag. Elk hoofdstuk heeft een maand als titel gekregen. Hiermee weet de lezer perfect in welke tijd men situeert: heden of verleden.

De titel Supernova was voor mij in het begin onduidelijk. Wat bedoelen ze hier nu mee? Gelukkig wordt in het boek uitgelegd wat supernova betekent. Om het op de relatie van Elsie en Ben toe te spitsen: hun relatie was kort, maar heftig in positieve zin.

De schrijfstijl van Taylor Jenkins Reid is mooi en meeslepend. Je wilt maar verder blijven lezen. Je hebt nooit het gevoel dat je afhaakt.

Ik ben in ieder geval super enthousiast over dit boek. De cover vind ik prachtig, het verhaal is prachtig, de schrijfstijl van Taylor Jenkins Reid is mooi, ... Voor mij absoluut vijf sterren waard en als ik kon zou ik nog een zesde geven!

Een opvolger voor "The bookthief" en "The fault in our stars" in de bioscoopzalen? Wat mij betreft wel!