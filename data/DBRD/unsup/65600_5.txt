Het eerste deel; 'Als ik blijf', kon mij niet echt bekoren. Het verhaal was mooi, maar de vele flashbacks waren langdradig en voegden niet zo veel toe aan het verhaal. Ik weet niet wat mij uiteindelijk heeft doen besluiten om dit vervolg toch te gaan lezen, maar ik ben zo blij dat ik het gedaan heb. Veel beter uitgewerkt dan het eerste deel! Ik kon zoveel beter met de hoofdpersoon (Adam) meeleven. Waarschijnlijk omdat hij veel meer in het hier en nu leeft dan de hoofdpersoon in het eerste deel (Mia). Ik vond het verhaal ontroerend, met de juiste emoties op de juiste plekken beschreven, hierdoor werd het geen zoetsappig liefdesverhaal, maar eerder een emotionele achtbaan. Verder een vlotte schrijfstijl, zonder moeilijke woorden of lastige zinsconstructies.