Kerry Drewery – Cel 7

Auteur: Kerry Drewery
Titel: Cel 7
Serie:
Uitgeverij: Luitingh-Sijthoff
Publicatiedatum: oktober 2017
Aantal blz: 384

Cover
Op de cover zie je een meisje achter tralies. Wil ze daar wel zitten, want ze maakt zich klein. Ze lijkt in het oog van een wervelwind te zitten. Ik vind de cover goed gekozen.

Auteur
Kerry Drewery is een Britse schrijfster die in 2012 debuteerde met de young adult roman A Brighter Fear. In Nederland verscheen dit boek als Smaragd (2013). Drewery’s eerste roman werd genomineerd voor de Leeds Book Award. Haar tweede boek A Dream of Lights (2013, Vogel zonder vleugels) was zelfs een van de genomineerden voor een Carnegie Medal, een prestigieuze Britse literatuurprijs. De romans gaan beide over liefde in moeilijke omstandigheden. Zo wordt het Irakese hoofdpersonage van Smaragd verliefd op een Amerikaanse soldaat.

Achterflap/samenvatting
Cel 7 van Kerry Drewery is een eigentijdse thriller over de macht van de (social) media, fake nieuws en het recht in eigen hand nemen.
Multimiljonair en beroemdheid Jackson Paige is vermoord. De 16-jarige Martha wordt bij het lijk gevonden, met een pistool in haar hand. Het lijkt dus een uitgemaakte zaak, vooral in een maatschappij waarin geen rechters meer aan te pas komen maar het publiek via de populaire realityshow Dood is gerechtigheid beslist of iemand schuldig is of niet. Bovendien heeft Martha zelf schuld bekend. Maar is ze wel schuldig? Of is de realiteit veel complexer dan de media het publiek wil doen geloven?
De countdown begint. Blijft ze leven of gaat ze dood?
Jij beslist!

Mijn mening
Stel je eens voor dat je straf voor het plegen van een misdaad wordt bepaald door duizenden mensen in het land? Dat deze mensen dit bepalen door alleen maar te bellen voor schuldig of niet schuldig? Dat kunnen we ons totaal niet voorstellen. En toch is dat de basis voor Cel 7.

Culpae poenae par esto.
Laat de straf in verhouding staan tot het misdrijf.

We volgen in Cel 7 de 16-jarige Martha. De belangrijke, invloedrijke Jackson Paige wordt vermoord aangetroffen en Martha zit bij zijn lijk. Met het pistool in haar hand. Ze verklaart hem te hebben vermoord en wordt in de cel gegooid, cel 1. Elke dag bij zonsopkomst gaat ze een cel verder, waardoor ze na een week in cel 7 belandt. Ze wordt onderdeel van een reality programma, waarbij het publiek de dienst uitmaakt. Wordt ze schuldig bevonden en krijgt ze de doodstraf of krijgt ze het publiek achter zich en wordt ze onschuldig bevonden? Het publiek beslist!

Zij die onze normen en waarden met voeten treden, zullen het volle gewicht van de wet voelen.

Kerry Drewery schrijft op een manier dat je het gevoel hebt dat je overal bij bent, in levende lijve. Geen moeilijke zinnen of woorden. Cel 7 is opgesplitst in grote hoofdstukken die steeds één cel beslaan. Binnen die hoofdstukken wisselt het perspectief grotendeels tussen dat van Martha, Eve (haar therapeut in de gevangenis) en de reality show ‘Dood is gerechtigheid’ onder leiding van Kristina Albright. Door de verandering van perspectief blijf je niet hangen in een gevoel onmacht omdat Martha misschien wel onschuldig is. Martha kijkt terug op haar jeugd en haar romance met een persoon die eigenlijk onbereikbaar is voor een meisje ‘zoals zij’. En zo wordt beetje bij beetje duidelijk hoe het verhaal in elkaar zit.

De plot is zo onwaarschijnlijk, en tegelijk realistisch dat het intrigerend is. Een wereld waarin een publiek beslist over de strafmaat kunnen wij ons niet voorstellen. Een tv-programma dat zo overduidelijk voor de doodstraf is, de invloed van de media, de duidelijke sturing van de straf, het zit erin. Kerry Drewery houdt continue de spanning vast en richting het einde merkte ik zelfs een verhoogde hartslag bij mijzelf, ik was gewoon nerveus!

Spanning: 4,5
Plot: 4,5
Leesplezier: 5
Schrijfstijl: 4
Originaliteit: 4
Psychologie: 4,5

Cel 7 wordt aangemerkt als een young adult, maar kan prima doorgaan als thriller voor volwassenen. Ik geef Cel 7 4,5 ster.

Leontine