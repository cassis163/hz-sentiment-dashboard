Kijk niet om speelt zich af in een Londen waar meerdere jonge vrouwen vermoord worden. Inspecteur Mike Lockyer heeft samen met zijn team de lastige taak deze moorden op te lossen. Ze ontdekken een verband tussen de verschillende vrouwen. De tijd dringt want gevreesd wordt dat de moordenaar snel weer zal toeslaan.

Fotografe Sarah is al een tijdje haar zelf niet meer, ze wordt met regelmaat telefonisch lastig gevallen, wanneer ze opneemt zwijgt de persoon aan de andere kant van de lijn. Op straat en zelfs in haar eigen huis voelt ze zich bekeken. Ze deed al eerder aangifte maar werd toen niet erg serieus genomen. Wanneer de telefoontjes in frequentie toenemen en ze op een nacht zelfs meerder malen gebeld wordt stapt ze opnieuw naar de politie om aangifte te doen. Ze komt terecht bij Mike Locker en zijn team. Zij geloven haar verhaal en vrezen zelfs dat Sarah wel eens het volgende slachtoffer zou kunnen worden.

Kijk niet om is het belachelijk goede debuut van Clare Donoghue. Als lezer volg je het verhaal afwisselend vanuit de verschillende hoofdpersonages, niet alleen krijg je op die manier een kijkje in het leven van de inspecteur, maar ook in dat van Sarah en zelfs in dat van haar irritante stalker. Het is als of je in de huid kruipt van de personages. Vooral de passages waar je als lezer de gedachtegangen van de stalker meebeleeft zijn momenten om koude rillingen van te krijgen. Clare Donoghue schrijft levendig, schetst een zeer geloofwaardig beeld van een stalker en bezorgt de lezer met haar debuterende thriller menig kippenvelmomenten. Kijk niet om is gevaarlijk goed!