Met Vrij Uitzicht was Anya Nieuwierra genomineerd voor de Hebban | Crimezone Thriller debuutprijs 2014. Eerder trok het boek al mijn aandacht, mede door de goede reacties, maar nu was ik vastberaden het boek te gaan lezen. Ik ben zeker niet teleurgesteld, Anya Nieuwierra is er in geslaagd een spannende en originele thriller te schrijven. Als ik het niet had geweten, zou ik zeker niet hebben geraden dat het een debuut was. Kom maar op met je volgende boek, Anya! Je hebt me erg nieuwsgierig gemaakt.

In Vrij Uitzicht is de hoofdrol voor zakenvrouw Tess Clement. Na het overlijden van haar moeder en haar scheiding, vertrekt zij naar Mosset, een dorpje in Zuid-Frankrijk, dichtbij Perpignan. In dit dorp vierden Tess en haar moeder vakantie toen zij 18 jaar was. Haar jeugdliefde Benoit is nooit uit haar gedachten geweest en ze wil weer met hem in contact komen. Benoit is inmiddels Maire van Mosset, Bij haar vertrek is Tess van plan 2 weken vakantie te vieren in Mosset, maar al gauw blijkt dat het dorp en haar bewoners andere plannen met haar heeft.

In het boek wisselen de hoofdstukken van oogpunt, zowel Tess als haar belager vertellen over hun activiteiten en gedachten, Mooie afwisseling en de spanning wordt hierdoor versterkt. Dat een gebeurtenis uit het verleden zo`n impact op het huidige leven van Tess kan hebben is interessant, Haar vertrouwen en zenuwen worden danig op de proef gesteld. Wie in het dorp is te vertrouwen en wie niet?

De verdenking wordt door Anya Nieuwierra misschien is te opzichtig op een bepaald persoon gelegd, laat de fantasie de lezer dit maar invullen. Zo`n 70 bladzijden voor het einde was het me toch wel duidelijk wie niet wil dat Tess de rest van haar leven zorgeloos in Mosset leeft. Goed dat Anya Nieuwierra het aantal inwoners, welke een rol spelen in het verhaal, heeft beperkt. Dit maakt dat alle personen nu allen goed tot hun recht komen. Het plot zit goed in elkaar door de verschillende personages en draadjes in het verhaal.

Anya Nieuwierra weet het dorp Mosset compleet te laten verschijnen voor mijn ogen. Haar omschrijvingen van het dorp, haar bewoners en vooral het chateau staan duidelijk om mijn netvlies. Ze neemt de lezer bij de hand en neemt je mee naar het leven in Mosset. Dit is een absoluut pluspunt van het boek, zeer mooi geschreven! Het chateau brengt een griezelige setting met zich mee, welke de lezer de rillingen over de rug doet lopen.


.