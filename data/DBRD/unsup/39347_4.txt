De zeventienjarige Sammy komt na een avondje stappen niet thuis. De volgende dag wordt ze gevonden, ze is vermoord. Als verdachte komt haar stiefbroer Tristan in beeld. Sammy bleek een geheim te hebben en het lijkt erop dat Tristan op de hoogte was. Ondertussen zijn in de stad de voorbereidingen voor de gemeenteraadsverkiezingen in gang gezet. Een nieuwe partij is veel zieltjes aan het winnen en dit kan wel eens voor een grote verandering in de gemeentepolitiek zorgen. Rani is zoals altijd druk en als zij de moord van Sammy moet zien op te lossen wordt de druk alleen maar groter. Normaal gesproken krijgt ze veel hulp van haar collega Simons, maar die heeft andere dingen aan zijn hoofd en is er niet helemaal bij. Dit tot grote frustratie van Rani.

Preta is het tiende boek in de Rani Diaz-reeks. En zoals we gewoon zijn van de auteur is ook dit weer een boek die in sneltreinvaart is geschreven en die vaart zien we in het boek terug. Veel ontwikkelingen die elkaar in hoog tempo opvolgen en het is dan ook opletten geblazen. Meerdere verhaallijnen met veel hectische situaties en soms is het even lastig alles goed te blijven volgen. In dit boek is er sprake van misschien net iets teveel gebeurtenissen, een kleine overdaad. Maar daarentegen heeft de auteur een fijne en toegankelijke verteltrant waardoor de overdaad ook wel wat op de achtergrond geraakt. En de auteur weet tevens de spanning op goede hoogte te houden, die ervoor zorgt dat het boek aan blijft trekken.

‘Een akelige stilte.
Toen ze op de lichtschakelaar duwde, voelde ze hoe een hand haar hand omklemde…’

In elk deel van de serie is het niet alleen de zaak die als belang wordt gesteld, het privéleven van de hoofdpersonages speelt ook een grote rol. Na alle boeken te hebben gelezen zijn deze personages een deel van het leven geworden en niet meer weg te denken. Elk nieuw deel van deze serie is dan ook weer genieten en laat meeleven met de personages. Het is goed voor te stellen dat de relatie van Rani niet altijd over rozen kan gaan, daarvoor heeft zij een te drukke job en is er door de jaren heen veel gebeurd. In Preta merken we dat haar relatie een beetje onder druk staat maar niet alleen privé, ook haar relatie met Simons staat onder druk.

‘En zeker niet om te vluchten van een plaats delict,’ beet ze hem toe. ‘Kom op, man, geen uitvluchten meer. Wat heb je uitgespookt?’

De fantasie van de auteur is ongelooflijk groot en ook nu presteert ze het een goed en geloofwaardig verhaal neer te zetten. Ook slaagt ze er weer prima in de plot lang verborgen te houden en zo de lezer continu te blijven boeien. Preta is een uitstekende thriller, een verhaal waar meerdere actuele thema’s in verweven zijn en waarin de ontwikkelingen je als in een rollercoaster meevoeren.