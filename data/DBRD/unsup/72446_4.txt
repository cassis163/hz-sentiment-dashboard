Heleen van der Kemp debuteerde in 2010 met de thriller Blond 15  die in 2011 werd gevolgd door de thriller Afrekening. Beide boeken werden goed ontvangen en Afrekening  werd door Crimezone.nl zelfs genomineerd voor de Beste Nederlandstalige Thriller. Onschendbaar  is haar derde boek met rechercheur Britt Franken als hoofdpersoon.
Twaalf jaar na de brute moord op haar echtgenoot Rob wordt politierechercheur Britt Franken nog steeds achtervolgd door nachtmerries waarin zij de verschrikkingen van de moord steeds herbeleeft. Pogingen om de mentale pijn te verzachten hebben niet veel effect en daardoor wordt de terugkeer naar een gelukkig en zorgeloos bestaan bemoeilijkt. Dochter Bo adviseert haar om een afspraak te maken met Erika Zwart, een medium en healer. Tijdens hun eerste gesprek vertelt Erika over verontrustende dingen die zij gezien heeft in de zaak waar Britt aan werkt.
Sem ter Aar en Jochem van Dijk zijn verdwenen en van hen ontbreekt ieder spoor. Als de lichamen van de twee jongetjes in de rivier De Vecht worden gevonden, blijkt dat zij seksueel zijn misbruikt en op gruwelijke wijze vermoord. Een van de weinige aanknopingspunten die Britt en haar collega Karim Aloui hebben is een leren kap die vaak gebruikt wordt door sm-fetisjisten.
Erik Janssen leidde met zijn vrouw Susanna en zoon Luca een luxueus bestaan totdat hij door zijn keiharde en nietsontziende baas Mark de Wilde van het bedrijf Your Solution op straat werd gezet. In plaats van een prachtig verbouwde boerderij, schitterende vakanties in verre oorden en een snelle bolide dreigt voor hen de bijstand. Erik en Susanna zinnen op wraak.
Heleen van der Kemp heeft een strakke, compacte en vlotte schrijfstijl die voor veel vaart in het verhaal zorgt. De plot is goed in elkaar gezet en de personages worden herkenbaar uitgewerkt. Vooral de personage van Britt Franken, die moeite heeft om de moord op haar man en het immense verdriet wat daarvan voor haar en haar dochter Bo het gevolg was te verwerken, komt levensecht over. Je wordt erdoor geraakt. Het verhaal is daarnaast ook spannend en dermate boeiend dat wanneer je eenmaal begint te lezen, je moeilijk kunt stoppen. Er zijn onverwachte wendingen en de ontknoping kent de nodige verrassingen.
De twee verhaallijnen, de moord op Sem en Jochem en de wraakactie van Erik en Susanna, lijken op het eerste gezicht niets met elkaar te maken te hebben en ontwikkelen zich zelfstandig, maar er komt een moment waarbij ze elkaar even raken en dan schiet het verhaal ineens in een nog hogere versnelling. De snelheid in het verhaal heeft echter als neveneffect dat het soms wat kort door de bocht is.
Het verhaal gaat onder andere over pedofilie en dat is een heftig en beladen onderwerp. Daarin schuilt het gevaar dat het zwaar en ongemakkelijk wordt maar dat is met Onschendbaar  niet het geval. Heleen van der Kemp behandelt het onderwerp realistisch zonder te choqueren. Wel wordt duidelijk dat pedofilie een wijdverbreid en onuitroeibaar kwaad is. Voor geld alles te koop, ook kinderen, en dat besef leeft vooral bij perverselingen die zich onschendbaar wanen en menen overal mee weg te kunnen komen. De korte verwijzing naar een Italiaanse politicus spreekt boekdelen.
In Onschendbaar  speelt het medium Erika Zwart een niet onbelangrijke rol. Er is heel wat gesproken en geschreven over het nut en de effectiviteit van de inzet van helderzienden, paragnosten, mediums en dergelijke bij politieonderzoek. Bij mijn weten is er nog nooit een misdaad opgelost waarbij de rol van het paranormale van doorslaggevende betekenis was en boven iedere twijfel verheven. Daarom is het jammer dat Heleen van der Kemp deze materie introduceert want het doet afbreuk aan de geloofwaardigheid van het verhaal.
Heleen van der Kemp heeft met Onschendbaar een heerlijke, overtuigende, snelle en spannende thriller geschreven. Met de compacte schrijfstijl die zo kenmerkend voor haar is, onderscheidt zij zich van andere Nederlandse misdaadauteurs en heeft zij haar unieke plek in de wereld van het spannende boek ruimschoots verdiend. Haar grote schare fans zal er blij mee zijn.