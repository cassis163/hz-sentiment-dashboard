Van Tove Alsterdal is op basis van eerder werk bekend dat haar thrillers meer romans dan thrillers zijn. Ook deze keer is dat het geval. In 'Draai je niet om' wordt weliswaar een moord gepleegd en komen er nog wat andere zaken letterlijk en figuurlijk naar boven, maar echt spannend wordt het niet. Wel duister en creepy.

Alsterdals manier van schrijven verdient alle lof, echter in dit boek laat ze het qua opbouw een beetje afweten. Het verhaal komt moeizaam op gang. Als je dan de smaak te pakken begint te krijgen, volgt er een locatiewisseling van Zweden naar Roemenië. Op zich zit daar logica in, want Eva wordt verdacht van het doodsteken van ex-echtgenoot Svante en probeert samen met zoon Filip de waarheid te achterhalen, die wellicht in Roemenië te vinden is. Het aantal pagina's Boekarest-reis ten opzichte van de opbrengst van het verblijf aldaar staat in geen verhouding tot elkaar.
Over verhoudingen gesproken: tussen moeder Eva en zoon Filip loopt het niet zo lekker, wat Alsterdal buitengewoon knap weet te schetsen. Eva's karakter is interessant; haar gevoelens, gedrag, gedachten en angsten maken haar tot een bijzondere vrouw.

- QUOTE -
"Met wie heb ik zeventien jaar lang samengewoond, de man die ik zag of iemand die ik nooit in het oog kreeg? Was ik degene die blind was?"
- /QUOTE -

De plot van 'Draai je niet om' zit mooi in elkaar, al is de vertelling uiterst traag en dwaalt de auteur nogal af van het oorspronkelijke onderwerp, het moordonderzoek. Je durft haast niet meer te verwachten dat Svantes moordenaar gevonden wordt. En waarom moest hij eigenlijk dood?
Lees en geniet. Huiver achteraf, als je het verhaal hebt laten bezinken en je realiseert wat er gaande was in het voormalige psychiatrische ziekenhuis Beckomberga. Buiten andere kwesties om besteedt Alsterdal aandacht aan de Roma-problematiek.

'Draai je niet om' is een typische Alsterdal:
- Je wordt er niet vrolijk van, maar goed is het wel.
- Hoe meer het verhaal bezinkt, des te schrijnender het wordt.

Geen aanrader voor liefhebbers van 'snelle' thrillers.

[spanning 2, plot 4, schrijfstijl 4, leesplezier 4, originaliteit 5, psychologie 4]