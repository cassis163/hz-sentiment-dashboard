Vergeet me niet van Val Emmich is een schattig en hartverwarmend boek over verdrietige dingen. De tienjarige Joan heeft Hyperthymesia, waardoor ze zich alles uit haar leven precies kan herinneren. Van haar oma (Joan) en vader (Ollie) heeft ze een passie voor muziek meegekregen. Vandaar dat haar volledige naam Joan Lennon Sully is. Voor Joan Lennon is het vervelend dat ze steeds te maken krijgt met mensen wiens geheugen niet zo superieur is als haar eigen geheugen. Dit vindt ze moeilijk en is daardoor bang om vergeten te worden.

Nu ze zomervakantie heeft besluit ze dat het tijd is om daar wat aan te doen. In de studio van haar vader gaat ze een onvergetelijk liedje opnemen. Op die manier moeten mensen haar wel onthouden. Al is het natuurlijk leuker om dat met iemand samen te doen. Dan komt Gavin, een vriend van haar ouders bij hun logeren. Sydney, Gavin’s grote liefde is onlangs overleden en nu moet Gavin zijn leven weer op de rails zien te krijgen. Hij kan niet besluiten of hij Sydney wil herinneren of juist wil vergeten.

Samen vormen Gavin en Joan een pact. Gavin gaat Joan helpen bij het schrijven van haar liedje en Joan verteld Gavin haar herinneringen aan Sydney. Hierdoor krijgt hun zomer een onverwachte wending. Zonder dat ze het zelf doorhebben helpen ze elkaar met het accepteren van hun situatie.

Ik las dit boek tijdens de laatste dagen dat mijn eigen oma nog in leven was. Een verdrietige periode dus, maar dit boek hielp mij om dingen vanuit een ander perspectief te zien. Joan’s onuitputtelijke optimisme is een rode draad door het boek. Of misschien het leuke rode touwtje om de vinger op de cover? Joan zullen we in ieder geval niet snel vergeten.

Tijdens het lezen van Vergeet Me Niet kon ik me heerlijk even afsluiten van de buitenwereld en volledig opgaan in de avonturen van Joan en Gavin. Muziek heeft een belangrijke rol in dit boek, maar ook kunst komt aan bod. Leuk voor mensen die graag over cultuur lezen dus! Het is hard nadenken om iets te verzinnen wat ik minder goed vond aan dit boek, maar als ik iets zou noemen dan is het waarschijnlijk het einde. Het einde vond ik vrij vluchtig en ik moest hier opeens moeite doen om te zorgen dat ik alles wel in me opnam. Verder was het echt een heerlijk onschuldig en liefelijk boek.

Dit boek krijgt van mij 4 van de 5 sterren. Het is leuk voor jong en oud dus ik kan het iedereen van harte aanbevelen. Hou je van muziek? En misschien wel van John Lennon in het bijzonder? Dan moet je dit al helemaal gelezen hebben.

Ik heb dit boek gekregen van uitgeverij Ambo|Anthos in ruil voor een eerlijke review.