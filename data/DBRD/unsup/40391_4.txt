Wie van ontdekkingsreizen en historische fictie met een vleugje magie houdt, zit met ‘The Bedlam Stacks’ gebakken. Dankzij de actie van Hebban was ik één van de gelukkigen die dit tweede boek van Natasha Pulley als ‘uncorrected proof’ mocht lezen, nog voordat het in juli 2017 uitkomt.

Het verhaal komt rustig op gang. Pulley neemt de tijd om hoofdpersoon Merrick Tremayne en de situatie waarin hij zich bevindt te beschrijven. Afgezien van enkele flashbacks, blijft het verhaal zich afspelen in het tempo wat past bij de tijd ( 19e eeuw) en de omgeving (Peru).

Het gevaar schuilt erin dat je je door het rustige tempo in slaap laat sussen. Daarom deelt Pulley wat kleine speldenprikjes uit om je bij de les te houden. Regelmatig heb ik een pagina herlezen om te checken wat er echt stond. Goed blijven opletten dus! Historie en fictie lopen naadloos in elkaar over. En lang niet alles wordt uitgelegd; er blijft ruimte voor eigen interpretatie. Tegen het einde maakt een van de hoofdfiguren zelfs nog een opmerking: wat is waarheid eigenlijk? Is dat de eeuwenoude traditie, is het een wereldbeeld of religie of is het de verklaring die de buitenstaander / wetenschapper eraan geeft nadat die het verschijnsel heeft bestudeerd?

Wie ‘The Watchmaker of Filigree Street’ gelezen heeft, zal een oude bekende kort zien opduiken. Wat verder opvalt zijn de mooie dialogen, met pareltjes als: “Being mad isn’t an excuse for being vague. Can we at least have specific madness?”.

Ik vermoed dat de samenvatting op de achterflap bewust summier is gehouden. Daarom zal ik ook niet verder uitweiden over de inhoud. Ga zelf op ontdekking in dit mooie verhaal en haal eruit wat er voor jou in verstopt zit!