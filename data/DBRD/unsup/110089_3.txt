De reizigers, de Harlekijns, de Broeders. Alle drie benamingen die in het boek De Reiziger voorkomen. Deze ongewone namen verwacht je in een fantasyboek of een sciencefictionverhaal. Maar niet in een thriller. Toch is dit wel het geval. Waardoor het de schijn heeft dat het boek een combinatie is van fantasy en thriller.

Omdat het verhaal niet overal even geloofwaardig overkomt, en in mijn ogen ook is, is dit het fantasy-gedeelte van het verhaal. Mensen die naar elkaar op jacht zijn met maar één doelstelling: moord. En hierbij dan ook nog eens zwaarden gebruiken en hier ook mee rondlopen... tja.

In de werkelijke wereld komen achtervolgingen en daaruit voortvloeiende moorden ook wel voor, maar dat heet dan een afrekening en komen vooral in het criminele circuit voor.

De reiziger is niet overal even spannend, maar die momenten zijn er zeker wel. En dat is dan weer de thrillerkant van het verhaal. Ondanks dat de spanning niet door het hele boek voelbaar is, blijft het echter wel intrigeren. Ik wilde in ieder geval wel aldoor weten hoe het vervolg zou zijn en hoe het af zou lopen.

Aanvankelijk dacht ik dat het boek een op zichzelf staand geheel vormde, maar op de allerlaatste bladzijde staat nog één regeltje: 'einde van boek één van Het Vierde Rijk'. En dat ene regeltje maakt me wel weer nieuwsgierig naar het vervolg.