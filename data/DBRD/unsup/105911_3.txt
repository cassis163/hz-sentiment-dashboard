Roomservice  is Elvin Posts vierde boek en speelt zich wederom af in Manhattan. Hoofdpersoon Jack Farrell is iemand die je kunt inhuren als je vermoedt dat je partner vreemdgaat. Hij zoekt het voor je uit. Op een dag krijgt Jack een vreemd verzoek van Archie Venice, een bekende pornoproducent. Hij wil dat Jack zijn zoon Larry in de gaten houdt. Niet omdat Larry vreemd zou gaan, maar om te voorkomen dat Larry teruggaat naar zijn ex-vriendin. Jack neemt de opdracht aan en weet niet wat ie zich daarmee op de hals haalt.

Posts nieuwe boek gaat grotendeels over de pornowereld en hij trakteert de lezer gul op allerlei inkijkjes. Op zijn eigen site zegt hij dat hij door een vriend is geïnformeerd over het wel en wee in de pornowereld. Die kennis draagt hij nu over op de lezer. Bij deze 'sex sells' ligt wel het gevaar op de loer dat Post zo zijn boek smeuïger wil maken. Diezelfde indruk wordt ook gewekt door het beroep van Jack Farrell. Het had voor het boek niet uitgemaakt als Jack gewoon privédetective was geweest die de zoon van de pornoproducent in de gaten had gehouden. Zijn beroep voegt niet zoveel toe aan de plot.

De personages zijn typerend voor Post: verfrissend en met enkele kenmerken geschetst, niet diepgaand maar wel herkenbaar. De auteur moet het niet hebben van mooie zinnen. Zijn sterkste kracht ligt in de levendige dialogen en het bedenken van een goed geconstrueerde plot. In Roomservice  is die ook zorgvuldig opgebouwd en neemt die de lezer mee in een verhaal waarin de verwikkelingen steeds erger worden, grotendeels door het toedoen van de niet zo snuggere zoon Larry.

Langzaam maar zeker ontsporen de gebeurtenissen en wordt er afgestevend op een einde waarbij je je afvraagt hoe dit allemaal moet aflopen. En ook dat lost Elvin Post op zijn eigen bekende wijze op, effectief en afdoende.