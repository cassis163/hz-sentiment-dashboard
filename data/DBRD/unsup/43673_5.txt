Wat een boek was dit! 5 dikke, dikke sterren!

Toen ik het plot een tijdje terug op internet las, klonk het in mijn oren meteen al als een "Yv-boek". Toen ik 'm voor een leuk prijsje tegenkwam bij Boekenkraam, twijfelde ik dan ook geen moment en klikte op bestellen. Toch heeft het nog even geduurd voordat ik eraan begon. Ben de laatste tijd behoorlijk teleurgesteld in boeken die volgens de media helemaal hot and happening waren en ergens was ik bang dat dit boek me ook zou teleurstellen. Na een paar dagen naar de prachtige cover te hebben gekeken, kon ik mezelf niet meer inhouden en ben ik erin begonnen.

De Verzamelaar volgt het het kat-en-muisspel van detective Etta Fitzroy over de verdwijning van het meisje Clara Foyle, die drie vingers in elke hand mist, maar ook haar oude zaak van de doodnormale Crace Howley, die op een dag verdween en nog steeds niet terecht is. Tegelijkertijd maken we kennis met de familie Frith, waarvan zoontje Jakey een bijzondere ziekte heeft. En dan hebben we natuurlijk nog De bottenverzamelaar, een man die gek is op botten met een afwijking... Freaks, Creeps and Hunters, kan alleen maar goed zijn, toch :D ?

Nou... Pure Liefde voor dit boek! Ja, met hoofdletters :-).
De hoofdstukken wisselen van zeer kort tot redelijk lang, maar door de ontzettend vlotte schrijfstijl lezen ook de redelijk lange hoofdstukken als een trein weg. Her en der wordt met medische termen gestrooid, iets wat altijd mijn interesse zal houden. De eerste twintig pagina's waren wat verwarrend qua namen en ziektes, maar daarna kwam ik in het verhaal en het liet me niet meer los tot de laatste bladzijde. Telkens als ik dacht te weten hoe het verder zou gaan, kwam er weer een twist. En ondanks dat sommige ietwat standaard waren, bleven ze me wel verrassen en hebben ze me ook geen moment verveeld. Van mij had dit boek nog wel het dubbele aan pagina's mogen hebben, ik heb werkelijk 400 pagina's achtereen zitten genieten.

Doordat de POV wordt afgewisseld tussen verschillende personages, heb je een mooi inzicht, blijft het verhaal interessant en zwakt er gelukkig ook niets van de spanning weg. Het is geen spanning zoals in horrorfilms, dat je je ergens te pletter schrikt ofzo, maar ik heb wel een constante spanning in mijn onderbuik gehad. Heerlijk!

Het is een detective, maar door de bizarre en gruwelijke kijk op botten is het geen standaard detective en zeker ook de moeite waard voor mensen die niet zo van politiethrillers houden.

Ik kan echt niet wachten tot het volgende deel uit komt! Fiona Cummuns en Mr. Bone Collector, jullie hebben er een fan bij ;-).