Grace Lawson ontdekt tussen de foto's die ze net bij een fotozaak heeft opgehaald een voor haar onbekende foto die een jaar of twintig geleden gemaakt moet zijn. Een van de personen die op die foto staat lijkt wel heel erg veel op haar man Jack. Als ze dit wat later aan hem vraagt, ontkent hij dat hij het is. Niet veel later krijgt Jack een telefoontje van een collega en verdwijnt zonder iets te zeggen hun woning. Omdat Jack om onbegrijpelijke reden niet terugkomt, gaat Grace naar de politie. Maar die kan niet veel voor haar doen. Daarom gaat Grace zelf op onderzoek uit en merkt ze dat ze niet de enige is die probeert haar man op te sporen. Dat heeft voor haar, maar ook voor anderen, vervelende gevolgen. Momentopname leest bijzonder vlot weg en heeft diverse verrassende elementen. Het is niet vanaf het begin spannend, maar de spannende momenten zijn zeker aanwezig. Het boek blijft in ieder geval van begin tot eind boeiend en uiteindelijk heeft het plot ook nog eens een onverwachte wending. Hoewel het boek zeker niet slecht is, is het niet het beste dat Coben geschreven heeft.