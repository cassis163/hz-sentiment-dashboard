OVER DE INHOUD:
Deze bundel bestaat uit een verzameling van kortverhalen, zoals de auteur deze zelf noemt, die hij de afgelopen tien jaar schreef.

Samenvatting van het voorwoord:

‘Deze bundel is bedoeld om je als lezer vertrouwd te maken met het merk, de auteur.

Deze sprokkelroman laat de expressie zien van de versnipperde psyche, die onze tijd zo typeert. Chronologie hoeft geen punt te zijn. Volgorde en logica zijn ondergeschikt aan beleving.

‘Half gaar’ is een werk dat je als lezer consumeert naar eigen smaak en vermogen. Lezen is een kwestie van marineren, het vergt tijd en geduld om als lezer helemaal door te laten dringen. Neem die tijd. Oefen dat geduld. Marineer, sudder en stoof.’

In de verhalen draait het onder andere om muziek, angst en lijden, aandacht en hunkering, gewoontes en routine, stilte en geluid, observeren en waarnemen én relaties, die geen relaties zijn.

Woordspelingen, niet alledaagse uitdrukkingen én woorden komen geregeld voorbij. Voorzetsels worden onder de loep genomen en blijken volgens de auteur een mijnenveld te zijn, want een zin krijgt een hele andere betekenis als je de voorzetsels verplaatst, of als je voor een werkwoord een voorzetsel toevoegt, waardoor een heel ander woord ontstaat.

‘Ik heb je voorgelogen’ of ‘Ik heb voor je gelogen.’
‘Invallen, uitvallen en aanvallen.’

Voor de goede lezer niks nieuws.

De verhalen zijn op het absurde af. Soms zelfs geen touw aan vast te knopen. Toch blijf je doorlezen op zoek naar…ja, naar wat?

Het eerste én het verhaal waar de hoofdpersoon auteur is, zijn het meest aansprekend.

‘En nu lag ze daar, te grabbel. In pocketformaat. Geredigeerd en gebonden, klaar om door recensenten gevierendeeld te worden.’

‘Maar zoals Boon ooit zei: Niemand leest in uw werk dat wat ge schrijft.’

MIJN MENING:
De auteur neemt je mee op een intensieve reis door een boek vol bizarre verhalen. Dit doet hij in een aparte schrijfstijl, die mogelijk niet altijd voor iedereen te volgen zou kunnen zijn, door de niet alledaagse woorden, zinnen en passages in het, Nederlands, Duits, Engels en Frans, waar de auteur veelal gebruik van maakt.

In het voorwoord staat ‘‘Half gaar’ is een werk dat je als lezer consumeert naar eigen smaak en vermogen.’

Voor de doorsnee lezer is het eerder overgekookt door moeilijke woorden die niks toevoegen. Eerder brengen ze de lezer in verwarring, roepen vragen op en het leest niet fijn.

Iets wat minder zout en peper zou het verschil in smaak kunnen maken en de eetlust bevorderen.

Zijn fantasieën kennen geen grens. De verhalen zijn chaotisch. Je blijft lezen op zoek naar wat je nu eigenlijk aan het lezen bent. Waar gaat dit over?

Er blijft weinig tot geen ruimte over om het eigen denkvermogen zijn werk te laten doen. Ieder verhaal heeft immers een opgelegd einde. Dood is dood of ‘en reken maar dat hij schreeuwde’, hier kun je als lezer niks aan veranderen of een andere uitleg aan geven.

Verwacht geen doorsnee verhalenbundel, want dan kom je bedrogen uit. Voor lezers die mee kunnen en willen gaan in deze van rariteiten in elkaar hangende verhalen, niet van alledaags houden en zich willen laten meeslepen door de gedachtegang van de auteur, is dit een uitermate geschikte bundel.
.