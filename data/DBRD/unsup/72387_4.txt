Blij verrast door dit boek. Eerder las ik “Blue Curaçao” van Linda van Rijn en dat vond ik een grote teleurstelling. Ik heb niets tegen een luchtig, makkelijk aan-het-zwembad-boekje, maar “Blue Curaçao” was ongeloofwaardig, voorspelbaar en zat vol fouten. Daarom ging ik met lage verwachtingen “Last Minute” in, maar ik moet zeggen dat het een prima vakantiethriller was. Het is spannend, niet te voorspelbaar en een goede balans tussen actie, persoonlijke zorgen en een relatief geloofwaardig verhaal.
Susan is een geloofwaardig personage, op het oog een brave huismoeder, maar wel eentje met een verleden dat zij voor haar echtgenoot verborgen houdt. Hugo, haar man, is een hardwerkende en zorgzame vader en echtgenoot. Als de twee op vakantie gaan komen ze Susans ex tegen en wordt het geheime verleden opgerakeld met alle gevolgen van dien.
Er zat een lekker tempo in het verhaal, zonder dat het gejaagd aanvoelde. Ik heb het met plezier gelezen.