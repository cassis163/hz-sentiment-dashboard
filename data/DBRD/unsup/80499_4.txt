Gracie is weduwe en ze leidt een leven dat door velen als saai kan worden omschreven. Ze verlaat zelden het dorp waar ze woont, maar wanneer ze een advertentie voor een kookcursus in Toscane ziet, besluit ze tot ieders verbazing om op vakantie te gaan. Haar rijke vriendin Flappy neemt direct contact op met Carina, Gracies dochter, die als succesvolle zakenvrouw liever niet gestoord wordt met dit soort zaken. Niet alleen haar moeder, maar ook haar man en dochter Anastasia zijn slechts bijzaak. Toch besluit Carina samen met Anastasia mee te gaan naar Toscane, waar de vrouwen door de betoverende omgeving en een groot geheim dichter bij elkaar komen.

De kracht van Onder de Italiaanse zon zit, zoals de titel misschien wel doet vermoeden, in de betoverende omgeving. Toscane is in deze roman niet alleen de plek waar planten tot bloei komen, maar ook de liefde bloeit hier volop. Waar romantische liefde belangrijk is, is de liefde voor familie misschien wel belangrijker. De rust, de zingende vogels en de mooie tuin van het castello waar de dames verblijven hebben een genezende werking en brengen de familieleden iedere dag dichter bij elkaar. 

Toscane is een perfecte omgeving voor een romantisch verhaal en al snel blijkt dat Gracie ooit de liefde vond in Toscane. Schrijfster Santa Montefiore (1970) laat de lezer in haar nieuwste roman  (vertaald door Erica Feberwee) kennis maken met de Gracie van het heden door middel van flashbacks.  Hierdoor wordt er kennis gemaakt met de drie generaties vrouwen, maar wordt vooral duidelijk dat er achter de saaie Gracie een heel andere vrouw schuilgaat.

De Italiaanse keuken is misschien wel één van de lekkerste ter wereld en ondanks dat er een kookcursus plaatsvindt in het castello wordt hier weinig aandacht aan besteed. De groep is in het verhaal wel eens aanwezig bij de cursus en zitten vervolgens gezamenlijk aan tafel te eten, maar meer dan dat is het niet. En dat is jammer, aangezien het in het begin een belangrijk onderdeel van het verhaal lijkt. Uiteindelijk is het slechts een methode om het verhaal in te leiden en Gracie naar het paleis van de mensenschuwe graaf te krijgen.

Montefiore heeft met Onder de Italiaanse zon een roman geschreven die van begin tot einde boeit door de geheimzinnige personages, de bloemrijke omschrijvingen van de omgeving en bovenal door de vraag wat er nu precies is gebeurd in Gracies verleden. Onder de Italiaanse zon is een typische roman van Montefiore die je zomervakantie luierend aan het zwembad nog fijner zullen maken. Daarnaast laat de schrijfster verschillende vormen van liefde zien - van romantiek tot aan de liefde voor een plek - en dat het nooit te laat is om aan een relatie te werken, zolang je de schimmen uit het verleden maar verjaagt.