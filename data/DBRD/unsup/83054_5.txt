Ik heb het een schitterend boek gevonden en toen ik het uit had, had ik meteen zin om er opnieuw aan te beginnen. Alle commentaren over te 'dunne' personages hebben wellicht gelijk, maar dat lag duidelijk niet in de bedoeling van het verhaal. Te sterke personages hadden het verhaal enkel belast. De focus ligt hier niet op de personages, ook niet op de plot, maar op het verhaal zelf; de ongelooflijke boodschap van een nakomelingschap van Christus waarvan vandaag nog siblings zouden bestaan. Dat eigenlijk toch maar saaie verhaal zó brengen dat je het in één adem uitleest, dat is de grote kracht van het boek, niets meer niets minder.

Ik heb nadien ook De slinger van Foucault van Eco nog eens herlezen, omdat ik me herinnerde van een eerdere lezing dat het rond gelijkaardige thema's draaide. Eco kan je moeilijk beschuldigen van te dunne personages, noch van een te dunne plot. Maar Eco's werk lezen is een opgave, geen ontspanning. Alleen al de Hermetische terminologie die hij gebruikt noopt je al om een alchemistisch of Hermetisch encyclopedie naast je te leggen die je per pagina 5 keer moet consulteren. Vlot is anders. Alleen al om te begrijpen waar de namen van de hoofdstukken vandaan komen vergt al een verregaande esoterische kennis.

De Da Vinci code daarentegen is gewoon een vlot boek dat een idee brengt zoals er duizend in een dozijn gaan. Of Christus nu getrouwd was of niet, daar lig ik niet wakker van. Wel vind ik dat de stelling evenveel recht heeft om als waar te worden aanzien als al de andere (al dan niet cannonieke) versies. Ik was er immers niet bij toen het gebeurde! En hoe je het ook draait of keert, de cannonieke evangeliën werden evenmin per fax rechtstreeks naar de evangelisten opgestuurd. Ook de bijbel blijft gewoon een leuk en spannend, maar vooral menselijk verhaal waar iedereen zelf zin kan aan geven.

Ik vraag me soms wel eens af of de negatieve commentaren op dit boek niet juist afkomstig zijn van fundamentalistische christenen die het boek als een bedreiging ervaren (wellicht wat opgestookt door de Opus Dei die in het boek niet te best wordt afgeschilderd). Ik vind het veel leuker om mijn eigen interpretatie te maken van wat zou kunnen gebeurd zijn en om gelijktijdig respekt te hebben voor het feit dat anderen dat ook mogen doen. Ik hoef geen gelijk te halen en ik hoop van alle anderen hetzelfde.