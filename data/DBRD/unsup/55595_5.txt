Zomer & Keuning
Wauw... Dat is het woord waar ik deze recensie mee wil beginnen omdat ik sprakeloos ben na dit boek. Maar voordat ik daar verder op inga wil ik jullie wat vertellen over Zomer & Keuning; de uitgeverij die dit boek heeft uitgegeven in het Nederlands. Zomer & Keuning is de enige uitgeverij waarbij ik er bij voorbaat al vanuit ga dat de chicklits of de new adults die zij op de markt brengen geweldig zijn. Ik twijfelde dan ook geen moment om ja te zeggen toen mij gevraagd werd of ik mee wilde doen met de blogtour voor Onvoorwaardelijk. Waarom? Omdat elk boek dat ik van hen heb gelezen fantastisch is, en Onvoorwaardelijk is weer een fenomenaal prachtstuk.

Flaptekst
"Miles wil geen liefde. Tate heeft geen tijd voor liefde. Dus blijft over: seks." Ik kan mij prima voorstellen dat je gaat twijfelen of dit boek wel wat voor je is als je nu een soort 50 Shades of Grey verwacht. Echter, laat de flaptekst je niet tegenhouden, maar laat mij je overtuigen met wat ik je ga vertellen in deze recensie (ik ga echter geen vergelijking doen, wat ik heb 50 Shades niet gelezen). Natuurlijk, er zit seks in dit verhaal, maar het is functioneel en net als in Sterrenhemel gaat het uiteindelijk om een prachtig uitgewerkt verhaal. Het geeft het boek iets realistisch, waardoor je het verhaal dicht naar je toetrekt.



Extreem hoge verwachtingen
Ik had al vreselijk hoge verwachtingen van Onvoorwaardelijk doordat Olga Hoekstra mij dit boek aanraadde via Goodreads en haar recensie van het boek was meer dan lovend. Daarnaast heb ik ook Sterrenhemel gelezen van Colleen Hoover en mijn recensie daarvan was ook al vreselijk lovend. Hoge verwachtingen zijn gevaarlijk, want een boek kan dan eigenlijk alleen nog maar tegenvallen. Maar dat geldt niet voor Onvoorwaardelijk. Nee, Onvoorwaardelijk steeg boven mijn verwachtingen uit.

Perspectief
Het verhaal is prachtig en allesomvattend. Je leest het verhaal vanuit Tate in de ik-persoon (heel even verwarrend omdat dat voor mij een mannennaam is), maar haar hoofdstukken worden afgewisseld met hoofdstukken vanuit Miles, maar dan zes jaar terug in de tijd. Ik heb wel vaker boeken gelezen waarbij uit twee perspectieven verteld werd, maar nog niet eerder zoals in Onvoorwaardelijk. Niet alleen lees je uit het heden en verleden, maar ook de schrijfstijl en bijbehorende gevoelens en identiteit is anders, alsook de opmaak van de tekst (wanneer Miles echte gevoelens laat zien wordt de tekst gecentreerd). En hoewel het eerst even wennen vond, vond ik het uiteindelijk heerlijk verfrissend.



Ontrafeling
Stukje bij beetje ontrafel je meer van zijn verleden en terwijl je het heden leest vraag je je de hele tijd af wat er in hemelsnaam kan zijn gebeurd dat de Miles van het verleden zoveel verschilt met de Miles van het heden. Wat is er gebeurd met de mensen uit Miles' leven, gezien wij ze in het heden niet zien. Het maakte mij zo enorm nieuwsgierig, maar gezien ik Sterrenhemel al had gelezen van Colleens hand, pakte ik mijn hart vast voor het ongetwijfeld hartverscheurende achterliggende verhaal. Ondanks dat ik vlak voordat ik het las al begon te vermoeden wat gebeurd was en dit eigenlijk wel cliché vond, vond ik het toch ook weer niet erg dat ik het voorspeld had. Het was namelijk prachtig omschreven en ik leefde helemaal mee. Ik kon het de laatste veertig pagina's dan ook echt niet droog houden.

Conclusie
Onvoorwaardelijk is een boek dat je in één zit wilt uitlezen. Met pijn in het hart moest ik het boek, in de vier dagen die ik erover heb gedaan het boek te lezen, wegleggen omdat er ook nog gewoon gewerkt moest worden. Onvoorwaardelijk heeft het voor mij allemaal: personages die je levensecht voor je ziet en die je hart diep binnendringen, een verhaal dat boeit en vol emotie zit en een spanningsboog van hier tot Tokyo. Onvoorwaardelijk pakt je vast, nest zich diep in je hart en laat je niet meer los. Van dit boek ga je intens houden. Als je van New Adult houdt, is Onvoorwaardelijk echt wat voor jou. En als je altijd nog eens een New Adult wilde proberen, Onvoorwaardelijk is een geweldig boek om mee te beginnen!

Deze recensie verscheen eerder al op Reviews & Roses
(www.reviewsandroses.nl)