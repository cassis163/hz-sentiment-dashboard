Kate Burns is 23 jaar en lerares in een stadje Tasmania in Australië. Ze heeft een relatie met Thomas, de vader van Lucien, één van de kinderen uit haar klas. De moeder van Lucien heeft een thriller geschreven getiteld Murder at Black Swan Point over een nooit opgeloste moord op een jonge vrouw. Zijn er gelijkenissen tussen dit boek en het leven van Kate? Welk lot wacht haar?

Opmerkelijk in Een verzonnen verhaal over een waar gebeurde moord is dat het echte verhaal en een soort fabel door elkaar verweven zijn. Dieren leveren commentaar op gebeurtenissen. Dat maak je niet vaak mee in thrillerland en het levert een verrassende en eigenzinnige invalshoek op. Overigens leidt dit zijpad, de dieren, niet af van het hoofdverhaal. In de vertelling zelf spelen ze ook een rol, zij het in een meer ondergeschikte. Ze leveren een bont gezelschap op.
De wereld van Kate is niet zo bont, maar eenzaam en desolaat. De sfeer tussen haar en de vader van Lucien is broeierig. Beide personages spelen met vuur en balanceren op de rand van de afgrond. Kate is op zoek naar contact, maar krijgt vluchtige seks. Ze is jong, in ontwikkeling en zoekt naar een plek in de volwassen wereld.

Het verhaal kenmerkt zich voorts door mooie, soms literaire beelden en een psychologische invalshoek. Erg vrolijk word je niet van dit boek, met name de mannelijk soort komt er niet al te best vanaf.
Ik vond dit boek toch meer een roman dan een misdaadroman. De zwakte wat betreft thrillerelementen zit in de opbouw van spanning en het ontbreken van een echt plot.
De omslag is bijzonder. Ik ben er eigenlijk niet uit of ik hem nou mooi vind. In het genre thrilleromslagen is hij wel apart.

Eindoordeel : drie sterren vooral te danken aan de originele invalshoek van deze Australische Chloe Hooper. En dat dit ook nog haar debuut is, dwingt bewondering af. Ze schrijft goed!