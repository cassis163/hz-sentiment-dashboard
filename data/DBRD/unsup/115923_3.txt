Saskia Noort (1967) is schrijfster en columniste. Ze heeft twee kinderen. Na de havo studeerde Saskia journalistiek en theaterwetenschap in Utrecht. Sinds begin jaren negentig schrijft en schreef Saskia Noort voor een groot aantal bladen, waaronder Viva, Marie Claire, TopSanté en Ouders van Nu. Momenteel schrijft ze columns voor VT Wonen, Playboy en het glossymagazine LINDA.
In De Verbouwing maken we kennis met Dr. Mathilde van Asselt. Mathilde is getrouwd met Rogier, een psychiater die met een burn-out thuiszit, en samen hebben ze een 16-jarige zoon, Thom.
Mathilde is een succesvolle vrouw die haar eigen kliniek voor cosmetische chirurgie geopend heeft. Thuis is het een bende door een verbouwing die al jaren duurt, en Mathilde vlucht in haar werk.
Het openen van je eigen kliniek is een feestje waard. Maar het valt tegen. Rogier wil naar huis want hij voelt zich niet goed. Mathilde besluit om nog even te blijven en neemt nog een borrel aan de bar. Daar ontmoet ze Johan een vriendje van vroeger. Johan is op-en-top een foute man, maar Mathilde valt voor hem. Ze wil er eerst niet aan toegeven, maar kan uiteindelijk de verleiding niet weerstaan. Eindelijk een man die weet wat hij wil. Rogier - die uitgeblust en overspannen thuis zit - heeft zich op de verbouwing gestort, die bakken met geld kost, wat er eigenlijk niet is. Ze zitten al anderhalf jaar in de troep en Mathilde is de verbouwing, net als haar eigen leven, zat. Johan is een aantrekkelijke man, die de oplossing biedt voor haar financiële problemen. Johan is zakenman. Mathilde voelt dat het niet klopt, maar zijn aanbod valt niet te weigeren. Dan begint de ellende. Veel ellende.
Het boek leest als een trein, soms een beetje te snel. Je leeft mee met Mathilde en haar problemen. Door de komst van Johan verandert alles.
Niet alles komt even geloofwaardig over in De Verbouwing. De kaft laat een vrouwengezicht zien dat in het verband zit. Hierdoor word je meteen al op een verkeerd spoor gezet. Ook de dames worden verbouwd in het verhaal, maar het is het hoofdonderdeel van het verhaal.
Een echte thriller vond ik het niet omdat de spanning tot laat in het boek weg blijft. Het is meer een roman over een vrouw die het doel in haar leven kwijt is. Mathilde doet zich voor als een sterke vrouw die in alles de beste wil zijn. Niet alleen in haar werk, maar ook als echtgenote en moeder. Veel vrouwen zullen zich in Mathilde herkennen. Persoonlijk vind ik het niet het beste boek van Noort. In de zomer op het strand leest het heerlijk weg, dus het mag zeker niet ontbreken in de koffer.