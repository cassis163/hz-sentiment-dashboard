De inmiddels 79 jarige Barbara Brennan, geboren in Wisconsin, USA en voormalig fysicus bij NASA is sinds jaar en dag een beroemd healer. Haar Barbara Brennan School of Healing werd gesticht in 1982 in Los Angeles en in 2003 werd de Barbara Brennan School of Healing Europe geopend, welke in 2015 weer gesloten werd. Momenteel zijn de vestigingen in Californië en Florida nog actief. Brennan heeft het vermogen een brug te slaan tussen de zichtbare en onzichtbare werelden. In Core Light Healing geeft zij uitleg over het helen van genetische en relationele banden en behandelt ze healing voor stervenden en vorige levens.

Merkbaar is dat zij geïnspireerd is door Eva en John Pierrakos, grondleggers van het Padwerk, een non-dualistische leer die voornamelijk gebaseerd is op de ideeën van Wilhelm Reich (karakterstructuren van Reich) en Alexander Lowen (bio-energetica). In haar vorige boeken: Licht op de Aura en Bronnen van Licht was deze invloed ook duidelijk terug te vinden.

Het eerste deel gaat voornamelijk in op het helen van je blokkades om zo de creatieve energie ruimte te geven. Brennan spreekt over ons energiebewustzijn-systeem (HECS), ons energielichaam (HEF) en onze hogere zintuiglijke waarneming (HSP, niet te verwarren met Hoog Sensitief Persoon). Ze gaat in op de Hara-healing methode, waarbij een gedegen uitleg ontbreekt, maar welke in haar vorige boek: Bronnen van Licht te vinden is. Het tweede deel gaat voornamelijk over het helen van creativiteit. Waarbij het woord creativiteit staat voor het oplossen van moeilijkheden door zuiverheid en oorspronkelijkheid te ontwikkelen. Hier vinden we tevens een stukje over ethiek: welke informatie is gepast om te delen met de cliënt en hoe ga je als healer om met het zien van een vorig leven. Alles aangevuld met praktijkervaringen van Brennan zelf en afgesloten met een helende meditatie.

De opzet van dit nieuwe werk is vergelijkbaar met de 2 vorige uitgaven, met uitzondering van de gechannelde diepzinnige teksten van Brennan’s gids Heyoan, welke door het gehele werk heen te vinden zijn. Aan het eind van ieder hoofdstuk volgen vragen om de lezer zelf aan het denken te zetten en de stof nader te verkennen. Dit vergt enig doorzettingsvermogen en vooral veel tijd en zelfonderzoek. Achterin een register; daar word ik altijd erg blij van!

Om alles uit Core Light Healing te halen is het zeer wenselijk de eerdere werken van Brennan te kennen. Hoewel er bij veel onderwerpen schema’s gepubliceerd staan is het voor de beginnende healer lastig de informatie te bevatten wanneer deze nog geen praktijkervaring heeft opgedaan. De gevorderde healer die reeds bekend is met het geven van readings en healings zal zeker profijt hebben van de aanvullende technieken uit dit (werk)boek. Eén ding is zeker: de belangrijkste voorwaarde bij een healing is het continu in stand houden van onvoorwaardelijke verbondenheid.