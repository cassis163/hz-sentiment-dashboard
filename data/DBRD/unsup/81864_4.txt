Heb je zin om deze kerstvakantie op reis te gaan? Vraag dan aan de kerstman het boek Bram en de Orde van Avalon. Haal bij de Witgoedwinkel de grootste doos die er is (bijvoorbeeld van een Amerikaanse koelkast) en zet die in je slaapkamer neer. Leg er een heerlijk fleece dekentje in, zorg voor genoeg bevoorrading (dat is meestal rond de kerstdagen geen probleem) en stap driemaal per dag eventjes met je boek in de doos. Het verhaal bestaat namelijk uit 42 heel korte hoofdstukjes, dus je bent er precies een hele kerstvakantie mee zoet.

Sinds een tijdje woont Bram met zijn ouders en zusje bij oma in een groot landhuis. Het is bijna kerst en de tuin ligt bedekt onder een dik pak sneeuw. Na het versieren van de kerstboom gaat Bram met zijn vader even lekker buiten spelen. Nu de andere familieleden hen niet kunnen horen onthult Brams vader een geheim; in een oude ruïne in Schotland ligt een schat verborgen en vader denkt dat Bram die wel kan vinden. Nu denk je misschien hoe komt zo’n jongen in zijn eentje in Schotland terecht? Dat is voor Bram geen probleem. Bram reist namelijk via kartonnen dozen de hele wereld over. Hij heeft al eerder op die manier een heel spannend avontuur beleefd, Bram en het zoldermysterie.

In Schotland gaat Bram op zoek naar de magische steen van koning Arthur. Helaas is Bram niet de enige die deze bijzondere steen wil hebben. De ‘Orde van Avalon’ wil met de steen de hele wereld veroveren. Omdat de steen in stukken is opgesplitst moet Bram veel reizen om de steen compleet te maken. Met de Orde op zijn hielen reist Bram naar India, Colombia en Thailand. Gelukkig krijgt hij hulp van zijn vriendinnetje Mei-Lin.

In het verhaal vind je onder andere de volgende thema’s terug: goed en kwaad, moed, vriendschap, reizen, magie, legendes en moderne technologie. Door het veelvuldige gebruik van camera’s, drones, telefoons en vertaalcomputers laat Reefs ons zien hoe onze moderne technologie in het leven van kinderen verweven is. Het mooie is dat Reefs ondanks al deze moderne snufjes ook de fantasie van de kinderen weet te prikkelen. Dit doet hij door de kinderen kennis te laten maken met legendes (koning Arthur) en oeroude magie.

Het boek ziet erg goed verzorgd uit. De kleurrijke omslag en enkele zwart-witte paginagrote illustraties in het boek zijn gemaakt door LukeShure. De overige illustraties zijn verzorgd door Shutterstock. Elke eerste pagina van een nieuw hoofdstuk is versierd met een grote geheimzinnig uitziende boom. De hoofdstuktitels zijn in mooie grote sierlijke letters geschreven. Het is haast een feestje om aan een nieuw hoofdstuk te beginnen. Voor kinderen die moeite met lezen hebben zal dit zeer prettig zijn. In het boek vind je ook enkele QR-codes. Wanneer je die met je smartphone scant kom je op een informatiepagina terecht met interessante weetjes.

Het thema van De Kinderboekenweek 2019 is ‘Reis mee!’. Tien dagen lang kunnen kinderen op school, in de bibliotheek en de boekhandel mooie reizen maken en spannende avonturen beleven. De boeken van Bram sluiten hier natuurlijk ontzettend goed bij aan. Er werd mij ingefluisterd dat Bram opnieuw op avontuur gegaan is. Als Bram op tijd terug is zal deel drie, Bram en de bliksemjagers, op tijd voor De Kinderboekenweek verschijnen. Ik kijk er naar uit!

De boeken van Bram zijn voor kinderen van 9 tot en met 12 jaar. Ze zijn niet alleen maar fijn om zelf te lezen, ze lezen ook nog eens heerlijk voor. Voor de aankomende Kinderboekenweek zouden de boeken als leidraad kunnen dienen voor een spetterend Kinderboekenfeest op school.
- In drie verschillende klassen wordt een deel uit de serie voorgelezen.
- In elk deel komen 3 of 4 landen voorbij.
- Als het boek uit is kiezen de kinderen in groepjes elk een land uit en gaan hier mee aan de slag. Ze maken mooie collages over het land, zoeken bijpassende voorwerpen, muziek, kleding en recepten van lekkere hapjes.
- Tijdens de Kinderboekenweek wordt de aula of gymzaal omgetoverd en presenteren de kinderen hun project. De kinderen staan verkleed als bewoner van het land achter een tafeltje/ kraampje. Het kraampje is helemaal aangekleed in de stijl van het land. Ook worden er bijpassende hapjes en drankjes verkocht/ uitgedeeld.
- De muzikale kinderen kunnen optredens verzorgen met muziek uit alle landen.
- Er kan ook een voorleeswedstrijd https://www.denationalevoorleeswedstrijd.nl/ worden georganiseerd. Waarbij elke deelnemer een stukje uit een boek van Bram voorleest. Het is leuk om hierbij alle landen aan bod te laten komen. Tijdens het voorlezen kunnen op het digibord foto’s getoond worden van de plaatsen die Bram bezocht heeft.
- Omdat Bram via dozen de hele wereld over reist, kan er een grote doos van karton bij de ingang van de aula worden neergezet. Wanneer de kinderen, hun (groot) ouders en andere feestgangers door deze doos lopen, komen ze in de wereld van Bram terecht!