Na het lezen van de proloog vroeg ik me af of ik dit wel een boek voor mij zou zijn. De beschrijving van de technieken die Geiger hanteert om de waarheid uit een ander mens te krijgen, is bepaald onprettig om te lezen. Gelukkig verandert de toon van het verhaal na het eerste hoofdstuk. De persoon Geiger staat centraal. Daardoor boeit het verleden van Geiger al snel meer dan de zaken waarvoor hij wordt ingeschakeld. Het is duidelijk dat hij in zijn leven iets heeft meegemaakt dat er voor heeft gezorgd dat hij vrijwel zonder emotie kan martelen. Maar wat?
Mark Allen Smith weet vanaf het begin te boeien. De spanning wordt al in de proloog opgebouwd met de ondervraging van Matthew. Dan is het Geiger die alle aandacht krijgt waardoor je als lezer meer wilt weten over zijn verleden. Terwijl Geiger zich langzamerhand meer gaat herinneren en duidelijk wordt welke verschrikkingen zijn allemaal heeft moeten doorstaan, ontwikkelt zich de achtervolging waarbij de opdrachtgevers de jongen ten koste van alles in hun macht willen krijgen. Omdat Mark Allen Smith zowel een spannend verhaal heeft geschreven dat vanaf het begin boeit maar daarnaast ook veel aandacht besteedt aan de personages, is het een thriller die de moeite van het lezen meer dan waard is. Mijn enige punt van kritiek is het slot. Na alle spanning vond ik het verhaal een beetje uitgaan als een nachtkaars.