'Het gefluister van de bladeren' is het lang verwachte nieuwe boek van bestsellerauteur Sarah McCoy, bekend van 'De bakkersdochter' en 'Het oude huis'. Deze nieuwe historische roman vertelt het waargebeurde verhaal van de beroemde Amerikaanse schrijfster Hallie Erminie Rives en haar echtgenoot diplomaat Post Wheeler.

Toen Sarah in 2010 met haar man in New Orleans was, snuffelde ze enkele uren rond bij een antiquariaat. Hier ontdekte ze de eerste editie van 'Hearts Courageous' van Hallie Erminie Rives. Thuisgekomen verdiepte ze zich in de achtergrond van de schrijfster en ontdekte de vele overeenkomsten tussen hun beide levens. Sarah raakte geïnspireerd in de schrijfster en zo werd het idee geboren voor dit prachtige verhaal.

Zoals we van McCoy gewend zijn biedt dit boek zo veel meer dan een biografie van een wereldberoemde schrijfster. Het boek draait om familie, vrouwenrechten, vriendschap en een ongrijpbare liefde. Ook weet McCoy een heel goed beeld te schetsen van Amerika eind negentiende, begin twintigste eeuw.

Hallie wordt in 1874 geboren in Kentucky. Ze woont op een tabaksplantage en wordt omringt door liefdevolle ouders en enkele tantes. Van kleins af aan is het al duidelijk dat Hallie schrijfster wil worden en op eigen benen wil staan. Hoewel het niet gebruikelijk is in die tijd vertrekt Hallie op achttienjarige leeftijd in haar eentje naar New York. Ze vindt een uitgever vor haar eerste boek. 'Smoking flax' krijgt meteen goede recensies. In New York leert ze journalist Post Wheeler kennen. Omdat beide niet aan de liefde toe wil geven vertrekt Wheeler naar Alaska. Na zijn terugkeer richten beide zich op hun carrière, Hallie voltooit het ene na het andere succesvolle boek. De schrijfster is in haar boeken de tijd ver voor uit, ze schrijft over zaken die men in die tijd nog niet eens over hardop durft te spreken: politiek, rassenkwesties, seks, verkrachtingszaken en vrouwenrechten. Twintig jaar na hun eerste ontmoeting durven Hallie en Wheeler hun hart pas echt voor elkaar open te stellen.

Het verhaal is erg goed opgebouwd. We volgen de hoofdpersonen twintig jaar van hun leven. Afwisselend krijgt de lezer een kijkje in het leven van Hallie en van Wheeler. Hoewel beide een eigen leven en carrière hebben, zijn ze meer met elkaar verweven dan ze toe willen geven. Als lezer heb je al lang in de gaten dat de twee voor elkaar gemaakt zijn, maar het duurt 354 bladzijden voordat Hallie en Wheeler dit zelf ook door hebben.

Wat ik jammer vind, is dat er pas in het dankwoord vermeld staat dat het om een waargebeurd verhaal gaat. Ik kende schrijfster Hallie Erminie niet dus dacht dat het verhaal verzonnen was. Ik vind dit eigenlijk best jammer. Als ik het geweten had, had ik van tevoren even wat foto’s van de dame bekeken en het een en ander over haar op internet lezen. Ik miste ook een bio-en bibliografie van de schrijfster en wat leuke foto’s in het boek. Nu ik weet dat de dame echt bestaan heeft had ik haar ook graag zelf, met een mooi rode jurk, op de voorkant van het boek zien staan. Maar het gaat om het verhaal en dat wordt door het ontbreken van deze dingen natuurlijk geen lettertje minder goed. Het verhaal was prachtig, ik heb het boek in één adem uitgelezen.