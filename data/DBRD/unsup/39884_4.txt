Het is smullen geblazen van deze whodunit, die zich afspeelt in het zuiden van de Ierse republiek, in de omgeving van Cork. In dit mooie gebied, in het fictieve dorp Duneen, wordt bij toeval een lichaam gevonden dat kennelijk al jarenlang begraven ligt. Door de vondst wordt menig dorpeling onrustig c.q. ongerust, omdat het niet iedereen goed uitkomt dat nu onherroepelijk het verleden zal worden opgerakeld en geheimen zullen worden blootgelegd.

Eén persoon is wél blij, zij het ingehouden: brigadier Patrick James Collins, PJ genoemd, wiens werkzaamheden in het dorp tot nu toe weinig voorstelden en die nu zijn kans ruikt zich belangrijk te maken. Jammer voor PJ, maar hoofdinspecteur Dunne van de Corkse politie krijgt de leiding over het onderzoek. In PJ's ogen is Dunne een malloot, alleen al zijn voornaam Linus bewijst dat ...
De vragen stapelen zich op: wie is de dode man, hoe is hij gestorven, waarom ligt hij juist daar en wie heeft het gedaan? Werk aan de winkel, ook voor PJ, in zijn rol van assistent en dorpskenner. Hij heeft het zelfs zo druk, dat hij minder tijd heeft dan voorheen om zijn buikspek op peil te houden.

'Bewaring' is Graham Nortons eerste spannende roman en die smaakt naar meer. Vanuit verscheidene perspectieven in de derde persoon enkelvoud beschrijft Norton het wel en wee van de dorpsbewoners in het algemeen en een aantal in het bijzonder, zoals PJ, de zussen Abigail, Florence en Evelyn Ross, mevrouw Meane en Brid Riordan. Heel spannend wordt het niet, maar de auteur weet onderlinge verhoudingen en persoonlijke gevoelens beeldend over te brengen, fijntjes en met humor, wat zeer boeiend is. Het verhaal kabbelt rustig voort zonder saai of langdradig te worden. Hier en daar een onverwachte wending en dat doet het altijd goed.
Petje af voor Graham Norton. En ook voor PJ!

[spanning 3, plot 4, schrijfstijl 5, leesplezier 5, originaliteit 4, psychologie 4]