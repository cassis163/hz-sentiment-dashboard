Eleanor Oliphant leeft een leven van routine. Ze doet haar werk, maar maakt geen contact met haar collega's. Op woensdagavond is er het standaard praatje met haar moeder en in het weekend eet ze diepvriespizza en drinkt ze 2 flessen wodka. Zelf vindt ze dat het allemaal prima gaat.
Wanneer zij zich samen met haar nieuwe IT collega ontfermt over een oude man die op straat ineen zakt, begint haar leven echter langzaam maar zeker te veranderen.
Dit is in het kort het begin van het verhaal. Een ieder die dit leest, ziet hoeveel eenzaamheid hier uit spreekt. Als je dan ook nog de cover van het boek ziet: een opsomming van een lijstje intrigerende kreten en een brandende lucifer, wordt je nieuwsgierigheid al helemaal gewekt.
Het is dan ook geen wonder dat je door blijft lezen in dit boek dat uit 3 delen bestaat: Good Days, Bad Days en Better Days.
Je leeft met haar mee terwijl zij nieuwe dingen meemaakt, nieuwe mensen ontmoet en je (samen met haar) langzamerhand de geheimen uit haar verleden ontdekt.

Dit debuut van Gail Honeyman is een prachtig geschreven verhaal over een jonge vrouw die weet wat eenzaamheid is. Het is een verhaal met een lach en een traan en je kunt niet anders dan van haar gaan houden. Als je er eenmaal in bent begonnen, wil je door blijven lezen!