Een dieet kan best werken, maar dat nieuwe eetpatroon daarna volhouden is vaak een heel ander verhaal. Mieke Kosters kan daarover meepraten. In haar nieuwste boek heeft ze heel handig magere (XS) gerechten gecombineerd met gerechten die wat meer calorieën bevatten (tot XL).

Van XL naar S bevat ruim 200 recepten, sommige vrij origineel en uitgebreid, maar een aantal zo eenvoudig dat je je af kunt vragen waarom jij daar zelf nog niet op was gekomen. Kortom een handig naslagwerk voor zij die willen afvallen maar nog moeten wennen aan het koken met recepten.
Toch staan er in het naslagwerk ook veel leuke suggesties voor amateurkoks met wat meer ervaring in de keuken. Neem bijvoorbeeld het slank, gezond en lekker XS-recept: Aubergine met tomaat, knoflook en aardappel. Gevulde aubergines, erg gezond en het ziet er ook nog eens erg smaakvol uit ook. Leuk om te serveren wanneer je eters krijgt.

Het aangename van dit boek is vooral dat je het gevoel krijgt dat alles mag en niks moet, geen zware dieetregeltjes, jij bepaalt. Wil je een dagje niet op je lijn letten dan neem je even een XL-gerecht en ga je morgen weer voor een recept met een S.
Ideaal zijn ook de zogenaamde plustips bij de diverse recepten. Zo is bijvoorbeeld het lekkere Taco’s-recept – wat bij mijn gezin erg in de smaak viel- een M-gerecht met 544 KCAL, maar gecombineerd met de plus-tip is het een gerecht met 602 KCAL door er geraspte 30 + kaas bij te serveren. Zo hoeft niet iedereen verplicht mee te lijnen en eet je toch met heel het gezin min of meer hetzelfde. Van XL naar S zet een streep door dwangmatig lijnen, helpt je bewust te kijken naar je eetpatroon en deze waar nodig aan te passen.