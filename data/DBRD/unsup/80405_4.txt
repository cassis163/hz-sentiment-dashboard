In de laatste week van januari 2017 besefte Auke Hulst dat het gewicht van het presidentschap geen temperende werking zou hebben op Donald Trump. Hij was juist een week in functie en schoffeerde vele land- en bondgenoten door allerlei internationale afspraken met een enkele pennenstreek te torpederen en dubieuze decreten te ondertekenen. Moeten schrijvers zich geëngageerd opstellen? vroeg hij zich af. Hij benaderde uitgeverij Ambo|Anthos, deelde zijn bezorgdheid met medeauteurs. Of zij binnen twee weken een bijdrage zouden willen leveren. 'Als dit zo doorgaat' is het antwoord op zijn vraag.

De bundel telt liefst vijfentwintig bijdragen, de meeste korte verhalen, maar ook poëzie van bijvoorbeeld Jannah Loontjes en Lieke Marsman. A.H.J. Dautzenberg neemt de huidige leescultuur op de hak door de lezer vast een blik in de toekomst te gunnen middels 'De bol.com CPNB Top 40 – week 5, 2027'.
In zijn verhaal 'Dossier X' schetst Gustaaf Peek het beeld van een groep extreemrechtse Amerikaanse burgers die het heft in eigen hand nemen en de president kidnappen. Daan Heerma van Voss leed wellicht aan wishful thinking toen hij in februari 2017 zijn verhaal 'Interview met de moordenaar' schreef, waarin Donald Trump op 5 mei 2017 door ene Goldstein wordt vermoord. Inmiddels is het twintig jaar later. Dankzij de daad van student G. is de wereld behoed voor de bak ellende die Trump over de VS en de wereld had willen uitstorten. Met 'De zaak 17/26' neemt Jamal Ouariachi de lezer mee naar een Noord-Afrikaans land, waar een politicus terechtstaat. Je moet wel erg je best doen daarbij niet Geert Wilders voor ogen te hebben.

Het zou te veel worden hier alle bijdragen kort in te leiden. Andere auteurs die werk voor deze bundel hebben geschreven zijn Karin Amatmoekrin, Mohammed Benzakour, Walter van den Berg, Hanna Bervoets, Matthijs Eijgelshoven, Rob van Essen, Anne-Gine Goemans, Daan Heerma van Voss, A.F.Th. van der Heijden, Alma Mathijsen, Jan van Mersbergen, Nelleke Noordervliet, Christine Otten, P.F. Thomése, Wytske Versteeg, Ivo Victoria, Frank Westerman en, vanzelfsprekend, Auke Hulst.

Dit initiatief van Hulst verdient alle lof. De auteurs hebben in twee weken tijd vaak verbluffend sterke stukken aangeleverd. Daarnaast heeft Ambo|Anthos aangetoond dat een literaire uitgeverij snel kan handelen als iedereen de schouders eronder zet. Op vrijdag 10 maart kon 'Als dit zo doorgaat' dan ook door Maarten Asscher, directeur van Athenaeum Boekhandel, gepresenteerd worden onder de lovende woorden: “Hulde, hulder, Hulst!”