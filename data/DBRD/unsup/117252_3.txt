De Amerikaanse schrijfster Erica Spindler begon in de jaren 80 met schrijven en heeft inmiddels 25 boeken op haar naam staan. In 2002 ontving zij voor Bone Cold (Koud om het hart) de prestigieuze Daphne du Maurier Award.Voor haar thriller Forbidden Fruit ontving zij de Kiss of Death Award. Erica Spindler is getrouwd en woont met haar man en twee zoons in New Orleans, de stad waar ook het verhaal van Koud om het hart zich afspeelt.
Als Harlow Anastasia Grail op 13-jarige leeftijd, samen met een vriendje ontvoerd wordt, heeft dat ingrijpende gevolgen. Haar ontvoerder hakt haar pink af en vermoordt haar vriendje. Het is een gebeurtenis die Harlow in nachtmerries blijft achtervolgen. Iets meer dan 22 jaar later heeft Harlow alle banden met haar verleden verbroken en een andere identiteit aangenomen. Als Anna North woont zij in New Orleans waar zij haar grote droom, schrijfster worden, wil verwezenlijken. Dan wordt zij met een aantal onheilspellende gebeurtenissen geconfronteerd. In drie weken tijd worden drie vrouwen vermoord die een bizarre gelijkenis met Anna vertonen. Jaye, een vriendin van Anna, wordt ontvoerd en bovendien ontvangt Anna regelmatig vreemde brieven van het 11-jarig meisje Minnie. Rechercheur Quentin Malone wordt op de zaak gezet. Gedurende het verhaal raakt hij er persoonlijk bij betrokken. Als Anna op een avond thuiskomt en merkt dat er iemand in haar huis is geweest, beseft zij dat haar kwelgeest van vroeger is teruggekomen en dat zij geen rust zal vinden totdat hij is opgepakt is.
Koud om het hart is ingedeeld in hoofdstukken die elke keer vanuit een andere persoon de
gebeurtenissen belichten. Daardoor springt het verhaal soms van de hak op de tak en is de verloop van het verhaal onnodig rommelig en warrig.
Over de ontvoering van Jane wordt gaandeweg het boek niet meer veel geschreven waardoor je de indruk krijgt dat de politie niet veel speurwerk verricht om haar terug te vinden.
Spindler heeft daar wel meer last van. Gebeurtenissen en personages worden aangestipt, maar hebben weinig functie, voegen niets toe en worden in een later stadium helemaal niet meer genoemd. Dat is het geval bij Bill en Dalton, twee vrienden van Jane, die totaal niet van belang blijken. Ook de moeder van Anna, die tijdens een interview de identiteit van Anna min of meer verraadt en daarmee de aanzet geeft tot alle gebeurtenissen, wordt later in het boek niet meer genoemd. Gezien het verhaalverloop komt dit onwaarschijnlijk over.
De spanning in het boek wordt langzaam maar zeker opgevoerd en het verhaal neemt een bizarre wending. De uiteindelijke (onverwachte) ontknoping wordt vrij summier beschreven en pas in het laatste hoofdstuk, dat zich twee maanden na de ontknoping afspeelt, wordt de ware toedracht duidelijk. Het is jammer dat Spindler niet meer aandacht heeft besteed aan een goede en spannende afwikkeling van het verhaal. Daarmee doet ze de degelijke plot van het verhaal tekort. Als geheel mist Koud om het hart iets te veel diepgang. De personages worden niet altijd even goed uitgediept en de diverse verhaallijnen worden soms niet of onzorgvuldig afgewerkt.
Erica Spindler is gefascineerd door de psychologische en emotionele aspecten van misdaden en dat is in Koud om het hart duidelijk merkbaar. Gelukkig is, naast het misdaadaspect, ook nog ruimte voor het menselijke en romantische aspect, iets dat wellicht een gevolg is van het feit dat Erica Spindler zich laat inspireren door gebeurtenissen uit het dagelijkse leven.
Een thriller met een happy end