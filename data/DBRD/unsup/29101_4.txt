Ravenzwart van Ann Cleeves staat op de shortlist van de Duncan Lawrie Dagger2006 die binnenkort wordt uitgereikt. Een knappe prestatie.

Het verhaal speelt zich af op Shetland waar Jimmy Perez inspecteur is. Een meisje wordt vermoord en Jimmy moet de dader vinden.
Al snel is Magnus verdacht. Hij is een man zonder aanzien, een eenzame man, een buitenstaander die al eerder in beeld in geweest in verband met een nooit opgeloste moord op een kind. De eilandbewoners mijden hem, hij staat alleen op de wereld. Het vermoorde meisje is, samen met haar vriendin, vlak voor haar dood bij hem op bezoek geweest. Reden genoeg voor verdenking.

Ann Cleeves maakt Shetland tot personage. Prachtige beschrijvingen van de sneeuw en het landschap. Tevens een indringend portret van een besloten gemeenschap met zijn zon- en schaduwkanten beschreven vanuit verschillende invalshoeken waardoor de kleurstelling telkens verandert. Magnus is een personage om niet snel te vergeten, Jimmy worstelt met keuzes en de vader van het vermoorde meisje ontroert in zijn verdriet.
Plaatselijke gebruiken en feesten vormen een decor evenals het winterse landschap. Ravenzwart is een boek over buitenstaanders in een kleine gemeenschap. De belangrijke personages in het verhaal horen er Â–ieder op zijn eigen manier- niet helemaal bij.

Een evenwichtig opgebouwd misdaadverhaal met een mooie plot.
Geen spektakel, maar een zorgvuldig gecomponeerd verhaal met gedegen uitgewerkte personages en een overtuigende rol voor Shetland.
Dit boek is de eerste in een serie van vier. Ben benieuwd naar de andere die zullen volgen. De nominatie voor de Dagger heeft ze in elk geval binnen.