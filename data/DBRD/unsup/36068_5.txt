Hart van Smaragd van Miranda Peters is het krachtige derde en laatste deel van de Gaia-trilogie. Een geweldig spannende young adult serie van eigen bodem!

Voor haar geboorte is Hester ergens mee geïnjecteerd. De moeder van Hester dacht dat het een soort vitamine was, maar dit blijkt iets heel anders te zijn geweest. Hester heeft een middel gekregen waardoor zij heel erg sterk is. Ze kan moeiteloos een auto optillen, oneindig snel rennen en is nooit ziek. Hierdoor voelt Hester zich vaak een freak en wil ze deze gave het liefst verbergen. 

In Hart van Glas (Gaia Trilogie deel 1) en Hart van Vuur (Gaia Trilogie deel 2) leert Hester dat zij niet de enige is met deze kracht. Er zijn er meer, waaronder haar grote liefde Siem, die Hester op een hele bijzondere wijze heeft ontmoet. De enorme kracht levert niet alleen vrienden op maar brengt ook mensen in het leven van Hester en Siem die deze kracht willen misbruiken.

In Hart van Smaragd gaan Hester en haar vrienden op reis om voorgoed met hun vijanden af te rekenen en om er voor te zorgen dat het middel niet in de verkeerde handen valt. De vriendengroep komt daarbij voor een aantal moeilijke beslissingen te staan.

“.... ik wilde nog veel meer dingen zeggen, maar het was te veel. Mijn hart wist meer dan mijn mond ooit zou kunnen verwoorden.” Miranda Peters

Tijdens hun verblijf op Rhodos moeten de vrienden vechten om hun doel te bereiken. Ze ontmoeten bestaande en nieuwe vijanden en ondervinden ze tegenstand uit onverwachte hoek. Maar de vriendengroep is hecht en het blijkt dat de kracht van liefde en de kracht van vriendschap van onschatbare waarde is. Hester en haar vrienden zullen er alles aan doen om te zorgen dat de wereld veilig is.

Hart van Smaragd is het zeer geslaagde slot van de Gaia Trilogie. Miranda Peters heeft karakters gecreëerd die je stuk voor stuk aanspreken. Je voelt je niet alleen betrokken bij Hester, maar bij de hele vriendengroep. De schrijfwijze van Miranda Peters is vlot en sommige passages raken je recht in het hart. Het verhaal zit bomvol spanning, wat eigenlijk geldt voor alle delen van deze serie. Hart van Smaragd laat je lachen, huilen en op het puntje van je stoel zitten. Je hebt het gevoel dat je voor even deel uitmaakt van de groep van Hester en haar vrienden. Deze serie en dus ook Hart van Smaragd verdient met gemak 5 sterren.

Deze recensie schreef ik voor, en is terug te vinden op de blog In de Boekenkast: https://indeboekenkast.wordpress.com