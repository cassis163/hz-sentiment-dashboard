Brené Brown leert je hoe je na het vallen weer op kunt staan, dat je je emoties moet erkennen en er nieuwsgierig naar moet zijn en dat je moet leven vanuit je volle mens-zijn. Wat Brené in dit boek beschrijft en onderzoekt is niet alleen van toepassing op burn-out of depressie, ook op allerlei andere vlakken zoals relatieproblemen, werkgerelateerde problemen. Van groot tot klein. Iedereen kan iets uit dit boek halen en het toepassen op zijn eigen leven, dat is de kracht van de boeken van Brené Brown.

Wat heb ik een inspiratie gehaald uit dit boek, de een na de andere quote heb ik gemarkeerd en ik zou hier het liefst alles met jullie delen wat me geraakt heeft en aan het denken heeft gezet. Maar de bedoeling is natuurlijk dat jullie getriggerd raken en dit mooie boek zelf gaan lezen. Wat mij aanspreekt hoeft jou niet aan te spreken, misschien haal jij er hele andere dingen uit die van toepassing zijn op jouw verhaal.
Mij heeft het in ieder geval gesterkt in het gevoel dat ik op de goede weg ben om “mijn verhaal onder ogen te zien”. Ik moet eerlijk zeggen dat ik niet alles wat ze beschreef helemaal begreep, maar dat vond ik niet storend, de strekking was duidelijk en ik heb eruit gehaald wat voor mij belangrijk was.
Sterker dan ooit is een echte aanrader als je ergens mee worstelt en wilt weten hoe je weer sterk kunt opstaan na het op je gezicht gaan.