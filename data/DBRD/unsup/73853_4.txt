In Vlak voordat ik stierf glijdt de auto van Kath op een avond weg over een stukje ijs en belandt in het stuwmeer van het Nationaal Park Dartmoor. Wonder boven wonder overleeft ze dit. Maar weer terug op de boerderij met haar man Adam en haar dochter Lydia met Asperger begint ze zich af te vragen of haar ongeluk wel een ongeluk was. Er gebeuren namelijk vreemde dingen rond het huis, haar man doet heel koeltjes tegen haar en Lydia doet en zegt dingen die Kath niet kan plaatsen. Langzaam begint ook Kath’s geheugen terug te keren en komt ze tot het besef dat haar “ongeluk” anders in elkaar zit dan haar is voorgehouden.

Vlak voordat ik stierf is geen superspannende thriller vol met moorden en bloed. Het is echter wel een thriller die je vanaf bladzijden één een beklemmend gevoel geeft. Dit mysterieuze en beklemmende gevoel heeft verschillende oorzaken. Zo spelen volksverhalen en legendes (vaak met gruwelijke afloop) een belangrijke rol in het boek. En hoewel je in eerste instantie misschien wat sceptisch tegen de geloofwaardigheid hiervan aankijkt, ga je je gaandeweg het boek afvragen of er misschien toch niet een kern van waarheid in deze verhalen zit.

Daarnaast is de plek waar het boek zich afspeelt al mysterieus genoeg. De uitgestrekte heide van Dartmoor Nationaal Park en de snel wisselende bizarre weersomstandigheden die daarbij horen in combinatie met de afgelegen woning van Kath en Adam zijn opzichzelf al genoeg ingrediënten om een spannende thriller over te schijven.

Hoewel het verhaal soms wat langzaam voortkabbelt, gebeurt er wel genoeg om de aandacht voortdurend vast te houden. Soms is er ineens een verrassende wending en bovendien zorgt het langzaam terugkerende geheugen van Kath ervoor dat ik steeds maar door wilde lezen. Helaas vond ik de ontknoping op sommige punten wel wat ongeloofwaardig, maar ik had het zeker niet zien aankomen.

Vlak voordat ik stierf is geen hele spannende thriller, maar bevat genoeg elementen om het geheel een mysterieus en beklemmend sfeertje mee te geven. Persoonlijk vond ik zelf IJstweeling van dezelfde auteur wel wat beter, maar ook Vlak voordat ik stierf is zeker het lezen waard.