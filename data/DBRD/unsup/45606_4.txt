Opgelet: deze recensie bevat spoilers over Bling Bling 1!

Jan Van Der Cruysse heeft er een handje naar om dikke boeken te schrijven. Zijn fantasie is zo groot dat Bling Bling 2 opniew meer dan 500 blz telt over een wereld waar je inderdaad boeken over vol kan schrijven: namelijk die van de Antwerpse diamant. Ook al waaiert zijn verhaal over heel de wereld uit, wat ik fantastisch vind trouwens, de basis van het verhaal is “ 't Stad”. Daar zit de politie-eenheid van Beerke Wagemaker die nog steeds de zoektocht voert naar het Georgische trio dat in het eerste boek verantwoordelijk was voor de moord op de diamantkoerier Sergei Tokar en het gezin van een Parijse CEO. Aan het begin van het boek leidt deze zoektocht Beerke naar Eindhoven, waar er een vluchtwagen van het trio wordt gevonden maar dat ongelukkig genoeg door een boobytrap 3 politie-agenten het leven zal benemen. De tocht van het Georgische trio kan enigszins gevolgd worden omdat ze op hun terugreis uit Europa een spoor van dodelijke slachtoffers achter laten. Slagen Beerke en haar collega's erin om deze geweldenaars te stoppen? Of zal het misschien Sergei's tweelingbroer, Roman, die ook op onderzoek gaat, eerder lukken, die zich tot doel heeft gesteld de moord op zijn broer te wreken?

Ondertussen heeft Albertien Van Der Valk, een voormalig veiligheidsconsulente bij het bedrijf Dia-Securis in dienst van het diamantbedrijf Medusa van Victor Gogua, haar schip gekeerd en kunnen we haar voorbereidingen volgen samen met de daders van de vorige diamantdiefsttal bij Medusa om nog een grotere coup te slaan dankzij haar kennis. Ze stellen een team samen van een aantal experten op ieder hun terrein uit de hele wereld en slagen er in één van de grootste diamantroven ooit uit te voeren op de luchthaven van Zaventem. Hierdoor lopen de spanningen tussen de Georgiërs en de politie natuurlijk nog hoger op. Beerke wordt tevens ingeschakeld als schakel in Antwerpen in het onderzoek naar de diamantroof samen met haar collega's van de politie op Zaventem. En dan is er nog ex-reporter Johannes, het ex-lief van Beerke, die is ingelijfd door de Hoge Raad voor Diamant om onderzoek te doen naar Medusa, de daders achter de diamantroof en de Georgische schakel. En zo gaan ze elkaar natuurlijk voor de voeten lopen.

Van Der Cruysse weet alle verhaallijnen, die hij opent, op een interessante wijze levend te houden door vele details toe te voegen zodat het nergens gaat vervelen. Dat is met een 'klepper' als dit wel al een beetje een kunst op zich. Integendeel, de spanning is vreselijk goed opgebouwd en komt naar een hoogtepunt toe naar het laatste deel van het boek maar is ook zo geproportioneerd dat je terug een welverdiend rustpunt krijgt met enkele cliffhangers naar het einde toe als opmaat naar het derde en afsluitende deel van wat de Bling Bling-trilogie is geworden. Ook zijn personages is hij beter en beter gaan kennen, waar je als lezer geboeid door blijft lezen. Hij heeft een schrijfstijl waarin sommige details van het verhaal je soms overbodig lijken, maar die het geheel als het ware luchtig houden en veel sfeer en couleur locale toevoegen van de plaatsen op de wereld die hij op dat moment bezoekt. Ik wist niet dat een ex-woordvoerder van de luchthaven van Zaventem zoveel fantasie kon hebben! Dit is opnieuw een kanjer van een boek!