Zélie gaat op een missie om de magie weer terug te brengen naar haar land Orïsha. Dat doet ze met de hulp van haar broer Tzain en Amari, de prinses van Orïsha. De slechterik in dit verhaal is Inan, de broer van Amari en de kroonprins van Orïsha.

Wat erg leuk is aan dit boek, is dat het verhaal uit drie verschillende perspectieven wordt verteld, namelijk die van Zélie, Amari en Inan. Je leert deze drie personages dan door en door kennen, waardoor ze hierdoor erg levendig worden. Vooral het perspectief van Inan vond ik ontzettend leuk om te lezen, vooral omdat hij de slechterik in dit verhaal is. Je komt te weten waarom hij de magie wil vernietigen, maar je leert ook dat hij af en toe een zachte kant heeft. Hoewel hij slecht is, vond ik Inan toch een erg leuk personage.

De schrijfstijl van Tomi Adeyemi is ook een van de pluspunten. Ze schrijft zo meeslepend en vlot, waardoor je als het ware in de wereld van Orïsha getrokken wordt. Zodra je begint met lezen, wil je niks anders meer dan het boek zo snel mogelijk uitlezen. Het is spannend en bevat verschillende plottwisten die ik niet zag aankomen.

De worldbuilding is zo goed! Je komt namelijk veel te weten over het geschiedenis van het land en het land zelf. Je leert namelijk hoe de magi zijn ontstaan en hoe ze aan hun krachten komen. Aan het begin van het boek heb je nog een lijstje waarin alle soorten magi kort worden uitgelegd. Ook zie je een prachtige landkaart van Orïsha op de schutbladen van het boek. Het lijkt hierdoor alsof dit land echt bestaat.

Dit boek bevat niet alleen geweldige personages en een fantastische schrijfstijl en worldbuilding. Er worden ook maatschappelijke problemen aangekaart. De magi worden namelijk onderdrukt vanwege hun donkere huidskleur, zilveren haren en hun vermogen om magie te ontwikkelen. Ze worden uitgescholden voor ‘worm’ en worden soms als slaven gebruikt. Deze problemen zie je ook terug in de echte wereld. Het is dus goed dat er ook in boeken aandacht hieraan wordt besteed.

Bloed en Beenderen is dus een boek dat ik zeker kan aanraden. Niet alleen vanwege de prachtige buitenkant, maar ook vanwege het geweldige inhoud. En als je eenmaal begint met lezen, kan je niet meer stoppen! Ik geef het boek dus 5 welverdiende sterren!