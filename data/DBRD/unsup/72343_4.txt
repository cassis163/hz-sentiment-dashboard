Colin Forbes schreef dit boek in 1976 . Houd daar even rekening mee. Flitsend internet, laptops en tablets, mobiele telefoons, WiFi? Nopie, nada, niente.

Het is niet Forbes eerste spionage thriller en kan vergeleken worden met soortgelijke thrillers. Denk aan het genre waarin LeCarré of Forsyth in uitblinken.

De Tweede Wereldoorlog ligt nog vers in het geheugen. Het is de tijd van de Koude Oorlog, KGB en het vrije Westen tegen Rusland. Een geheime groep agenten onderhoudt contact met een hoge ome binnen de KGB maar kent de identiteit van Angelo niet. Dan krijgen ze bericht: Angelo moet met spoed ontsnappen.

Probleem: Europa zucht onder bar winterweer dat het vliegverkeer ontregelt. Men wil namelijk Angelo zo snel mogelijk de Atlantische Oceaan over krijgen. Alternatieve routes worden bekeken, met als laatste mogelijkheid: Schiphol. (Bestond Zaventhem nog niet in 1972?)

De spion moet van achter het IJzeren Gordijn naar het vrije Westen gesmokkeld. Maar voor het zover is, schetst Forbes wel de achtergrond van het team en hoe het allemaal zo ver heeft kunnen komen.

Terwijl het vliegverkeer langzaam maar zeker stil komt te liggen en de eerste doden zijn gevallen, blijft er uiteindelijk één optie over. Het team moet een deel van het traject per internationale trein afleggen. Ondertussen zijn er verraders, dubbel agenten, probeert de KGB de ontsnapping ongedaan te maken en worden er terroristen cellen geactiveerd.

Hoogspanning, hoog tempo: verijdelde aanslagen, geïnfiltreerde agenten over en weer. Het verhaal heeft alle ingrediënten voor een paar uur niet al te inspannend maar wel onderhoudend leesplezier. Uiteraard wel, voor wie van dit genre houdt. Verwacht geen Smiley: de personages blijven praktisch één-dimensionaal en vrij standaard.

Wat het voor Nederlandse lezers extra leuk maakt: Nederland speelt een rol in het verhaal en niet alleen Schiphol. De ontknoping vindt plaats tijdens het laatste deel van de reis. Blijkbaar heb ik wel zitten slapen tijdens aardrijkskunde: welke zee noemen wij de West-zee?

Ik had geluk en vond mijn exemplaar op Utrecht CS, bij de stand van Boek-Wissel. Vóór de verbouwing had het station een Boekspot-kamer. Die bleek nu vervangen door een stand, vlak bij de piano en uitgang richting centrum. Een boek dat je niet meer wilt, kan je daar achterlaten en inwisselen voor een ander exemplaar. Hartelijk dank aan degene die deze pocket daar achter liet! Uiteraard gaat mijn exemplaar binnenkort weer naar Boek-Wissel of soortgelijke "ruil-bibliotheken".