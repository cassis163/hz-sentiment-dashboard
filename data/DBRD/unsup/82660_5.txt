Kellen wordt bijna 16 en dat betekent dat hij proeven moet doorlopen om een echte Jan’Tep magiër te worden. Het probleem is alleen dat Kellen bijna geen magie heeft. Als hij zijn proeven niet haalt, zal hij gedegradeerd worden tot de Sha’Tep: de mensen zonder magie die het vuile werk van de Jan’Tep moeten opknappen. Maar dan verschijnt Ferius Parfax, een jonge vrouw die duidelijk een andere mening heeft en Kellen laat afvragen of hij wel thuishoort in de Jan’Tep-gemeenschap.

Ik was erg benieuwd naar dit boek. Ik had het vaak voorbij zien komen op social media en de cover is super mooi, dus dit boek kon ik niet laten liggen.

Kellen is niet je standaard held. Hij is de zwakste van zijn leeftijdsgenoten: hij kan bijna geen magie gebruiken. Kellen weet zich tot nu toe te redden met zijn listen. Het was erg verfrissend om een keer een verhaal te lezen over een persoon in een magische wereld die zelf bijna geen magie kan gebruiken. Kellen is een personage waarmee je je gemakkelijk kunt identificeren, dit komt mede door de humor en sarcasme in het boek.

De schrijfstijl is erg fijn. De gedachtes en gesprekken komen natuurlijk over en je leest er vlot doorheen. Het verhaal neemt je mee naar een heel nieuwe wereld met magie, andere volken en andere gebruiken. Het boek zit vol spanning en avontuur en dit wordt versterkt door een aantal grootse plotwendingen.

Ik heb genoten van dit boek en daarom krijgt Vogelvrij van mij 5 sterren. In maart 2018 komt het tweede deel uit in deze serie. Ik kijk er heel erg naar uit!