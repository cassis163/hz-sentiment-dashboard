Carve The Mark verliep voor mij in stijgende lijn, daarom was ik heel erg nieuwsgierig of die trend werd doorgezet in deel twee, The Fates Divide.Waar het eerste boek niet volledig mijn aandacht kon vasthouden en ik soms wat actie of spanning miste, was daar nu helemaal niets van te merken. The Fates Divide heeft me enorm verrast en mijn verwachtingen absoluut overtroffen!

Het concept en de hele worldbuilding van Veronica Roth is echt fenomenaal. Zo'n prachtige planeten en zo goed uitgewerkt: iedere planeet heeft zijn eigen cultuur en die leer je nu allemaal wat beter kennen.

Cyra en Akos worden ook op hun best getoond. Wanneer Cyra's vader, Lazmet Noavek, plots op het toneel verschijnt en de oorlog verklaart aan Thuvhe, ontpopt Cyra zich tot een ware diplomaat die de rechten van de Shotet verdedigt tegenover de Great Assembly. Akos daarentegen zit nog steeds in de knoop met zijn lotsbestemming, die als een dreigende wolk boven zijn hoofd blijft hangen en hem overal volgt. Maar ook hij blijft niet bij de pakken zitten, hij zoekt én vindt een nieuwe missie, wat die precies is zal ik nog niet verklappen.

Ook komen we meer te weten over Akos' familieleden Cisi en Eijeh, die een deel van Ryzek in zich heeft opgenomen door het uitwisselen van al die herinneringen. Cisi blijft Isae trouw en volgt haar op de voet om haar te adviseren. Eijeh leert dan weer omgaan met zijn visioenen waarbij hij hulp krijgt van Sifa. De hoofdstukken die vanuit zijn perspectief zijn geschreven zijn eerder verwarrend dan een echte bijdrage, maar als lezer krijg je wel een beter beeld van hoe Ryzeks herinneringen Eijeh hebben veranderd.

The Fates Divide heeft een hoog verteltempo en de gebeurtenissen volgen elkaar snel op, aan actie geen gebrek dus! Voor je het weet ben je al in het midden van het boek beland en word je wereld op z'n kop gezet door een plottwist om U tegen te zeggen!

Mijn boodschap aan iedereen die nog twijfelde om verder te lezen na Carve The Mark: zeker doen, je zal er geen spijt van krijgen! Voor één keer is het tweede deel in een serie echt beter dan deel één.