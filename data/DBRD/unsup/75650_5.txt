Korte inhoud
Het is nog maar enkele weken geleden dat Kit, Maxim Trevelyans broer, overleed in een tragisch ongeval. Maxim krijgt echter geen tijd om te rouwen. Zijn wereld staat namelijk op zijn kop doordat hij onverwacht en onvoorbereid Kit’s adellijke titel erft met het bijbehorende vermogen en landgoederen. Kit was gedurende gans zijn jeugd voorbereid op zijn rol, maar Maxim niet. Door de vele veranderingen heeft Maxim het moeilijk bij zijn nieuwe rol als graaf. Maxim is bovendien een echte rokkenjager, bijna elke avond brengt hij een ander meisje mee naar huis. Hij heeft het nogal moeilijk om zich te binden want hij is nooit zeker of vrouwen hem leuk vinden of zijn adellijk titel.

Alessia is Maxims nieuwe huishoudster en Maxim raakt gefascineerd door haar, zij is mysterieus en mooi. Bovendien delen ze hun passie voor muziek. Alessia heeft echter een gevaarlijk verleden en heel wat geheimen. Maar Maxim doet er alles aan om haar te beschermen.

Conclusie
E.L.James kennen wij allemaal, zij werd wereldberoemd met de trilogie Fifty Shades of Grey. Ze evolueerde van een anonieme schrijver van sensuele verhalen die zij postte op internet naar het icoon van de erotische literatuur. Zo een 150 miljoen exemplaren werden er verkocht van Fifty Shades en de films waren kaskrakers. The Mister (of in het Nederlands De Mister) is haar eerste roman na Fifty Shades. Eerlijkheidshalve moet ik bekennen dat ik enkel deel één heb gelezen van de Fifty Shades. Meestal ben ik teleurgesteld van hypes en dit was ook hier het geval, hierdoor ben ik niet meer begonnen aan het tweede en derde deel. Hoewel de kritieken over haar nieuwe roman overwegend negatief blijken overwon mijn nieuwsgierigheid het en las ik De Mister.

Het bleek voor mij een echte pageturner te zijn, het verhaal was spannend en E.L.James heeft een verrassende mooie, beeldende schrijfstijl. Het leek alsof ik naar een film keek in plaats van een boek aan het lezen was. Wat mij ook bijzonder opviel was de uitgebreide research die de auteur heeft gedaan voor dit verhaal. Alles is zeer perfectionistisch uitgewerkt, waardoor alles aan het verhaal ook klopt. De plaatsnamen in Albanië werden tot in de kleinste detail omschreven, na het lezen heb ik deze even gegoogeld en de foto’s die ik vond waren precies zoals ik mij alles had voorgesteld aan de hand van E.L.James’
omschrijvingen. Maar haar research gaat veel verder dan enkel plaatsomschrijvingen, ze heeft zich ook verdiept in de Albanese taal, cultuur en tradities. Op een subtiele manier, zodat het niet vervelend wordt voor de lezer laat de auteur haar personages af en toe Albanees tegen elkaar spreken, wat het geheel alleen maar realistischer maakte. Het is zeker niet makkelijk voor een auteur om in een verhaal de personages hun eigen taal te laten spreken en de aandacht van de lezer er bij te houden, hier een dikke pluim voor E.L.James! De verhaallijn is zoals verwacht van een erotische roman dun, licht en voorspelbaar, doch zit er ook wat spanning in. Tussen de lijnen door komen heel wat sociale thema’s aan bod.

Zo is één van de hoofdthema’s het onderscheid tussen de verschillende sociale klassen (economische ongelijkheid) en hoe overheidsinstellingen de rijken blijven beschermen. Maxim heeft alles, hij kan naar de winkel gaan en aankopen doen zonder na te denken over hun kostprijs, heeft bediendes onder hem, … dit allemaal door zijn geboorterecht. Hiertegenover staat dan Alessia die haar ogen uitkijkt van alle producten die in de Londense supermarkten op het schap liggen, zij dient ook heel hard te werken om een beetje te kunnen rondkomen. Verder komen nog andere zware sociale thema’s aanbod zoals het statuut van arbeiders zonder papieren, onderdrukking van vrouwen, mensenhandel en de gevaren van sociale media.

Het boek bestaat uit meerdere kleine hoofdstukken waarin de perspectieven op een snel tempo wisselen, Alessia en Maxim komen afwisselend aan het woord. Hierdoor leren we hen zeer goed kennen en kan je je als lezer goed inleven in het verhaal. Alessia is een personage waarvan iedereen zal houden en Maxim is de man waar elke vrouw voor in zwijm valt. De Mister is een luchtig, romantisch en sensueel verhaal geschreven met een pen van hoogstaand niveau, wat misschien wel een bijzondere combinatie is. De schrijfstijl van E.L. James zou perfecte passen voor een literaire thriller of roman. Het boek is geschreven met klasse en is wat het is: een sensuele roman. Van mij krijgt De Mister een 4.5 sterren.