Ish Ait Hamou is bekend geworden dankzij So You Think You Can Dance, maar naast danser is hij ook auteur. Hij debuteerde met Hard hart en zijn tweede boek Cécile was ook een zeer groot succes. Nu schreef hij in het kader van Te Gek!? zijn derde boekje, een novelle, Als je iemand verliest die je niet kan verliezen.

Dit boekje telt slechts een honderdtal pagina's, maar laat een diepe indruk na. Tijdens een treinreis ontmoeten Sheila, een chirurg en Sulayman, een Palestijnse vluchteling elkaar. Ze raken aan de praat en Sulayman vertelt zijn levensverhaal aan haar. Sheila is op weg naar een klein stadje om daar als chirurg in het ziekenhuis te beginnen. Na de treinreis nemen ze afscheid, maar niet veel later ontmoeten ze elkaar weer in een levensbedreigende situatie.

Het verhaal zit ook zeer goed ineen. De schrijver werkt met flashbacks en laat die doorsijpelen in het heden. Je wordt als het ware meegezogen in het verhaal en kunt het niet meer loslaten totdat het boek uit is.

Dit dun boekje raakt verschillende thema's aan, waaronder natuurlijk het thema rond de geestelijke gezondheid van Sheila, aangezien Ish dit boek geschreven heeft voor de Te Gek!?-campagne. Dit is een mooi voorbeeld van hoe mensen met psychische problemen toch in staat zijn om mee te draaien in de huidige maatschappij of toch op zijn minst proberen mee te draaien. Als psychiatrisch patiënt is dit echter niet gemakkelijk, want er heersen allerlei taboes rond psychiatrie en geestelijke stoornissen. Dus dit boekje kan een stimulans zijn om dergelijke taboes te doorbreken en de geestelijke gezondheid meer bespreekbaar te maken.

Naast dat thema, speelt natuurlijk ook de vluchtelingenproblematiek een rol. Sulayman is een Palestijnse vluchteling. Maar als vluchteling heeft hij een vaste job als nachtwaker en woont hij in een eigen studiootje. Met de huidige vluchtelingenproblematiek in ons land hebben mensen wel eens een negatief beeld over vluchtelingen, maar dit hoeft niet zo te zijn, want sommige vluchtelingen proberen ook hun leven te leiden zonder te profiteren van de ander, zoals de meesten beweren.

Naast deze thema's bevat Als je iemand verliest die je niet kan verliezen ook hele mooie citaten. Deze wil ik ook graag delen met jullie, lezers:

~

'Alles kan toch? Als je iets heel graag wil, dan kan het.'
'Is dat waar?'
'Zeker. Het zit allemaal in je hoofd. Als je iets wil, moet je ervoor gaan.'

~

''Het is soms moeilijk, maar helaas wordt het er met de tijd niet gemakkelijker op. Als je iemand verliest op je tafel. Als je niet alles onder controle hebt, als niet alles in orde is. Als je iemand niet kan redden die je moet redden. Als je iemand verliest die je niet kan verliezen. Daarom, is het aan ons. Ik moet alles onder controle hebben. Ik kan het bepalen. Ik wil niemand meer verliezen op mijn tafel. Niemand. Ik denk dan altijd: de volgende red ik. Wat er ook gebeurt, de volgende red ik.'

~

Sheila was een sterke vrouw, een ervaren vrouw. Ze had de bittere beproevingen van het leven vaak met succes getrotseerd, maar er is één berg die ze nooit heeft kunnen beklimmen. Eén weg die ze nooit heeft kunnen begaan. Het is een gebeurtenis waar ze nooit naar heeft willen terugkijken. Een gevoel dat ze nooit heeft kunnen verwerken. Ze heeft zichzelf nooit de tijd gegeven om van dat 'moeilijk' een 'gemakkelijk' te maken. In plaats daarvan offerde ze zichzelf op voor het welzijn van anderen, de patiënten, eraan voorbijgaand dat ze nooit iets zou kunnen betekenen voor een ander als ze er niet kon staan voor zichzelf.

~

Het is moeilijk want je wil een tweede kans, maar die is er niet, je krijgt er vaak maar één. Ik kan dat gevoel niet meer aan. Geen controle over een situatie hebben, hulpeloos toekijken hoe het allemaal voor je gebeurt. Hoe het voor je wordt bepaald, alsof wat jij wil geen enkele waarde heeft.

~

'Ik vind je Nederlands prima, Sulayman. Mensen kunnen soms zo moeilijk doen als het aankomt op taal. Goed Nederlands, slecht Nederlands. Taal is belangrijk maar niet belangrijker dan de boodschap. Ik begrijp je en dat is het allerbelangrijkste. Dat we elkaar kunnen begrijpen.'