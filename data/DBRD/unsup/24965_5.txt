Het boek
‘Ritueel’ is het derde deel van de vierdelige serie ‘De Noordzee moorden’. In 2014 schrijft Isa Maron de eerste twee delen.

Rechercheurs Maud Mertens en Niels Bingsten worden op de zaak gezet van de gruwelijke vondst van een menselijke schedel in de tuin van een villa in Amsterdam-Noord. Nader onderzoek toont aan dat er meerdere schedels in de tuin zijn begraven, afkomstig van jonge vrouwen. De schedels zijn op dusdanige wijze gepositioneerd dat ze een bepaald patroon vormen. Student Kyra Slagter woont vlakbij de plek des onheils en is derhalve snel ter plaatse. Haar grootste belang is te achterhalen of een van de schedels van haar verdwenen zus Sarina is.

Zien Mertens en Bingsten kans om helderheid in deze gruwelijke zaak te brengen en wie zijn de dode vrouwen? Je leest het in ‘Ritueel’.

Visie van de recensent
‘Ritueel’ kent een viertal primaire verhaallijnen: het onderzoek van Maud Mertens, het leven van student Kyra Slagter, de gebeurtenissen van Sarah in Londen en de ‘stem’ van de moordenaar, staan in deze verhaallijnen centraal.

Maron levert met ‘Ritueel’ wederom een tenenkrommend spannende thriller af. Spanning en een enorme psychologische lading wisselen elkaar af. De schrijfstijl van Maron is prachtig en doet het verhaal alle recht. Ondanks de vele wendingen in het verhaal, raak je als lezer nergens de draad kwijt en wil je maar een ding…..weten hoe het verder gaat! Zelfs het feit dat ook ‘Ritueel’ met een cliffhanger eindigt, doet niets af aan het leesgenot dat Maron de lezer met haar boek verschaft.

Op subtiele wijze merk je als lezer dat de auteur bezig is de verhaallijnen die ertoe doen, naar elkaar toe te bewegen. Het feit dat deze manoeuvre nauwelijks waarneembaar is, is op zich al een prestatie.

Over de auteur
Isa Maron werd in 1965 geboren in Utrecht. Ze deed het gymnasium en studeerde in Amsterdam Economische Wetenschappen en Psychologie. Na haar studie werkte ze als marketeer bij onder andere Wolters Kluwer en Ahold. Sinds 2002 is ze met haar eigen bedrijf actief op het gebied van strategie en human resources. Isa woont met haar man en vier zoons in Amsterdam.

Isa debuteerde in 2008 met Passiespel, een thriller over een werkende moeder die in de ban raakt van haar SM-minnaar. Het boek won de prijs van ‘Beste Nederlandse Vrouwenthriller 2008‘. In 2010 volgden Verboden verleden en de minithriller Vrij Zwemmen. In 2011 kwam Schaduwkant uit. Er verschenen verschillende korte verhalen van haar in verhalenbundels en onder andere in weekblad Margriet.

Uitvoering
Uitgeverij The House of Books
Paperback, 336 pagina’s
ISBN10 9044348159
ISBN13 9789044348156

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/