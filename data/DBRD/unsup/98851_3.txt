“Piep zei de muis” is het tweede boek van M.J. Arlidge over inspecteur Helen Grace. Het is tevens een stamp vooruit ten opzichte van zijn debuut, ” Iene Miene Mutte”. Qua spanning, tempo en manier van vertellen ontlopen ze elkaar niet veel, maar het geheel is nu wel beter in balans. Auteur en personages zitten wat beter in hun vel en ook het geheel is meer doordacht. De slordigheden van het debuut zijn grotendeels verdwenen. Het verhaal zit goed in elkaar en bevat ook zeker een aantal originele vondsten. De problemen die Grace heeft met de pers en het politieke gekonkel binnen het politiekorps komen soms wat geforceerd over. De spanning heeft echter altijd de overhand en ook de plot zit nu goed in elkaar. In z’n totaliteit is dit een uitstekende thriller en lijkt Helen Grace klaar om zich definitief te vestigen aan de top van de vrouwelijke inspecteurs binnen het thrillerlandschap.