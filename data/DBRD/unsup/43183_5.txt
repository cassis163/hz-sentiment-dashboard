Vlakbij de plek waar Tess woont is een overval gepleegd. De hele buurt is geschrokken, de juwelier die werd aangevallen ligt in het ziekenhuis. Het gebeurde precies in de straat waar Tess met haar vriendje Victor en haar beste vrienden Rachel en Brahim bezig was met een filmproject voor school.  

Fabian, een jongen bij hun op school, is de zoon van de juwelier. Zijn gezin is kapot van de gebeurtenis en het gaat niet goed met hem. Tess en haar vrienden willen hem maar al te graag steunen en zijn dan ook enthousiast wanneer ze erachter komen dat ze per ongeluk belangrijk videomateriaal hebben vastgelegd van de overval. Een aanwijzing over de dader... Maar de schokkende ontdekkingen die hieruit volgen gooien het leven van Tess overhoop. Lukt het de vriendengroep om bij elkaar te blijven in moeilijke tijden?  

Carry Slee is als schrijfster altijd op zoek naar een verhaal. Toen ze iets in de krant zag staan over een man die opgepakt werd vroeg ze zich dan ook meteen af hoe dat dan zou zijn voor zijn familie. Hoe ga je daar in hemelsnaam mee om? Verdacht gaat niet zomaar over een misdaad die gepleegd wordt en de zoektocht naar de dader die de tornado van ellende heeft veroorzaakt. Je leeft mee met alle vrienden en familie die in het puin terechtkomen die de tornado achterlaat. En wat voor een puin...  

Als Verdacht een fruitmand zou zijn, zouden verdachtmakingen en schuld alleen nog maar de appels zijn. Er zit nog zoveel meer in! Een tros bananen van het belang van vertrouwen in de liefde, druiven van hoe je moet omgaan met gemene roddels op de middelbare, kiwi’s die laten zien dat het milieu waarin je opgroeit je niet slechter of beter maakt en de sinaasappels maken duidelijk dat echte familie nou eenmaal altijd van elkaar blijft houden. O ja, er ligt nog één kers bovenop die alles door de war gooit met de smaak van alcohol. Zelfs als je niet zo van fruit houdt zul je deze mand in één keer leeg willen eten, omdat je telkens weer benieuwd bent naar de volgende smaak.  

Slee lijkt voor haar boeken steeds weer hetzelfde recept te gebruiken: een vriendengroep die op de middelbare zit, een hoofdpersoon die in de problemen raakt, maar ook verliefd wordt (of is). Niet te vergeten een stamkroeg waar ze met z’n allen bij elkaar komen. Maar het is niet zomaar een recept, blijkbaar is het een gouden recept. Het komt regelmatig voor als ik aan vrienden vraag: ‘Lees jij eigenlijk veel?’ dat ze antwoorden met: ‘Nee nee, alleen Carry Slee’.    

Verdacht lezen is dus vast een goed idee!