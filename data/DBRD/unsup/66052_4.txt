De voorkant van het boek belooft een grimmige thriller, het toont een grijs, kaal gebied met wat restant gebouwen met schoorstenen en een jongetje met een rode muts. Er staat echter een plaatje op van een eerder boek van de auteur `The ice twins` en helaas is deze niet verwijderbaar. Het is bedoeld als reclame, maar omdat het er niet af kan is het wat afleidend.
Rachel is een jonge vrouw van 30 uit de arme wijk van London. Haar verhaal begint op 178 dagen voor Kerstmis als ze samen met haar gloednieuwe man David aankomt op Carnhallow huis. De setting voor dit huis is erg grimmig, het huis is letterlijk en figuurlijk gebouwd op grond van de oude tinmijnen in Cornwall aan de kust. Het gebied is kaal, rotsachtig, vervallen, verlaten en ver weg van de bewoonde wereld. Het verleden spookt er voortdurend rond. Vooral haar verleden, wat ze allemaal heeft meegemaakt en de voorspelling die ze voor haar kiezen krijgt van haar nieuwe stiefzoon Jamie: “ je zult dood zijn met Kerstmis”.
David behoort tot de Kerthens, de oprichters van de mijnen en bezit alles. Hij heeft een zoon Jamie van 8. Zijn vorige vrouw Nina is omgekomen tijdens een tragisch ongeluk, maar of dit wel een ongeluk is? Dit mysterie blijft tot op het eind spannend en lost zich gaandeweg op in het boek.
Jamie, de zoon van 8 heeft bijzondere kenmerken en wordt wat kinderlijker beschreven dan voor leeftijd gangbaar is. Zijn karakter had wat meer verdieping kunnen gebruiken, nu schakelt de jongen vaak en makkelijk van het ene extreme naar het andere extreme.
Elk hoofdstuk wordt vertelt vanuit het perspectief van David of vanuit Rachel. Zowel David, Rachel als Jamie gaan allemaal een psychologisch proces door van de zomer tot de korte dagen voor de Kerst. Met op de achtergrond het bijzondere karakter van de omgeving en het huis is dit boek een spannend boek voor de eenzame, koude winteravonden.