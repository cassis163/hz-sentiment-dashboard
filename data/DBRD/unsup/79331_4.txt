Stel: je bent gestrest en zit 'in je hoofd'. Wat doe je dan? Een bad nemen bijvoorbeeld. Lekker ontspannend. Wist je dat je dit ook kunt doen zonder bad? Je hebt er een bos voor nodig. In Japan nemen sommige mensen een 'bosbad'. Shinrin-yoku heet het. Natascha Boudewijn heeft een klein maar fijn boekje geschreven, om hiermee kennis te maken.

Bij bosbaden treed je heel bewust in contact met de natuur. Dit heeft positieve effecten op onze gezondheid. Je vindt de ware natuur in jezelf en komt tot verstilling.

Na een korte introductie met beantwoording van enkele vragen omtrent het fenomeen, staan er enkele oefeningen in het boekje. Deze kan je tijdens een wandeling in het bos doen. Het fijne is dat je kunt kiezen uit wat voor jou het beste aanvoelt. Enkele oefeningen volgen ook de seizoenen. Dat voelt aan als een bonus.

Het leest dus als een handboek met praktische informatie. De kracht van het boekje ligt in het uitvoeren van de oefeningen, en de herhaling er van. Doe je dat niet, dan is het weinig waard. Natascha inspireert hier voor. “Laat een beetje regen of wind je niet weghouden uit het bos”, zegt ze bijvoorbeeld.

Er is aandacht besteed aan de vormgeving van het boekje. Mooie foto's worden afgewisseld met tekst en aquareltekeningen. Doordat het boekje klein is, kan het tijdens een wandeltocht makkelijk mee worden genomen.

Dit is een boek voor mensen die bewust willen zijn, en de behoefte hebben zich te verbinden met de natuur. “Kom uit je kantoor, kom uit je huis”, roept het boek je op. Dit kan het begin zijn van iets moois, of, voor degenen die daar al mee bezig zijn, een uitbreiding van het bewust zijn in de natuur.