Laia Jufresa vertelt in ‘Umami’ het verhaal van drie families die in een hofje in Mexico-Stad wonen. Deze families verliezen een moeder, een dochter en een echtgenote. Eén verdwijnt, één verdrinkt en één overlijdt.

“Ik schuif het briefje onder de deur door. Ik ga op mijn knieën zitten om te controleren of het goed naar binnen is gekomen en zie een paar voeten roerloos in mijn richting wijzen. Mijn hart begint te bonzen.”

Umami richt zich niet op de gebeurtenissen zelf, maar verhaalt over de jaren die erop volgen. Hoe de bewoners van het hofje omgaan met hun verdriet. Het verhaal wordt echter nergens té zwaarmoedig doordat de auteur haar verhaal lichtvoetig brengt hetgeen echter niets afdoet aan het verdriet van de betrokkenen.

“Op weg naar de pizzeria huilt papa achter het stuur. Onopvallend. Zonder te snikken, zonder geluid, met allen maar tranen die over zijn wangen biggelen, als op de schilderijen van een man in het park vlak bij mijn huis, die op zijn knieën op de grond ging zitten en met spuitbussen en spatels in een paar tellen steeds dezelfde taferelen liet verschijnen.”

Jufresa’s allergrootste kracht is haar wonderschone, verhalende schrijfstijl. Jufresa speelt met woorden en springt elegant van het heden naar het verleden.

De auteur zet haar personages heel geloofwaardig neer. Je hebt als lezer nauwelijks door dat je de persoon in kwestie beschreven krijgt, zó subtiel doet Jufresa dat. Feitelijk ‘tussen neus en lippen’, maar toch duidelijk en met voldoende informatie over het karakter.

“Thuis staat de schuifpui open. Eerst schrik ik, maar dan loop ik er langzaam naartoe en zie mama op de binnenplaats. Ze staat midden op het gras met een kop koffie in haar handen. Ze lijkt wel verdwaald, in haar pyjama, met een sjaal half omgeslagen, alsof ze is ontvoerd door elfjes.”

Op delicate en respectvolle wijze gaat Jufresa om met de vele emoties die in ‘Umami’ aan bod komen. Een wonderschoon debuut!

Over de auteur
Laia Jufresa (1983) groeide op in Veracruz, Mexico, waar water uit een put werd gehaald en de elektriciteit werd afgetapt van een plek in de buurt van de snelweg. Haar grootvader stuurde haar Engelse boeken. Haar jeugd bracht ze door in Parijs. Ze heeft in Spanje, Amerika en Argentinië gewoond en momenteel is Keulen haar thuisbasis. Werk van Jufresa is verschenen in McSweeney’s, Words Without Borders en PEN Atlas. Ze is kunstenares, en schrijven is wat ze het allerliefste doet. ‘Umami’ is haar debuutroman.

Uitvoering
Uitgeverij Atlas Contact
ISBN 9789025448424
Paperback, 256 pagina’s
Vertaling Sophie Hughes

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/