Ik hou van boeken lezen. Ik lees alle genres behalve thrillers. Maar het liefst van al, lees ik op tijd en stond, een goed romantisch boek! Een roman waarbij ik mij kan vereenzelvigen met het hoofdpersonage en haar leven.

Bij uitgeverij Harlequin zit je dan aan het goede adres. Ik las de roman 'Thuis in Virgin River' van bestseller auteur Robyn Carr. Deze roman vertelt het verhaal van een jonge vrouw die, van de ene dag op de andere, haar partner verliest. Haar wereld stort in. Ze wil weg uit de gruwelen van de grootstad. Ze wil haar leven over een andere boeg gooien. Een rustig leven als verpleegster, vroedvrouw op het platteland dat lijkt haar wel wat. Maar of de idyllische voorstelling van het landleven ook de realiteit benadert is nog maar de vraag.

Carr weet je als geen ander mee te nemen in haar verhaal. Je voelt mee, leeft mee met de grote en kleine perikelen van de personages. Je waant je eveneens op het platteland, je ruikt de goede lucht, je wil ze zelf ook graag inademen. De schrijfster weet haar personages ook haarscherp te typeren. Haar manier om de personages gestalte te gegeven getuigd van de nodige mensenkennis en psychologisch inzicht. Kortom je ziet het allemaal voor je, je bent als lezer de 'onzichtbare' maar aanwezige partij. Maar het grootste talent van Carr is -naar mijn persoonlijke mening- haar geloofwaardigheid, haar realiteitszin. Nergens wordt het verhaal 'te' sentimenteel, 'te' zeemzoet, .... Neen, het moet gezegd, na wat aanvangsperikelen, voelde ik me werkelijk thuis in de kleine leefgemeenschap van Virgin River!