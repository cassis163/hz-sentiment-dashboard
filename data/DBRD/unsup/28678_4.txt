Dit boek start in februari 1829 met een spannende proloog waarin een kasteelvrouwe haar zoon dwingt om een van de zussen Cynster te ontvoeren en haar naar het kasteel te brengen, zodat zij haar wraak kan hebben. De zoon durft niet te weigeren.

Het is een maand later wanneer we kennis maken met Heather Cynster. Ze is in Londen en is te gast op een soiree van Lady Herford. Hier is vraag en aanbod aanwezig van huwelijkskandidaten. Heather hoopt daar de man van haar dromen te kunnen ontmoeten want ze wil absoluut geen verstandshuwelijk sluiten. De leden van de familie Cynster trouwen uitsluitend uit liefde en anders niet. Op de ietwat onbehoorlijke soiree loopt ze Timothy Danvers, burggraaf Breckenridge tegen het lijf en ze veracht zichzelf hartgrondig om de uitwerking die hij op haar heeft. Hij kent haar neven ruim tien jaar en Heather sinds vier jaar. Hij kan haar zoektocht naar de liefde van haar leven niet waarderen en dwingt haar het feestje te verlaten. Haar reputatie is nu nog intact. Ze zijn aan elkaar gewaagd wat betreft temperament en het gaat niet zonder slag of stoot, maar uiteindelijk zijn ze buiten. Ze is onder de indruk van deze man maar houdt graag het heft in eigen hand.
Terwijl ze in haar eentje naar de stadskoets van haar ouders loopt, wordt ze door twee kerels in een andere koets gezet en verdwijnt. Ze is ontvoerdâ€¦
Timothy volgt de koets met daarin Heather en haar ontvoerders dagenlang en leert ondertussen veel over zichzelf, meer dan hij zou willen. Zal het hem lukken om Heather uit de handen van haar ontvoerders te bevrijden of wacht haar een erger lot?

Dit is een romantisch verhaal over verlangen en liefde.
Een verhaal dat gemakkelijk leest doordat je bijna niet na hoeft te denken over wat er gebeurt, het speelt zich voor je ogen af. Hier en daar had er een versnelling in mogen zitten, maar het vleugje erotiek maakt veel goed. Helemaal passend bij een feelgoodroman.

Wanneer je de laatste bladzijde omslaat weet je nog niet wie de opdracht heeft gegeven voor de ontvoering en ook niet wat de reden hiervoor was.
Ik kijk uit naar het volgende deel 'Uit onverwachte hoek.'

Het tweede deel uit de Cynster Zusjes Trilogie met de titel: 'Uit onverwachte hoek' verschijnt april 2016.