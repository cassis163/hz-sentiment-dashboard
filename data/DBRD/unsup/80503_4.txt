Een pier die uitloopt in zee. Het water en de lucht die als het ware zonder duidelijke overgang in elkaar opgaan. Er heerst een mysterieuze sfeer op de foto. Je nieuwsgierigheid wordt onmiddellijk gewekt. De eenvoud van de foto siert! Leuk is ook dat voor de titel ‘ Smeulende waanzin’ met twee verschillende lettertypes is gewerkt. Een krullend, romantisch lettertype en een strak, eerder onheilspellend lettertype. Dit past perfect bij het genre: ‘Romantische Suspense’. Na het boek gelezen te hebben, vind ik dat de titel ook perfect bij het boek past. Het geheel klopt. Ik geef de cover daarom ook graag een 8.

Lore Bossuyt heeft een huisje gehuurd in Sint-Idesbald. Ze is uitgenodigd door ‘Artistiek Baaltje’. Deze kunstvereniging heeft Lores hulp ingeroepen om samen een diner met expositie als hommage aan haar memeetje te organiseren.
Lore heeft samen met haar hond Bouca nog maar net haar intrek genomen in het vakantiehuisje, of ze wordt via een gat in de haag aangesproken door twee kleuters. Zo komt ze in contact met Gitte, haar man en de twee kinderen, die hun vakantie doorbrengen in het huisje naast dat van Lore. Lore en Gitte worden al snel goede vriendinnen en brengen veel tijd samen door.
Ondertussen maakt Lore ook kennis met Hilda De Man, de voorzitster van de kunstvereniging. Maar al snel wordt het duidelijk dat Hilda een taaie tante is, met een eigen menig, eigen ideeën. Haar wil is wet. Het is een echte ‘Ice Queen’. Samen zouden ze de expositie moeten voorbereiden, maar de houding van Hilda ten opzichte van Lore is bijna vijandig te noemen. Hoe komt dit toch?

Per toeval komt Lore opnieuw in contact met Patrick Verbist. Op elfjarige leeftijd had ze al een oogje op Patrick en dit lijkt nog niet veranderd. Vanaf de eerste seconde dat ze elkaar ontmoeten hangt er spanning en liefde in de lucht. Maar wil Lore zich wel binden. Is ze wel klaar voor een vaste relatie?

En dan is er nog Lores verleden dat ze met zich meedraagt. Wat is er vijftien jaar geleden nu eigenlijk echt gebeurd? Hoe is haar moeder nu eigenlijk om het leven gekomen? Zit er meer achter dan Lore zich herinnert? Stap voor stap komt Lore dichter bij de waarheid. Maar had ze het verleden niet beter laten rusten?




Het verhaal speelt zich grotendeels af in Sint-Idesbald. Een badplaats waar ik nog nooit geweest ben, maar welke ik op slag op mijn ‘to do’ lijstje heb gezet, alleen al door de beschrijvingen van het vakantiehuisje van Lore.

Vergeleken met haar debuut is de schrijfstijl van Lizi is er absoluut op vooruit gegaan. Alle personages spelen een belangrijke rol. In haar debuut waren er nog een aantal scenes en personages die eigenlijk overbodig waren, die geen toegevoegde waarde gaven aan het verhaal. Dat is in dit boek niet het geval. Het boek leest zeer vloeiend en hoewel er redelijk veel personages zijn, hebben ze allemaal een duidelijke rol en plaats in het verhaal.

De hoofdpersonages worden mooi uitgediept en je kunt je gelijk een duidelijk beeld vormen van Lore en Patrick. Zowel qua karakter, als qua uiterlijk, en beetje bij beetje ook van hun leven en achtergrond. De spanning wordt in het boek met mondjesmaat opgebouwd, met de romantiek gaat het allemaal wat sneller. Maar het evenwicht tussen de twee zit juist.

Het gebruikt van dialectwoorden enerzijds, en de verwijzingen naar populaire liedjes anderzijds zijn, net zoals in Lizi’s eerste boek, zeer leuk. Ze geven een extra dimensie aan haar boeken. Af en toe is het taalgebruik wel een beetje onnatuurlijk. ‘Ondanks het retorische karakter van haar vraag antwoordde hij bevestigend’ (Deze zinsconstructie ben ik tweemaal in het boek tegengekomen).
Maar dit wordt ruimschoots goedgemaakt door de bijna poëtische beschrijvingen van bijvoorbeeld het vakantiehuisje en het kapsel van Lore.
Af en toe stoorde ik me aan het open einde van sommige hoofdstukken. Zoals het moment waarop Lore zich afvraagt hoe ze aan een uitnodiging om naar het vuurwerk te gaan, kan ontsnappen.



Het is een romantisch en spannend boek. Een alleenstaand verhaal dat Lizi toch subtiel verweven heeft met haar debuut. Ik kijk uit naar haar volgende boek. ‘Smeulende waanzin’: romantiek, spanning, liefde, waanzin. Het verhaal kan met recht en reden bestempeld worden als ‘Romantische suspense’. Ik geef het boek graag 4 sterren.