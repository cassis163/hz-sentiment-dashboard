Wanneer een actie niet verloopt zoals het hoort, is rechercheur Elvira Selas genoodzaakt om te stoppen met haar undercover werk. Na een sabbatical van een jaar in Spanje, keert zij terug naar Nederland, waar ze een laatste kans krijgt op de afdeling Zware Criminaliteit. Daar stort ze zich meteen op een zware taak: er loopt een gruwelijke moordenaar rond. Wat niemand weet, is dat Elvira haar banden met de onderwereld nog niet helemaal heeft doorgesneden. Haar verdwenen broer zit waarschijnlijk verstrikt in een bende en zij is vastberaden om hem te vinden. Dan rijst de vraag wat sterker is: een familieband, of de wet? En kan ze beide levens blijven leiden?


Veel mensen kenden Soraya Vink al van haar uitstekende werk als recensent en redacteur bij Hebban. De verwachtingen waren dan ook hoog, wat betreft haar debuut Persona. Of ze dit waarmaakt? Zeker! Het verhaal is interessant, boeiend en intrigerend. Het bouwt mooi op en de afwisseling van de werelden - de 'goede' wereld van de wet en de 'slechte' onderwereld- zorgen ervoor dat het spannend en boeiend blijft tot het laatste moment.


Persona begint enigszins aftastend, maar vanwege de manier waarop het verhaal is opgebouwd - en de sterke proloog, prikkelt het wel meteen je nieuwsgierigheid. Na een pagina of 50 barst het verhaal echt los en komt er flink wat vaart in. De flashbacks zorgen voor een verhaal dat niet gaat vervelen en je doet verlangen naar de volgende pagina's. Je krijgt veel informatie mee over Elvira Selas; wie ze is en waarom ze doet wat doet. Vanwege al die achtergrond informatie, heb je het gevoel Elvira echt te leren kennen. En ga je stiekem alvast hopen dat het een personage is wat we in andere boeken terug zullen zien.


Het komt in het verhaal heel duidelijk naar voren dat Soraya heel veel research heeft gedaan. Alles wordt langs meerdere kanten belicht en uitgelegd. Misschien zit daarin ook meteen het enige - mogelijke - minpunt van het boek: af en toe gaat de verdieping en uitleg best ver. Het is echter vooral een groot voordeel: je krijgt een heel goed beeld van het werk dat rechercheurs doen. Maar ook van van het leven in de onderwereld én het effect dat undercover werk op iemand heeft. Persona is hierdoor ook een heel geloofwaardig verhaal, met levensechte scènes.


In haar interview stelt Soraya dat ze het als een mooie uitdaging ziet om een plank vol te krijgen bij bibliotheken en boekenwinkels. Naar mijn mening, en ongetwijfeld die van vele anderen, is dat iets wat ze zeker moet nastreven!