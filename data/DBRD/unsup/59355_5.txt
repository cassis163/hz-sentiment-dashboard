Michael Berg, een Nederlandse auteur, schrijft thrillers. Hij woonde langere tijd in Frankrijk, wat ook terug te vinden is in zijn boeken.
Michael heeft ook een broer, genaamd Hugo. Hugo is verstandelijk gehandicapt en autistisch. Het boek "Broertje" gaat echter niet over Hugo, zo vertelt Michael Berg in zijn blog, genaamd "broertje."

Felix, een van de hoofdpersonen uit dit boek, is verstandelijk gehandicapt, autistisch en wordt verdacht van het ombrengen van zijn vader, zijn stiefmoeder en nog een derde persoon. Felix, een verbazingwekkend sterke man, kan agressief uit de hoek komen. Maar, zolang Felix zijn medicatie slikt, is deze agressie goed onder controle te houden.
De politie ziet Felix als de dader van de brute moorden. Felix wordt aangehouden en overgebracht naar het politiebureau.

Daar aangekomen blijkt al snel dat de politie niet veel verder komt met Felix. Felix heeft nog een zus, genaamd Lotte. Zij hebben elkaar al tien jaar niet meer gezien. Lotte komt over naar Frankrijk en de politie hoopt dat zij wel tot haar broer zal weten door te dringen.
Ook Lotte vindt het moeilijk haar broer te peilen. Ook frustreert zijn gedrag haar regelmatig: het tot in den treuren luisteren naar de muziek van Abba, zijn pufgeluidjes...Ook het telkens terugkerende zinnetje "kan gebeuren" roept vragen op. Is haar broer de dader of is hij "gewoon" zichzelf.

Ondanks dat de twijfel bij Lotte regelmatig de kop opsteekt, wint het gevoel voor haar broertje. Als Felix uit het politiebureau weet te ontsnappen, vlucht Lotte met hem mee. Samen gaan zij op zoek naar de waarheid: wie heeft de drie vermoord en waarom?

Naast deze verhaallijn is er nog een verhaallijn, namelijk die van de Syrische vluchteling, Amin. Michael Berg weet de geschiedenis van Amin op een rauwe, binnendringende wijze weer te geven.

Michael Berg heeft mij geraakt met dit boek, met name hoe hij de verschillende personages gestalte heeft gegeven.
Felix, in al zijn facetten, de moeilijkheden die op het gebied van communicatie ontstaan tussen Felix en andere mensen...
Lotte, die als cabaretiere haar frustraties met betrekking tot haar vader van zich "afspeelt..."
De beschreven emoties kwamen oprecht over.

Nagelbijtende spanning vindt je niet in dit boek en ook is het op een zeker moment vrij duidelijk hoe de vork in de steel steekt.
Dit heeft echter totaal geen negatieve invloed op dit boek.
De betrokkenheid die ik voelde bij het wel en wee van met name Felix, maakte dat ik door wilde lezen, benieuwd naar het eind.