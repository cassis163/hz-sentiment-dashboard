Op de eerste bladzijde staat:

Dit had ze niet moeten doen Nu is ze te ver gegaan
Hier ga ik onderdoor.

Anna heeft last van diverse klachten en gaat op internet op zoek wat het zou kunnen zijn. Al snel ontdekt ze dat het de overgang is en komt op een forum terecht waar Diana, Carolien en Barbara reageren op haar vragen hierover. Ze praten niet alleen over hun overgangsklachten, maar ook hun gezinssituatie en seksleven.
Het klikt goed tussen de vrouwen en al vrij snel besluiten ze samen een weekje weg te gaan. Ondanks dat ze het goed met elkaar kunnen vinden op het forum kennen ze elkaar verder amper. Toch staan ze er alle vier positief tegenover. Ze komen terecht in Drenthe in een prachtige afgelegen villa.

De vier vrouwen zijn zeer verschillend, hebben hun eigen verleden, heden en geheimen. Één ding hebben ze echter gemeen: de overgang. Ze hopen dan ook tijdens hun weekje weg hier vooral over te kunnen praten, eindelijk begrepen te worden en ervaringen en adviezen te kunnen uitwisselen. Het loopt echter heel anders dan dat ze in gedachten hadden.

Wat heeft een kaartspel waarvan de schoppenvrouw onthoofd is te maken met deze vrouwen? Welke rol speelt een fles wijn? En wat doen die verscheurde foto’s onder het bed? Waarom staat een van de vrouwen ineens oog in oog met een penis? Wat ontdekken ze over zichzelf? Welke geheimen worden prijs gegeven en hoe reageren de andere vrouwen hierop? Zullen ze het samen een weekje volhouden?

Het is een echte vrouwenthriller gezien de onderwerpen die ter sprake komen, maar mannen zullen deze thriller zeker ook weten te waarderen, omdat er voldoende spanning in zit. De overgang en seksleven komen veelvuldig ter sprake, maar op een luchtige en soms vermakelijke wijze. Het is niet alleen maar kommer en kwel er wordt ook heel wat afgelachen. Het verveelt niet.

De auteur heeft een fijne vlotte schrijfstijl, het boek korte hoofdstukken wat maakt dat dit verhaal leest als een trein.

Voor mij een geslaagd thrillerdebuut al had voor mij de spanning iets eerder opgevoerd mogen worden. Het is een mooie mix geworden van overgang en thriller. Aanrader!