Ruby wordt wakker in een koude, donkere kelder. Hoe ze daar terecht is gekomen of door wie ze is ontvoerd, weet ze niet meer. En dat is pas het begin van de nachtmerrie...
Op het strand wordt het lichaam van een andere jonge vrouw gevonden. Ondanks dat ze al een tijdje dood is, is ze nooit opgegeven als vermist. Haar familie heeft zelfs gewoon sms'jes van haar ontvangen...

Pluk een roos is het derde boek in de Helen Grace serie en daarmee opvolger van Iene miene mutte en Piep zei de muis. En ook in dit derde boek laat Arlidge zien dat ze geweldig kan schrijven! De opbouw van het boek en de schrijfstijl is vergelijkbaar met de eerste twee delen. Het boek opent met het eerste slachtoffer, waardoor je direct in het verhaal zit. Kleine hoofdstukken wisselen elkaar af, waarbij steeds vanuit een ander personage wordt geschreven. Wat het extra spannend maakt, is dat je aan het begin van het hoofdstuk niet altijd weet wie's gedachten je zit te lezen. Het houdt je scherp, zorgt voor afwisseling en maakt dat het boek op geen moment saai wordt!

Natuurlijk mogen we ook een klein beetje kritisch zijn, zelfs bij zo'n goed boek als deze. De seriemoordenaar waar ze achteraan gaan, is minder luguber dan in deel 1 (iene miene mutte). Nu zijn seriemoordenaars van zichzelf natuurlijk al een bepaalde mate van luguber, maar het psychische spelletje achter de seriemoordenaar was minder sterk. Wat dan wel weer heel sterk is, is hoe de persoonlijke levens van voornamelijk Helen (maar ook Charlie) vorm krijgen door het verhaal heen. Je leest niet alleen het verhaal van de moordenaar en rechercheur, maar ook van de mensen van het team als gewoon mens.

Conclusie: M.J. Alridge heeft weer een enorm spannend boek geschreven met Pluk een roos, ondanks dat de misdaad iets minder wreed is dan in deel 1. Door haar manier van schrijven wordt je meegenomen in het verhaal, mede door de opbouw van de kleine hoofdstukken ('nog één hoofdstukje dan', denkt iedere lezer minimaal 48 keer bij dit boek). Het is knap hoe ze de personages weg zet, waarin we ook stukjes privé leven te zien krijgen. Al met al; een aanrader voor iedereen die graag een thriller leest!