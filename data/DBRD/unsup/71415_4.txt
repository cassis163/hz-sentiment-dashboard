Tussen april en september verliest Espedal zijn moeder en korte daarop zijn ex-vrouw. Zijn leven stopt, zijn schrijven stokt. Hij houdt stand door plichtsbewust de taken van zijn ex over te nemen. Hij kookt en poetst. Hij doet de was en haalt boodschappen. De opvoeding van zijn dochter ligt hem na aan het hart. Maar echt communiceren met haar doet hij niet. Hoe goed kent hij zijn dochter eigenlijk? Hoe goed kende hij zijn ex, zijn moeder? Wie zijn we eigenlijk voor elkaar? En wat betekent familie? Waar hoor je bij? Wat is de betekenis van ‘ergens thuis zijn’ … ? Zo komt - net als de familiegeschiedenis - het thema verhuizen prominent op de voorgrond.
Espedal zoekt zich een weg in zijn eigen familiegeschiedenis en zijn rol als vader en hoopt zo thuis te komen in het dubbele verlies …

Tussen april en september is een fijnbesnaarde roman waarin Espedal bloedeerlijk vertelt over zijn familie, over zijn schrijverschap en over de invloed van beiden op elkaar. Door dit te doen probeert hij het verlies van zijn moeder een plaats te geven. De stijl waarin dit gebeurt is niet alledaags. Zo schakelt Espedal tussen herinneringen uit zijn familiegeschiedenis en situaties waarin hij zich nu bevindt zonder de lezer expliciet te laten weten dat hij een overgang inlastte. Binnen samengestelde zinnen verandert hij ook het getal van het onderwerp, zodat zowel hij als zijn familieleden onderwerp uitmaken van de actie. Het beoogde effect is een weefmat van familiale verbondenheid. Je bènt je voorouders. Met name zijn moeder geldt als te reïncarneren figuur. Zelfs wanneer blijkt dat die moeder hem (noch zijn vader) de liefde gaf waarop ze hoopten. Met de zoektocht naar zijn wortels, hoopt Espedal zichzelf te leren kennen en deze inzichten een plaats te geven in zijn nieuwe leven: zonder moeder en zonder zijn ex.

Espedals schrijfstijl kan zonder meer poëtisch genoemd worden, met name waar hij het verlies van de twee belangrijkste vrouwen in zijn leven probeert in woorden te vatten. Opvallend is ook de afwisseling van verschillende stijlen binnen één boek: nu eens verhalend, af en toe filosofisch en dan weer poëtisch.

Dankzij Wereldbibliotheek verschijnt met Tussen april en september voor het eerst een boek van Espedal in het Nederlands en het smaakt naar meer …