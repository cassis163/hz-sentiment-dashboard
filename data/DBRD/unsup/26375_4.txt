Toen ik 'Bloedbroeders' binnenkreeg, was ik meteen erg enthousiast. Ik ben namelijk een grote fan van Helen Vreeswijk en had me dus al lange tijd verheugd op haar nieuwe boek. Ik ben dan ook vrijwel meteen begonnen met lezen.

'Bloedbroeders' gaat over Reza (16). Hij komt met zijn zus en moeder vanuit het Pakistaanse platteland naar Nederland om te helpen in het restaurant van zijn oom, die is opgepakt wegens belastingfraude. Ze wonen bij de vrouw, zoon en dochters van die oom, maar die behandelen hen niet altijd even goed. Onder leiding van zijn oudere neef Ayaan werkt Reza in het restaurant. Dan wordt hij langzaam de criminaliteit in getrokken door Ayaan. Hij durft hem echter niet te weigeren, omdat ze familie zijn en hij tegen Ayaan opkijkt.

Het verhaal zit goed in elkaar. Het is nodig dat het redelijk langzaam op gang komt, omdat er veel tijd wordt besteed aan het uiteenzetten van de personages. Die worden zo levensecht beschreven, dat je enorm met hen meeleeft of hen juist absoluut niet aardig vindt. Continu wordt er gewisseld van perspectief, waardoor je in ieders hoofd een kijkje krijgt. Dat is sowieso altijd goed aan Vreeswijks boeken: je krijgt bijvoorbeeld ook de kant van de dader te zien en kunt zo beter begrip krijgen voor de dader. Maar in dit boek was het perspectief van de daders nog beter uitgewerkt dan anders. Hopelijk zet Vreeswijk deze trend voort in haar volgende boeken.

Helaas was het einde van het boek een beetje voorspelbaar, maar de rest van het verhaal bevat onverwachte wendingen, waardoor het toch een enorm spannend boek is en je het niet kunt wegleggen. Vooral omdat de personages uitzonderlijk goed zijn uitgewerkt, is 'Bloedbroeders' een echte aanrader.