Een verhaal waarin een schrijver de hoofdpersoon wordt, dat is in dit boek ontzettend goed gelukt. Jane Austen klinkt voor velen waarschijnlijk bekend in de oren, maar we zullen haar boeken beter kennen dan haarzelf. Interessant om in dit boek Jane Austen beter te leren kennen. Na een paar stukgelopen romances, vindt Jane het niet meer zo belangrijk om te trouwen, ze schrijft veel liever.
In haar dagboek schrijft Jane op 4 augustus 1809: ‘Eenmaal getrouwd zijn vrouwen niet interessant meer. Niet als sleutelfiguren in een verhaal.’ Jane blijf ik een interessante vrouw vinden, dus we mogen blij zijn dat ze niet getrouwd is geweest!

Voordat ik begon met lezen verwachtte ik dat ik iets meer te weten zou komen over Jane Austen zelf en haar schrijfproces en dit bleek inderdaad zo te zijn. Fantastisch hoe Anke Werker Jane Austen en haar zus Cassandra heeft weten neer te zetten. Jane houdt in 1809 een dagboek bij, alhoewel tot op heden niet bekend is of een dergelijk dagboek werkelijk heeft bestaan. In haar dagboek beschrijft Jane wat ze zoal meemaakt, haar irritaties, haar mooie momenten en natuurlijk over haar schrijfproces.
Fictie en feiten lopen in dit verhaal naadloos in elkaar over en dat leest prettig. Door een complete beschrijving van de zussen waan je je in hun wereld van keuzes, verlangens, gevoelens, geheimen en bovenal hun liefde voor elkaar.

Jane blijkt heel veel ideeën te hebben en vraagt zich constant af wat beter in het verhaal zou passen. Ze raakt geïnspireerd door personen in haar leven, de verhalen die ze hoort en de kennis die ze heeft.
Het fijne aan dit boek is de afwisseling tussen Jane en Cassandra. Cassandra blikt terug op haar leven, dertig jaar na de dood van Jane.

Als je houdt van historische romans en Jane Austen dan is dit boek zeker een aanrader, het gunt je een kijkje in het leven van Jane. Zij had nooit kunnen denken dat ze zo bekend zou worden en nu, 200 jaar na haar dood, er nog steeds lezers zijn die van Mr. Darcy en Mr. Knightley houden.
Op 2 november 1809 schrijft Jane weer over zichzelf: ‘Wat valt er te vertellen over mij? Over mijn leven is nog geen hoofdstuk te vullen, laat staan een boek of een complete bibliotheek!’ Ja, Jane.. het is Anke Werker toch erg goed gelukt een heel boek over jou te vullen.