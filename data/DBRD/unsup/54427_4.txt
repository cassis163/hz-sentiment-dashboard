In Dear Evan Hansen schrijft Evan, als onderdeel van zijn therapie, brieven aan zichzelf. Als hij die brief op school uitprint, valt die echter per ongeluk in handen van Connor. En via Connor, die die dag zelfmoord pleegt, valt de brief in handen van Connors ouders. Hiermee start het misverstand dat Connor de brief aan Evan heeft geschreven en dat de twee goede vrienden waren. Evan gaat hierin mee. Voor hem is dit de kans om eindelijk ergens bij te horen, maar de leugen wordt steeds groter.

Dear Evan Hansen is gebaseerd op de gelijknamige musical. Het boek is in romanvorm geschreven en alhoewel de liedteksten er wel in verwerkt zijn, is het niet opvallend dat de oorspronkelijke vorm een musical was. Het boek leest vlot door. Het tweede perspectief is verrassend en voegt extra diepgang aan het verhaal toe.

In het boek komen belangrijke themaâ€™s naar voren, zoals eenzaamheid, ergens bij willen horen, familiebanden, eerlijk zijn. Het verhaal is goed uitgewerkt. Wat wel jammer is, is dat je de personages buiten de context van dit verhaal niet leert kennen. De beweegredenen binnen deze context worden duidelijk, maar hoe de personages normaal gesproken als persoon zijn, wordt nergens echt duidelijk.

Het verhaal is niet de emotionele rollercoaster die ik van tevoren verwachtte, toch zaten er voldoende emotionele momenten in om je betrokken te voelen bij het verhaal. Evan is in een ongemakkelijke situatie gekomen en maakt het er steeds erger op. Voor sommige lezers wellicht een aanleiding om sympathie voor Evan te verliezen, al moet men wel bewondering hebben voor hoe hij het uiteindelijk allemaal weer oplost.