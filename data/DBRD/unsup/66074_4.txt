Op de achterkant van het boek staat prominent vermeld “Deel 1 van een nieuwe misdaadserie uit Noorwegen”. Gelukkig is “Straf” geen onderdeel van een trilogie, zoals de laatste tijd regelmatig gebruikelijk is, maar is het een op zichzelf staand boek.

Birger Baug debuteert met “Straf”. Gezien de populariteit van thrillers uit het hoge Noorden in Nederland, is het geen verkeerde keuze van uitgeverij AW Bruna om deze eerste kennismaking met Birger Baug ook hier uit te brengen.

Het verhaal speelt zich af in Oslo, waar politie-inspecteur Halvor Heming geconfronteerd word met een drietal vreemde moorden, waaronder die op een man die in een zwembad door de beet van een gifslang om het leven is gekomen.

De schrijver zet met Halvor Heming een nieuwe, moderne politie-inspecteur neer, die naast zijn baan ook zijn familieleven met zijn vrouw Birgitte en zijn 3 kinderen van belangrijk vindt. Vaak zijn er dan ook botsende belangen: gaat het onderzoek voor of is het belangrijker de kinderen op tijd van school te halen?

Via flashbacks in het boek wordt de lezer meegenomen naar gebeurtenissen 14 jaar eerder, waar de schooljongen Kris het mikpunt is van de pesterijen van een groep klasgenoten. Halvor Heming en zijn team komen erachter dat alle slachtoffers bij elkaar in dezelfde klas zaten.

Diverse keren in het boek wordt inspecteur Heming geconfronteerd met een mogelijke verdachte, maar telkens blijkt hij het bij het verkeerde eind te hebben. De uiteindelijke afloop is spannend en toch wel verrassend.

Ondanks enkele kleine slordigheden, die er misschien wel tijdens de vertaling ingeslopen zijn (zo is er iemand die door een val van de 22e verdieping om het leven komt, terwijl hij 2 bladzijden verder nog maar van 2 verdiepingen valt), is het toch een vlotte thriller en zeker geen straf om te lezen.