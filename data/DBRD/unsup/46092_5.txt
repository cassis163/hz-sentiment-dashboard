Aïn is er klaar voor om het koningsschap over Silkon op zich te nemen. Ook bereid hij zich voor op zijn huwelijk. Maar er zijn nog andere zaken die zijn aandacht vragen. Nog steeds zijn er regio’s die nog niet op goede voet staan met Silkon. De dreiging van oorlog hangt nog in de lucht.
Slangengodin Hyadra en de heren van Drie willen nog steeds aan de macht komen. Aïn heeft het Hyadra in het verleden knap lastig gemaakt en ze wil wraak. Alles wat Aïn dierbaar is wil ze vernietigen. Aïn en zijn vrienden belanden weer in roerige gevechten om alles tot een goed einde te brengen.

In dit zesde deel van de serie de kronieken van Ulriach de Waanzinnige gebeurd ook weer erg veel. Het hele boek zit vol actie, spanning en avontuur. Het verhaal gaat verder waar deel vijf ophield. Inmiddels bekende personages spelen in dit deel ook weer een actieve rol. De personages zijn weer kleurrijk uitgewerkt. Je kunt je een prima voorstelling maken van uiterlijk en karakter. Mythische figuren zoals draken, elven en dwergen zijn ook mooi omschreven. Je kunt je ook van deze figuren een prima beeld vormen. De namen van de personages zijn mooi gekozen, ze passen prima in de sfeer van dit boek.
Ook de omgeving waarin het verhaal zich afspeelt is goed uitgewerkt. Je ziet het hele geheel van omgeving, personages en avontuur goed voor je wat zeker bijdraagt aan het leesgenot.
De schrijfstijl is ook in dit boek vlot en soepel. Een heerlijke afsluiter van deze serie. Een boek dat niet mag ontbreken in de boekenkast van de fantasy liefhebber.