Ik wil jou(w) baby! gaat over Sara Visser die een grote kinderwens heeft. Zo rond haar dertigste verjaardag kan ze nergens anders meer aan denken en dus verzint ze een plan. Zwanger worden van haar beste vriend. Die lijkt ten slotte op haar en dat wilt ze graag: een baby die op haar lijkt. Het plan is geboren en ze vertrekt naar Mallorca, waar haar beste vriend woont. Al snel blijkt dat het leven zich niet laat plannen en dat er genoeg elementen zijn die haar plan in de war schoppen.

Allereerst een applausje voor de cover. Pas na een stuk of drie keer het boek in mijn handen te hebben genomen, zag ik dat het niet zomaar bloemblaadjes waren op de voorkant, maar dat het een serieuze tekening is van twee volwassenen en een baby. Erg leuk gedaan!

De schrijfstijl is prettig en je vliegt echt door het boek heen. Wel is het allemaal heel beschrijvend. Er worden veel plaatsen genoemd van zowel clubs als badplaatsen en daaruit blijkt dat de schrijfster weet waar ze het over heeft. Ik kan me ook voorstellen dat mensen die bekend zijn op Mallorca en in Amsterdam dit heel leuk en herkenbaar vinden. Zelf ben ik er niet bekend, dus af en toe was het even over die plaatsen heen lezen, omdat dat me wat afremde.

Sara, de hoofdpersoon, maakt wat keuzes in haar leven. Soms bewust, soms omdat het nou eenmaal zo loopt. Je kunt het eens met haar keuzes zijn of niet. En eigenlijk maakt dat ook niet zo uit, omdat de hoofdpersoon zo is neergezet dat je je goed in haar kunt inleven en toch ook wel sympathie voor haar krijgt.

Klein minpuntje is de vele herhaling in het boek. Dat Sara stapelverliefd was, was zo ook al meer dan duidelijk, daarvoor hoefde ze echt niet voor de 400e keer in bed te belanden.

Verder een goed uitgewerkt verhaal met een duidelijk thema, een onverwachte wending en een originele insteek.