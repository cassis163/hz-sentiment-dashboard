Stoner is het verhaal van een eenling, iemand die sociaal onhandig is en zijn eigen weg gaat. Een harde werker, die zich zowel op het land als voor zijn studie voor 100% inzet. Iemand die zó opgaat in zijn werk en de literatuur, dat hij alles daaromheen voor lief neemt: Zijn slechte huwelijk, zijn dochter die zich van hem afkeert, zijn kleinzoon die hij nooit ziet, de verbroken relatie met zijn geheime liefde...Het overkomt hem, hij ziet het aan en laat het gebeuren.

Alleen tegen Lomax komt hij in opstand omdat hij het onrechtvaardig vindt dat iemand die niet kundig genoeg is toch zou moeten slagen voor een examen. Hij blijft bij zijn standpunt waardoor hij op de universiteit helemáál een eenling wordt en de haat van Lomax hem zelfs in zijn privéleven achtervolgt.

Een melancholiek verhaal, in mooie zinnen verteld.