Het is bijna Kerstmis. PR-wonderwoman Kayla Green heeft er een grondige hekel aan en verdwijnt het liefst onder grond. Aangezien dat niet gaat, smijt ze zich ten volle op haar werk. Wanneer er een project binnenkomt om Snow Crystal, een familiehotel in Vermont, onder handen te nemen, kan Kayla niet snel genoeg weg zijn. Geen Kerstmis. Maar dat is buiten Jackson O'Neil en zijn familie gerekend, want laat hen nu juist wel enorm veel van Kerstmis houden...

Het boek heeft lange hoofdstukken. Af en toe botste ik hiermee. Ik ben nu eenmaal een hoofdstuk-tot-hoofdstuk-lezer. Daarnaast kwam het verhaal heel traag op gang. In het begin heb ik zelfs enkele keren gedacht aan stoppen en wegleggen. Ik heb verder gelezen en daar ben ik wel blij mee. Vanaf dat Kayla Green in Vermont is, wordt het boek leuker en leuker. De spanning, de romantiek, de kerstsfeer... het komt zo op je af.

De schrijfstijl is goed, al hield ik meer van de dialogen. In deze dialogen kwam er ook veel humor aan bod, wat ik dan wel leuk vind.

Blijkbaar zijn er vervolgen op dit verhaal, maar dan volgen we de andere broers O'Neil. Ik heb nu wel niet meteen de behoefte om het vervolg te lezen. Ooit misschien wel, maar nu heb ik even een overdosis aan romantiek in de sneeuw. Het is ook wel zo dat dit verhaal mooi is afgerond. In de volgende boeken zullen we waarschijnlijk weinig te weten komen hoe het verder zou zijn gegaan.

Ik twijfelde of ik 3* of 4* ging geven, maar uiteindelijk zijn het 4* geworden. Ondanks dat het traag op gang kwam, was het einde wel in een razende vaart...