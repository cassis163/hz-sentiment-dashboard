Bo van Lierop ontdekt, tot de grote schrik van haar zestienjarige dochter Eva, dat ze een verhouding heeft met haar mentor, een man van tweeënveertig. De spanningen binnen het gezin lopen hoog op, temeer daar Bo en haar man Adam tevens een geheim met zich mee dragen. Dit maakt het voor het gezin er allemaal niet makkelijker op. Is dit de ware toedracht dat Adam zich steeds vreemder gaat gedragen of spelen er nog meer zaken?

Bo werkt als vrijwilliger bij een hulplijn voor relatieproblemen en zoekt haar toevlucht bij Emiel, een cliënt, waar ze een speciale band mee opbouwt. Of dat verstandig van haar is, is nog maar de vraag.

Als Bo de confrontatie wil aangaan met Eva’s mentor, gebeurt er iets wat totaal niet was voorzien.

Het verhaal grijpt je vanaf het eerste moment bij de kladden en sleurt je mee in het gezinsleven van de familie Van Lierop. Door de vlotte, makkelijke, toegankelijke en daardoor open schrijfstijl is het alsof je het gezinsdrama van dichtbij meemaakt.

Door de vele geheimen lijkt je als lezer mee te varen op een zinkend schip in de wisse overtuiging dat het reddeloos is verloren.

De verhaallijnen zijn duidelijk en er worden verschillende zijsprongen gemaakt waardoor dit gezinsleven steeds complexer wordt, echter raakte ik het spoor niet bijster in een alledaags gezin waarvan de personen allen met een rugzakje door het leven gaan.
Het verhaal biedt een mooie mix van heftige voorvallen, een goed opgebouwde spanning met de vele emoties die vrijkomen.

Marlen Beek-Visser heeft met “Meesterdeal” bewezen dat je niet meer om haar thrillers heen kunt.