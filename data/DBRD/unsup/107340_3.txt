In het thema van zelfhulpboek las ik Leva van Mats en Susan Billmark. Mats en Susan liepen zichzelf vroeger wel eens vaker voorbij. Mats kreeg hierdoor een burn-out en Susan een depressie. Samen hebben ze ervoor gekozen hun leven te veranderen, omdat het zo niet langer verder kon en door die verandering hebben ze samen het boek Leva. Minder stress, meer genieten geschreven.

Mats en Susan Billmark zijn getrouwd en hebben samen een dochter, Julia. In 2011 hebben ze hun gezin uitgebreid met hun pleegkinderen, Elsa en Martin. Mats heeft zich na zijn burn-out gericht op psychische ongezondheid en houdt hieromtrent nu lezingen. Hij is voorstander van mindfulness en wil zich vooral focussen op het hier en nu. Hij is nog steeds gevoelig voor stress, maar nu kan hij er veel beter mee omgaan dan vroeger. Susan liep zichzelf voorbij en kreeg hierdoor een uitputtingsdepressie. Ze heeft haar creativiteit hervonden en dit heeft bijgedragen tot haar herstel. Creativiteit vergroot de kwaliteit van haar leven en verbetert de gezondheid. Ze probeert ook meer te bewegen, want nu ze ouder wordt, worstelt ze met haar gewicht en suikerbehoefte. Voor haar is dit een grote uitdaging, aangezien ze nooit graag heeft gesport.

Leva is een boek waarin wordt geschreven over stress en hoe een te veel aan stress voor een burn-out of depressie kan zorgen. Het gaat ook over signaalherkenning: hoe kun je vroegtijdig een beginnende burn-out of depressie opsporen en wat moet er in je leven veranderen opdat die toestand niet verergert? Aan de hand van voorbeelden tonen ze aan of je er gevoelig voor bent (opvoeding en gevoel van eigenwaarde) en ze bespreken allerlei situaties die ertoe bijdragen dat je een burn-out of depressie kunt krijgen, zoals bezorgdheid, angst, schuld, verwachtingen en moeten,… Hun geneesproces was voornamelijk gestoeld op een goede communicatie, planning en organisatie, gezonde gedachten, beweging en slaap. We moeten er dus voor zorgen dat al deze aspecten in ons leven in evenwicht zijn om een burn-out of depressie te voorkomen.

Het is dus een interessant boek over hoe je moet leren omgaan met stress en hoe je de signalen kunt herkennen. Mats en Susan toetsen alles af met voorbeelden uit hun eigen leven en geven allerlei tips and tricks om stress te vermijden of tegen te gaan. Het boek leest zeer vlot en is een aanrader als je geïnteresseerd ben in signaalherkenning en hoe je moet omgaan met een burn-out en depressie. Gelukkig zijn Mats en Susan weer op het juiste spoor terecht gekomen en genieten ze nu van het succes van hun boek.