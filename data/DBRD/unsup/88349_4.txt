Een heel intens boek dat mij letterlijk leeg heeft gemaakt en daarna gevuld heeft met mooie woorden. Het is geen kanjer van een boek in omvang maar wel een kanjer van een boek in impact.
Hij brengt het verhaal met zulke mooie woorden en met hele diepe emotie op een eenvoudige manier. Er zijn passages die zin na zin kunnen doorgaan als prachtige quotes. Ook zo filosofisch geschreven. Hij schetst het leven van Sofia dat gepaard gaat met ups en downs ze is heel onvoorspelbaar en rusteloos maar slaat zich op haar eigen manier door het leven heen. Het personage van Sofia is zo echt, zo tastbaar beschreven. Ze zou naast mij kunnen zitten en ik zou haar helemaal kennen.

Het gekke is dat de verhalen geen chronologische opbouw hebben. Je volgt niet het leven van Sofia van nul tot zesentwintig jaar maar je gaat afwisselend van verleden naar toekomst naar heden en terug. Het verhaal wordt ook verteld vanuit verschillende personages. Sommige hoofdstukken zijn kort en andere weer lang. Het hoofdpersonage is Sofia maar toch staat ze niet altijd centraal in het boek. Soms vraag je jezelf af wat dit allemaal met Sofia te maken heeft maar dat wordt langzaamaan duidelijk. Niets is zomaar in dit boek. Alles heeft een diepere betekenis. De beslissingen van andere mensen rondom Sofia hebben rechtstreeks of onrechtstreeks een invloed op haar leven. Elk hoofdstuk is eigenlijk een verhaal op zich dat gebonden wordt door Sofia.

Paolo heeft een zeer aparte schrijfstijl waar je even aan moet wennen maar echt de moeite is om te ontdekken. Dit is geen lees-maar-aan-boek maar ééntje dat je moet herlezen en overdenken. Als lezer zou je de verhalen eigenlijk ook in chronologische volgorde kunnen lezen. De chaos in het hoofd en het leven van Sofia wordt versterkt door het feit dat de gebeurtenissen niet chronologisch maar blijkbaar willekeurig geordend zijn.

Paolo ziet het boek zelf als een plattegrond van een huis waarin je binnenkomt. Je kan het zelf verkennen en beginnen waar je wilt. Je blijft ook zolang in een kamer als je zelf wilt. Je begint relaties te zien tussen de verschillende ruimtes in het huis en ook de relatie met wat buiten het huis is. En de lezer is even veranderd door de ruimte waarin hij zich bevind. U kunt teruggaan zo vaak je maar wilt en het huis en zijn geschiedenis zal altijd meer bevatten dan wat je de vorige keer zag.

Een prachtige literaire roman heel apart en uniek moet je gewoon gelezen hebben.