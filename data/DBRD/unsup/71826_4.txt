Ik vond dit boek erg prettig lezen. In het begin van het boek is er een bepaalde spanning omdat de ware beweegredenen van Camille een mysterie zijn. Haar oorspronkelijke doel is duidelijk niet Jonathan versieren en ze probeert een relatie dan ook in eerste instantie te voorkomen. Ik werd hier heel nieuwsgierig van en bleef doorlezen om maar te achterhalen wat Camille dan wel wilde.

Als eenmaal duidelijk is wat het eigenlijke doel is van Camille wordt het verhaal plotseling een stuk serieuzer. Hoewel dit gedeelte van het verhaal heel anders is dan het eerste deel, vond ik het wel erg mooi. Ik vond het ook goed dat het verhaal hiermee wat diepzinniger werd dan alleen maar een verhaal over verliefdheid. Ook tijdens het serieuzere deel wordt de romantiek overigens niet vergeten.

Wat in dit deel van het verhaal wel duidelijk wordt, is dat je als lezer eigenlijk middenin het verhaal bent gestart. Met name de voorgeschiedenis van Jonathan wordt maar heel kort aangestipt, terwijl die juist heel interessant lijkt. Doordat je een gedeelte mist, komen de reacties van Jonathan soms ook wat oppervlakkig over, terwijl er waarschijnlijk juist veel gevoel achter schuil gaat.

De romantiek is in dit boek in hoge mate aanwezig. Ik vond het leuk om te lezen hoe Jonathan en Camille naar elkaar toegroeien. Wat ik ook fijn vond, is dat ze allebei goed duidelijk maakten wat ze wilden. Dit maakt de meer pikante scenes ook meteen een stuk interessanter.

De verandering van situatie aan het eind van het verhaal gebeurt wat te abrupt voor mijn gevoel. Ik snap wat er gebeurt en waarom, maar het voelde niet helemaal goed aan dat dit in slechts een paar bladzijden werd gebracht. Wel levert het een mooie cliffhanger op voor het tweede deel van de serie.

Ik vond de mix van het hartverwarmende liefdesverhaal en de meer serieuze verhaallijn erg prettig. In de eerste hoofdstukken wordt er ook een fijne spanning opgebouwd, waardoor ik geprikkeld werd om door te lezen. Ook vind ik Jonathan en Camille fijne karakters en de aantrekkingskracht tussen hen wordt heel goed beschreven. Ik heb dit boek met veel plezier gelezen.