Als er een oud raadselachtig bericht in een fles aanspoelt, wordt het cold-case team van Carl MÃ¸rck erop gezet om te achterhalen of het hier om een grap gaat of een serieuze noodkreet. Uiteindelijk raken Carl, Assad en Rose verzeild in oude en recente ontvoeringszaken.

Echt heel spannend is ook dit derde deel uit de Q-serie niet. Er zijn genoeg actiemomenten en plottwisten zoals van een politieserie verwacht mag worden, maar de meeste spanning wordt weggenomen doordat de gebeurtenissen een tikkeltje onwaarschijnlijk zijn. Zoals de eerdere delen uit deze serie haalt dit boek zijn kracht vooral uit de sterke karakters. Ook nu weer is het norse karakter van Carl een genot voor de lezer. Als vanouds zijn de interactie en dialogen tussen Carl en Assad de sterkste punten in dit boek. Ook het karakter van nieuwkomer Rose wordt verder uitgediept. Ze blijkt toch heel anders in elkaar te steken dan eerst gedacht. Aan de heren uit het cold-case team de taak om hier mee om te gaan, wat leidt tot de nodige humor.