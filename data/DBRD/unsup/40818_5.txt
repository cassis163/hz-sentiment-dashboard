Met dank aan “The House of Books” voor het beschikbaar stellen van het boek!!

Dit is echt absoluut een horrorverhaal door de ernst van het onderwerp.
De afgrijselijke moord op een 11-jarige jongen beroert een heel dorp. Al snel denkt men de moordenaar gevonden te hebben. Maar niets is wat het lijkt. Zijn alibi is waterdicht en toch is hij door verschillende personen herkend als de laatste die de jongen levend gezien heeft. En dan is er nog het DNA en de vingerafdrukken. Hoe kan iemand op 2 plaatsen tegelijk zijn???
Ik vind het fijn dat het verhaal, de dagelijkse gang van zaken in het dorp, de onderzoeken door de politie, afgewisseld worden met de interviews van de getuigen op het politiebureau. Voor mij is dit zeker een meerwaarde.
De spanning zit er van bij het begin in en wordt meer en meer opgebouwd. Nagelbijtend verder lezen om te ontdekken hoe de vork nu eigenlijk in de steel zit. Wie, maar vooral “wat”, is dan toch de dader??? Hoewel het een lang verhaal is, werd het voor mij op geen enkel moment langdradig. Alle informatie is nuttig en heeft zijn plaats in dit verhaal. Er wordt op een rustige manier toegewerkt naar een verrassende ontknoping. Wie had dat zien aankomen????
De verschillende personages worden goed uitgewerkt. Gezien het onderwerp van het verhaal spelen emoties een belangrijke rol. Onderlinge verhoudingen geven je meer inzicht in het verhaal en worden voldoende uitgediept.
Ik ben absoluut een fan van Stephen King. Maar ik geef wel toe dat niet al zijn boeken even “makkelijk” te lezen of te volgen zijn. Dit boek echter is zeker één van mijn favorieten.
Ik heb zeker genoten van dit intrigerende verhaal en kon het boek moeilijk wegleggen. Een absolute aanrader, ook voor de mensen die misschien niet zo te vinden zijn voor zijn “horrorverhalen”. Een schitterende thriller met een aantal bovennatuurlijke elementen!!