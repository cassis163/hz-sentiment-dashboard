Reed Arvin groeide op als zoon van een veehouder in Kansas. Na een succesvolle carrière als countrymuzikant en platenproducer in Nashville, Tennessee, legde hij zich toe op het schrijven. Met evenveel succes. Zijn debuut De laatste wil werd direct een bestseller en door Paramount aangekocht om te verfilmen. Ook zijn tweede boek Het laatste afscheid werd met lof overladen. Zijn nieuwste legal thriller Dilemma Doodstraf is haast nog beter.

Thomas Dennehy, de openbare aanklager uit Nashville is bezig met de voorbereidingen van een rechtszaak tegen de Soedanese vluchteling Moses Bol die verdacht wordt van verkrachting en moord op een blanke vrouw uit de extreem nationalistische achterbuurt de Nation. De zaak lijkt helder. Totdat Buchanan, de advocaat van Moses Bol, beweert dat Thomas Dennehy enkele jaren eerder een blunder heeft begaan door ene Wilson Owens wegens moord op een supermarkteigenaar te laten executeren. Hij zegt dat niet Owens, maar Moses Bol (die in de gevangenis zit) de echte dader is. Dennehys prestige en carrière staan op het spel. Tot overmaat van ramp bemoeit Fiona Town, de mooie antidoodstrafactiviste, zich met de zaak en betaalt de borgtocht voor Moses Bol. Als Dennehy met Moses Bol gaat praten, begint hij te twijfelen. Heeft hij echt de verkeerde laten executeren? Hij komt tussen meerdere vuren te liggen als diverse actiegroepen hun recht proberen te halen. Bovendien lijkt het erop of iemand de zaak manipuleert. Iemand die zelfs in staat is tot moord.

Dilemma Doodstraf is niet alleen een thriller waarin geprobeerd wordt om Gerechtigheid te laten zegevieren, het is ook een strijd tussen de voorstanders en tegenstanders van de doodstraf. Daarnaast is het een belangenstrijd tussen mensen die op de rand van de afgrond balanceren in een poging hun carrière te redden. En tot slot speelt er nog de strijd tussen de diverse rassen en bevolkingsgroepen die zich gediscrimineerd voelen en die het recht in eigen hand willen nemen. Reed Arvin weet op een geniale manier deze verschillende belangen en emoties samen te voegen tot een zenuwslopend verhaal, waarin de spanning te snijden is. Continue hangt de dreiging van escalerend geweld boven Nashville. Hoofdpersoon Thomas Dennehy (36), door wiens ogen we de gebeurtenissen zien, is een onkreukbare jurist die dagelijks het kalmerende Zoloft slikt. Hij is iemand die houdt van zijn beroep en die als overtuigd Republikein gelooft in de doodstraf om onschuldige slachtoffers genoegdoening te geven en de veiligheid van burgers te beschermen. In Dilemma Doodstraf leert hij te twijfelen aan deze straf die geen weg terug kent. En twijfel is de basis voor verandering van mentaliteit.

Reed Arvin heeft ooit in een interview gezegd dat muziek en schrijven veel overeenkomsten hebben: vitaliteit, toon, melodie en verhaal. Die wijsheid heeft hij in zijn thrillers toegepast. Op beeldende wijze beschrijft hij het decor waartegen de lopende rechtszaken zich afspelen. Hij geeft het verhaal kleur en melodie door het beschrijven van het onverantwoorde immigratiebeleid van de autoriteiten van Nashville. Ooit een kleinsteeds centrum van veehouders en countrymuziek. Nu een smeltkroes van Afrikanen, Aziaten, Mexicanen en Oost Europeanen. Nationaliteiten die zich niet aan elkaar hebben aangepast, elkaars cultuur niet begrijpen en die leven op de top van een vulkaan vol raciale tegenstellingen. Dennahy dreigt de lont te worden die dit kruidvat aansteekt.

Arvin Reed behoort tot het selecte groepje schrijvers van legal thrillers dat aan de absolute top staat. In Dilemma Doodstraf heeft hij een indringend beeld geschetst van een maatschappelijk probleem waar men, met name in Amerika, nog steeds over verdeeld is. Dilemma Doodstraf is een thriller, een aanklacht en een discussiestuk tegelijk. Grondig gedocumenteerd en met een weergaloze plot. Zo hoort een rechtbankthriller te zijn: spannend van begin tot eind. Om met Harlan Coben te spreken. Reed is the Real Deal.