Dit vrolijke alfabetboek (van Albertina Albatros tot Zinovia de brilvogel) op rijm en met heel veel zangerige alliteraties is tegelijk een prettig kijkboek vol kleurrijke en sierlijke vliegende creaturen. 

Die komen uit de computer van de Canadese, in Parijs werkende illustrator Emmanuelle Walker, die vooral als animator en in de modewereld actief is. De gelijkenissen en verbanden tussen fashion en flora & fauna liggen voor de hand en dat is heel duidelijk merkbaar aan de fraaie en zwierige weergave van vogels en planten. Haar versie van een sneller dan het oog fladderende kolibrie bijvoorbeeld spreekt voor zich. Ze schrikt er ook niet voor terug om felle fluorkleuren te gebruiken, bijvoorbeeld in bloemen of de flamingo’s, die hun vormen nog beter doen uitkomen.  

Voor de vertaling van dit stijlvolle prentenboek is liedjesschrijfster en dichtster Bette Westera een prima keuze. Vorig jaar vormden de Gouden Griffel én Woutertje Pieterse Prijs de kroon op haar carrière. Het is geen sinecure om een alfabetboek uit een vreemde taal, zoals dit ‘Beautiful birds’, in het Nederlands om te zetten, maar Westera heeft zich goed uit de slag getrokken. Vaak passen vogels als de albatros, de nachtegaal of de flamingo ook grafisch bij de juiste letter, maar als bijvoorbeeld een arend of een kolibrie op de plaats van een ‘eagle’ of een ‘hummingbird’ moeten verschijnen, komt daar wat kunst- en vliegwerk aan te pas door de arend Erna en de kolibrie Hobbe te noemen. Oké, dat lijkt soms vreemd, maar dat wordt ruimschoots gecompenseerd door de uitvoerige alliteraties, als ‘handig hangend honing eten’, wat dan ook passend rijmt met ‘Hobbe kan het weten’. Bovendien krijgen álle vogels een naam, van Quinten Quetzal tot Ruben Roodborst, zodat een Douwe ‘duck’ Eend of Fedde ‘finch’ Vink minder storen dan het lijkt.  

Een bijzonder mooi en kundig gemaakt kijkboek om telkens opnieuw in te bladeren, vorig jaar terecht bekroond met een design award.