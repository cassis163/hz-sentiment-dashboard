'Vet hart' heet de nieuwe dichtbundel van de Vlaamse schrijver Koenraad Goudeseune, zijn zesde inmiddels. Het is weer genieten, liefst 106 pagina’s lang.

Koenraad Goudeseune, die ook een aantal mooie prozaboeken op zijn naam heeft, is het best bewaarde geheim van België. Een dichter die in glasheldere taal schrijft over het schrijversleven van alledag: drank, vrouwen, jeugdherinneringen en twijfels aan het eigen kunnen, of het nu is het vermogen om te schrijven of het talent om daarmee een redelijk inkomen te verdienen. Bij dat alles legt Goudeseune veel zelfspot aan de dag, wat zijn gedichten behalve ontroerend ook vaak grappig maakt. Een goed voorbeeld van zijn humor is het gedicht ‘Rock’:

ROCK

Ik heb alleen nog maar vriendinnen
die niet meer naar rockoptredens gaan.
Rock kan hen onderhand gestolen worden.

Nathalie, Cyndi, Veronica, Nanna, Nele –
had je hen vroeger moeten zien! Lederen jasjes
met buttons, zot veel mascara, netkousen, legerbotinnes.

Iemand of iets heeft het volledig verpest.
Als ik bij hen aanbel, probeer ik er
uit te zien als iemand die het nog niet heeft opgegeven.

Ik heb bloemen bij en sla die ruiker
tegen de gevel zoals een rockster
een gitaar kapot slaat.

Het werk van Goudeseune valt op door volstrekte eerlijkheid. De schrijver doet zich niet beter voor dan hij is en vindt ook dat hij anderen even streng de maat mag nemen als zichzelf. Als hij iets bewondert, zal hij dat zeggen. En vindt hij een collega een prutser, dan vertrouwt hij dat in scherpe bewoordingen toe aan het papier. Zo raakte hij al heel wat vrienden in het literaire wereldje kwijt.

'Vet hart' is een bijzonder rijke bundel met meer dan tachtig gedichten, het ene nog mooier dan het andere. Een dichter van dit niveau verdient een groot publiek. Jammer daarom dat de bundel slecht in de boekhandel te vinden is. De handigste manier van aanschaffen is via uitgeverij Bokeh: www.bokehpressnederlands.com. Nog één gedicht ter kennismaking, de rest moet u voor € 16,50 maar zelf in huis halen.

LIEFJE

Ik heb me met koud water gewassen.
Mijn schouders. Mijn buik.
Mijn rug zover ik kon.
Alles met koud water.
Mijn oksels ook.

Ik keek in de spiegel en zag iemand
die zich aan het wassen was.
Het was eerlijk gezegd geen zicht.

Koud water over mijn billen.
Koud water over mijn gezicht.
Mijn haar nat van het koude water.
Mijn voeten en ook mijn gat.

Had ik maar een liefje!


(Eerder gepubliceerd op Boekennieuws.nl)