‘Dochters van Mulan’ opent met een boeiende proloog. Het is erg interessant om te lezen hoe het onderwerp van dit boek tot stand is gekomen. Leuk detail voor mij is dat de universiteit waaraan ik gestudeerd heb ook genoemd wordt, omdat Vriesekoop daar als laatste bij de Leonardo-leerstoel heeft gedoceerd.

In het begin van het verhaal is het even wennen aan de Chinese namen en uitdrukkingen en aan de historische informatie. Dat laatste heb je wel nodig omdat China voor veel mensen een relatief onbekend land is en de rol van de Chinese vrouw ook. Je hebt wel even de tijd nodig om goed in het verhaal te komen, maar mede dankzij de prettige schrijfstijl van de auteur lukt dat uiteindelijk wel.

Vriesekoop neemt je helemaal mee in haar zoektocht naar de emancipatie van de vrouw in China. Daarbij laat ze af en toe een afbeelding zien van een beroemde Chinese vrouw. Dat zorgt ervoor dat het verhaal nog meer gaat leven. De auteur maakt van ‘Dochters van Mulan’ een leerzaam en nuttig boek. Je weet dat er verschillen zijn tussen de Westerse wereld en China, maar dankzij dit boek wordt dat nog concreter.