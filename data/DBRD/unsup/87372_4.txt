Een heerlijke feelgood roman van eigen bodem! Smikkelen en smullen van de romantiek tussen Lisa en William, die overduidelijk van de pagina's afspat. Charlotte de Monchy heeft ervoor gezorgd dat ik spontaan zin krijg om naar Ierland te verhuizen...

Verhaal
Lisa heeft het mooie Amsterdam en haar beste vriendin Tess achtergelaten voor haar droombaan als dierenarts in het idyllische dorpje Brentwood op het Ierse platteland. Eenmaal daar dringt het tot haar door dat ze het wel erg moeilijk krijgt om de liefde van haar leven te vinden tussen de tanige boeren op leeftijd. Wanneer ze op een avond haar bed uitgebeld wordt voor een spoedgeval bij een van haar buren, blijkt het om de hond van de knappe, maar arrogante William te gaan. Hij is na de dood van zijn ouders teruggekeerd naar hun enorme familielandgoed, waar hij te horen kreeg dat hij de erfenis slechts in zijn bezit krijgt wanneer hij zich verlooft met een 'geschikte' vrouw. De knappe Nederlandse dierenarts valt gelijk bij hem in de smaak en hij probeert haar over te halen zich voor de doen als zijn verloofde. William heeft geldproblemen en kan het landgoed niet langer onderhouden. Hij wil het landgoed daarom graag omtoveren tot openbare gelegenheid, inclusief restaurant in het huis, zodat er geld binnen komt en hij het kan blijven runnen. Maar laat er nu één man in het dorp zijn op wie Lisa echt niet zit te wachten...

Look & Feel
Het omslag ziet er onwijs vrolijk uit en past heel goed bij het verhaal. Groene weiden en regendruppels (met spot UV-lak) staan voor Ierland en de hond met regenlaarsjes en een halsband met een klavertje eraan staan voor de humor en het zoeken naar geluk. Ook erg leuk dat er gebruik is gemaakt van verschillende designtechnieken; tekeningen en foto's. Ik word helemaal blij van deze omslag!

Oordeel
Een heerlijke roman in Bridget Jones-stijl! Iedereen kan zich wel identificeren met zeker één karaktertrek van Lisa; ze is heerlijk onhandig, heeft een uitgesproken mening en is heel trouw. Haar karakter komt goed naar voren tijdens de dialogen en de beschrijvingen van haar gedachten. Het verhaal bevat geen ingewikkelde materie en leest heerlijk weg. Charlotte de Monchy heeft een talent voor beeldend schrijven en heeft er door Enkeltje Ierland een nieuwe fan bij! Dit is een feelgood roman die het waard is om verfilmd te worden. Ik kan niet wachten om haar nieuwe roman te lezen die in januari uit komt: Eens gegeven.

Specificaties
Uitgever: Uitgeverij Boekerij
Uitgave: Paperback, ook beschikbaar in e-book
Publicatiedatum: 05-07-2017
Pagina's: 336
ISBN: 9789022581353