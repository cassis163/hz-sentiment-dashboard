Boeken van Scandinavische vrouwelijke schrijfsters raken steeds meer in swung. Karin Fossum is de bekendste, maar ook Asa Larsson en Karin Alvtegen beginnen door te breken. Liselott Willén is weer een nieuwe ster aan het firmament. Haar boek Steen voor steen verscheen pas bij uitgeverij Ambo|Anthos.

In Steen voor steen maken we kennis met Kjerstin. Ze is een vrouw van middelbare leeftijd zonder eigenwaarde. Haar man gaat vreemd en op de school waar ze lesgeeft nemen de leerlingen een loopje met haar. Even overweegt ze zelfmoord te plegen, maar kiest er uiteindelijk voor om haar problemen onder ogen te zien en aan te pakken. Ze gaat op een cursus die haar eigen, lang geleden zoekgeraakte persoonlijkheid weer naar boven moet halen. Om dat te bewerkstelligen moet ze zichzelf van de cursusleider een doel stellen om naar toe te werken. Dit doel mag ze nooit realiseren, het dient slechts als middel om de aandacht van haar zelf af te leiden. Kjerstins doel krijgt gedurende de cursus steeds meer vorm. Ze wil de minnares van haar man vermoorden. Op een gegeven moment is er geen weg meer terug en moet ze haar doel realiseren om zichzelf weer terug te vinden

In Steen voor steen beschrijft Liselott Willén de fascinerende speurtocht van de ongelukkige Kjerstin naar haar eigen ik. Van een weerloze en kleurloze vrouw verandert ze stukje bij beetje weer in de persoon die ze ooit was met eigenwaarde en het lef om voor zichzelf op te komen. Haar pijn tijdens dit proces is indringend en aangrijpend omschreven en levert een broeierige sfeer op. De planning van de moord is wat klunzig en geeft eens te meer de kwetsbaarheid en menselijkheid van Kjerstin weer. Over het hele boek hangt een zwartgallige, bedompte sfeer die zo kenmerkend is voor psychologische thrillers. Steen voor steen wordt toegewerkt naar de enige mogelijke ontknoping en wordt dit boek, dat omsluierd is door kilte, weer een beetje verwarmd met een straaltje zon. Soms moet een mens de grenzen van het toelaatbare ver overschrijden om weer op het rechte pad te geraken. Liselott Willén weet dat met haar krachtige pen op unieke wijze duidelijk te maken aan de lezer. Een heel apart boek.