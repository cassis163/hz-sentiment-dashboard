Liefhebbers van Voor jou let op, want dit is weer een boek waar je de tissues binnen handbereik moet hebben.

Het verhaal gaat over December (Ember voor familie en vrienden). Op de ochtend dat ze 20 jaar wordt, krijgt ze te horen dat haar vader, die als militair is uitgezonden naar Afghanistan, omgekomen is. Kort na dit verpletterende nieuws komt December Josh tegen op wie ze tijdens haar high school periode heimelijk verliefd was. Terwijl December de dood van haar vader probeert te verwerken en ondertussen het gezin draaiende houdt, duikt Josh op de meest onverwachte momenten op. Tot overmaat van ramp komt aan haar relatie met Riley ook nog eens een einde. Een rollercoaster aan emoties volgt. Verdriet, liefde, vriendschap, twijfel, wanhoop, sex,het komt allemaal voorbij in dit boek.

Hoewel op sommige momenten het verhaal in vaart wat afnam, is het over het geheel genomen toch zeer de moeite waard om te lezen. Het is niet voorspelbaar, pas op het laatst wordt duidelijk welke keuze December maakt. Het verhaal smaakt naar meer. Ik zou mij heel goed kunnen voorstellen dat er een vervolg komt.

De schrijfster is zelf een vrouw van een militair en met dit verhaal geeft zij een goed beeld van hoe het is om de echtgenote en kind te zijn van een militair.

De voorkant van het boek spreekt mij niet aan. Het is een foto van een jongen en een meisje die elkaar zoenen. Ik vorm tijdens het lezen graag zelf een beeld van de mensen die in het boek voorkomen. De foto op de voorkant vind ik dan ook storend. Als de cover van een boek mij niet aanspreekt, dan ben ik niet snel geneigd om het boek te kopen. Gelukkig zat dit boek in het pakket van Elly's Choice (augustus 2016) waardoor ik dit juweeltje van een boek niet ben misgelopen.
Ik kan alleen maar zeggen wat een mooi verhaal en wat jammer dat ik het boek uit heb. Rebecca Yarros heeft er een fan bij!