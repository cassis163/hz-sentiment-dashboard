Schrijver Ben Siemerink (1952) is voornamelijk bekend als tv recensent voor verschillende regionale kranten. Hij schreef voor toneel en in 2006 verzorgde hij een Twentse vertaling van het Kuifje-album De juwelen van Bianca Castafori.
Koningsoffer is zijn thrillerdebuut.
Het verhaal van Koningsoffer gaat over de cynische en uitgebluste journalist Berend van der Kloeze, een alcoholist weggestopt in het dorp Bokesloo. Als regionaal verslaggever van de meest onbeduidende berichten heeft hij zijn journalistieke ambities op de schroothoop zien belanden. Toch droomt hij ervan nog eenmaal te schitteren met een groot weekendverhaal over de wereldvreemde anarchist David die een oude kroeg in het dorp heeft gekraakt en die daar woont met een Laura en Leo.
David stuurt gewelddadig getinte brieven aan de krant waarin hij dreigt dood en verderf te zaaien. Niemand neemt hem serieus. Alleen Berend, die zelf ook een groot geheim met zich meedraagt.
Koningsoffer telt slechts 137 paginas, maar in dat korte tijdsbestek weet schrijver Ben Siemerink op krachtige wijze de sfeer en de belevingswereld van een kleine dorpsgemeenschap neer te zetten. De benepenheid, de vriendjespolitiek, het uitsluiten van alles wat vreemd is, de doofpot die alles wat de gemeenschap onwelgevallig is geheim doet houden. Siemerink beschrijft het in zeer verzorgd taalgebruik en met duidelijke kennis van zaken. De sfeer die Siemerink oproept doet sterk denken aan die van Heere Heeresma waarin eenzaamheid, machteloosheid en de absurditeit van het bestaan eveneens met humor en ironie worden beschreven.
Er zijn twee hoofdpersonen in Koningsoffer. Beiden onaangenaam en onaangepast. Journalist Berend van der Kloeze was in zijn jeugd initiatiefnemer van een soort anarchistisch jeugdhonk. Daarom heeft hij sympathie voor kraker David, een in zijn eigen waandenkbeelden gelovende kraker op de rand van de waanzin.
De 42-jarige Berend is het morsige type journalist dat zijn ambities in alcohol heeft ondergedompeld. Hij is slordig en gemakzuchtig. Hij staat grotendeels buten de gemeenschap. Reden voor hem om die gemeenschap ooit nog een keer te kunnen schokken met een primeur, ook al weet hij dat het er waarschijnlijk nooit van zal komen. Melancholie en verloren idealen kleven aan hem als zijn kleverige met drank bemorste kleding. Wekelijks brengt hij een troosteloos uur door met zijn oude, afhankelijke moeder.
Ook David is de werkelijkheid ontstegen. Onder zijn schuilnaam David Kalasjnikov schrijft hij dreigbrieven aan de krant. Hij verwijt de wereld dat men hem tot een terrorist heeft gemaakt. In zijn verdwazing hoopt ook hij de wereld nog eens te schokken.
Koningsoffer is het verhaal van de tijdbom die tikt. De hoofdpersonen worden geïntroduceerd, de onderliggende wrok en motieven worden beetje bij beetje duidelijker. De spanning neemt toe en de vraag is wanneer het geweld zal losbarsten.
Het is een klein verhaal dat Siemerink beschrijft, een klein verhaal over een kleine gemeenschap waarin twee kleine mensen door de omstandigheden gedwongen een grote rol gaan spelen. Siemerink kan dat goed, schrijven op de vierkante millimeter.  Koningsoffer is een uitermate sfeervol spannend boek (je) waarin de traumas en dilemmas van twee buitenbeentjes geraffineerd worden uitgewerkt. Een fraai debuut.