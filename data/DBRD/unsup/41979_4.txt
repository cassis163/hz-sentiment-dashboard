Voor mij ligt het debuut van Katy Birchall dat de uitgever JP Books met grote trots opstuurt! Deze paperback gaat over Anna Huntley, 14 jaar en heeft als bijtitel: ‘Iedereen wil beroemd worden. Of niet soms?’ De toon is gezet, maar wat is nu eigenlijk een It-girl? Wikipedia: “It-girl is een Engelse term die in de media wordt gebruikt voor een charmante jonge vrouw met erotische aantrekkingskracht die enorme media-aandacht verwerft, zonder hiervoor iets noemenswaardigs te hebben gedaan.”

De grap wil dat Anna helemaal niet beroemd wil worden, maar wanneer haar vader zich verloofd met een wereldberoemde actrice, wordt ze al snel, net als haar stiefzus, door de media als It- girl bestempelt. Even beginnen bij het begin. Anastacia woont bij haar vader in Londen, haar ouders zijn nooit getrouwd geweest en haar moeder is reisjournalist. Ze kijkt graag oude films. Thuis vind ze veel steun bij Hond, haar steun en toeverlaat. Ze kruipt regelmatig even met Hond in de kast als ze het allemaal even niet meer ziet zitten. Haar leven speelt zich grotendeels op school af met haar vriendin Jess. Net als andere pubers van haar leeftijd spelen sociale relaties een grote rol in het leven van Anna. Ze heeft onlangs wat (grote) blunders begaan en probeert deze recht te breien en/ of te vergeten. Voorlopig moet ze nog even een tijdje nablijven, daar leert ze Connor kennen. Anna droomt van Brendan, een populaire jongen op school. Ze volgt het groepje populaire meisjes op de voet. Dan komt het moment dat haar vader een relatie krijgt met Helena Montane, een beroemd actrice. Zij blijkt erg aardig te zijn en een dochter van dezelfde leeftijd te hebben. Dan volgt een omschakeling in het leven van Anna. Van een uit een dozijn komt ze plots in de schijnwerpers te staan en wordt ze benaderd door de populaire jongeren op school. Heeft ze nog wel tijd over voor haar ‘oude’ vrienden? Is het wel zo leuk om beroemd te zijn?

Het boek is vlot geschreven, het is modern en spreekt de doelgroep zeker aan. De tekst wisselt diverse emailwisselingen af. Het leedvermaak van de begane blunders maakt gaandeweg plaats voor medeleven met Anna, de hoofdpersoon. Het was weer even fijn het leven van een pubermeisje van zo dichtbij te volgen.

‘It- girl’ van Katy Birchall, oorspronkelijke titel ‘The It Girl’ vertaald door Margot Reesink, JP Books 2015.

/Lmcmr