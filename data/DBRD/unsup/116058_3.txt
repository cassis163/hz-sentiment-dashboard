'Omdat het míjn, ongetwijfeld ingekleurde, herinneringen zijn,
heb ik voor mijn kinderen, hun vriendjes en vriendinnetjes
en hun moeder gefingeerde namen gebruikt.
De stukjes bestrijken een periode van ongeveer drie jaar.
Bij aanvang is Erik zeven, Mirjam vier en Jasper nul jaar oud.'
- Jos Lammers



Scheutepeuter betekent dat ik verliefd op je ben, pap


Zo'n dertig jaar geleden waren de anekdotes in het jonge gezin Lammers een magnifieke bron voor de auteur om er vele schriften mee te vullen. Het besluit om samen met zijn vrouw een winkel aan huis te beginnen, gaf hem de unieke kans om het opgroeien van zijn kinderen van nabij mee te maken. Destijds heeft Lammers ook als verslaggever dienst gedaan en was het noteren van wat hij zag en hoorde bijna een automatische handeling. Het gevolg was dat hij zoveel bij elkaar had verzameld dat hij er columns van ging schrijven die vervolgens werden gepubliceerd in Libelle en De Mannenkrant.

De geduldig vergaarde stukjes en columns waren een grote inspiratiebron bij het schrijven van de negen kinderboeken die uit zijn pen zijn gevloeid en de herinneringen die bij het teruglezen nog zo vers leken, waren een aanzet om dit boek te schrijven over zijn eigen kinderen, met ontroerende verhaaltjes en grappige voorvalletjes.

Knikkeren

[...] “Maar,” vraag ik, “waar is je knikkerzak eigenlijk?”
“Die heeft Sep.”
“Sep? Hoezo?”
“Dat moet, als je verloren hebt.”
“Wie zegt dat?”
“Nou, Sep natuurlijk.”


Ziek

Mirjam klaagt over pijn in haar buik. En in haar rug, heel erg zelfs. En haar hartje is ook al gebroken.
“Gelukkig ben ik nog niet dood,” stelt ze tevreden vast.
“Mag ik zo'n ding met van die wielen, waar ze je ook in kunnen duwen?”
“Een ding met... oh, een rolstoel!”
“Ja, een rolstoel.”
“We kijken het eerst nog wel even aan.”
Niet lang daarna zit ze kreunend op de wc.
“Pap! Pap! Kom gauw kijken!” roept ze in paniek.
“O kindje, je hebt diarree.”
Dat wil ze wel eens heel precies weten. En terwijl ze bleekjes op de bank ligt, vertel ik haar dat er in haar buik darmen zitten. Een soort touwtjes ja, dat zou je kunnen zeggen. En die darmen, die zijn een beetje ziek.
“Wel zielig voor me,” zegt ze zachtjes,
“dat ze dat bij me doen. Wel heel zielig.” [...]

Dit verzamelboek met zwaarwichtige en belangrijke kinderbelevenissen, grappige kinderlogica, ontroerende kinderliefde en aandoenlijke kinderverdrietjes is een feest van herkenning voor elke ouder en zullen ongetwijfeld ook bij hen herinneringen over hun eigen kinderen naar boven halen. Het laat prachtig zien dat groter groeien een hele klus kan zijn voor een kind.
De cover met de titel 'Wij' komt van de hand van Erik en kleindochter Lieke van 3 heeft aan de wieg gestaan aan de titel van het boek.

Dit boek is zoals Lammers zelf zegt: Voor iedereen die graag nog eens over zijn schouder kijkt.

Gezond

“Wat eten we?” vraagt Mirjam op een toon die niet veel goeds belooft.
“Stamppot,” zeg ik, “en als dat op is wentelteefjes.”
“Oooh,” kreunt ze, “waarom maak je niet iets dat gewoon lekker is?”
“Hij doet toch zijn best,” zegt Erik. “Eerst moeten we iets gezonds eten en dan krijgen we iets lekkers.” Het klinkt bekend.
“Waarom maakt hij dan niet iets dat gewoon lekker is én gezond?” vraagt Mirjam honend. “Dat is er bijna niet,” zegt Erik, met spijt in zijn stem.

Auteur

Jos Lammers (1956) geniet momenteel van zijn pensioen. Zijn werkzame leven heeft hij gewerkt als winkelier, verpleger, journalist, tekstschrijver en fanatiek fietsliefhebber. zijn nadruk legt hij echter op het schrijven van literaire (non-)fictie, kinderboeken en columns. Van deze bundel zijn er eerder enkele 'Columns over het vaderschap' opgenomen in Libelle en De Mannenkrant. Zijn werk en verdere informatie is te vinden op zijn website.

Titel: Beetje groot, beetje klein
Auteur: Jos Lammers
Pagina's: 263
ISBN: 9789402183443
Uitgegeven bij Brave New Books
Verschenen: november 2018