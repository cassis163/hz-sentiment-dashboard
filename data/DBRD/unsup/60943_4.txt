Daisy Hubbard is wetenschapper. Ze doet onderzoek naar een zeldzame genetische afwijking genaamd Stier-Zellar. Daarvoor heeft ze een gegronde reden want haar broertje is overleden als gevolg van deze ziekte. Daisy heeft haar persoonlijke kwetsuur vertaald in ambitie.

Het heeft de familie Hubbard in het verleden niet meegezeten. Zus Anna lijdt aan een psychiatrische stoornis, de vader van het gezin is overleden en de moeder heeft regelmatig depressies.
Op een dag wordt Daisy tijdens haar werk opgeschrikt door haar verontruste moeder die meldt dat haar zus Anna al een tijd is verdwenen. Het klinkt alarmerend, te meer omdat haar zus kwetsbaar is en medicatie nodig heeft. Daisy voelt zich gedwongen alles opzij te zetten en start een zoektocht naar Anna. Hierbij vindt ze steun bij Jack Makowski, een gedreven politieman.
Dan bekent een seriemoordenaar de moord op Anna. Maar Daisy gelooft hem niet.
Dit is het derde boek van deze Amerikaanse auteur. Haar eerste boek had eveneens familierelaties en verborgen gezinsgeheimen als thema. In Levenslang is dit wederom een prominent onderwerp dat ze heeft uitgediept in de vorm van een psychologische thriller.

Vanaf het begin zit de vaart er flink in en dwingt het boek tot verder lezen. Naast nadruk op familieverbanden belicht de schrijfster aspecten van DNA-onderzoek. Ik ben op zoek gegaan op internet om de vraag beantwoord te krijgen of de ziekte van Stier-Zellar werkelijk bestaat, kreeg hierover niet echt uitsluitsel, maar ik vermoed dat dit niet het geval is. Dat op zoek gaan zegt iets over het werkelijkheidsgehalte dat afstraalt van de beschrijvingen.
Alice Blanchard verweeft enkele psychiatrische ziektebeelden en ziekmakende gezinspatronen in haar verhaal. Wie denkt dat dit uitgebreide wetenschappelijke of saaie passages oplevert, kan ik verzekeren dat dit allesbehalve het geval is. Feiten worden toegankelijk opgediend en voorop staat een verhaal met vaart, tempo, verrassende wendingen en spanning. Er zijn veel twists and turns waardoor Levenslang de aandacht vasthoudt en benieuwd maakt naar hoe het verder gaat.
Een bijna filmisch boek vanwege krachtige beelden en een fiks tempo. Blanchard is goed in het beschrijven van details : van mensen, van situaties en omgeving.

Soms had ik de indruk dat de vertaling een beetje haperde en vond ik de sfeer wat typisch Amerikaans. Maar dat mocht de pret niet drukken.
Een boeiend, vlot lezend verhaal met tempo en verrassend door de wendingen. Een boek om gehaast te willen lezen. Een knap staaltje up-tempo binnen een psychologische misdaadroman.