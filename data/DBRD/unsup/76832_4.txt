De stem van de zee is het eerste deel van een nieuwe trilogie. Mara Li beschrijft hiermee een toekomst die best realiteit zou kunnen worden. Na ‘De inslag’ waardoor de aarde gedeeltelijk verwoest werd en rijken in arken konden ontkomen proberen Nimue en haar broertje Arthur samen met hun oma hun kost te verdienen met vissen. Hun vader is overleden en hun moeder is al jaren weg. Nimue vindt een dagboek van haar moeder dat een aantal vragen oplost over het verleden maar dat er ook voor zorgt dat ze op zoek gaat naar haar moeder en andere familieleden die wel blijken te bestaan. Ondertussen worden mensen geveld door de Zwarte griep en zijn er bedreigingen van meerdere kanten waardoor het zoeken naar hun moeder erg moeilijk wordt.

De cover van dit boek past volgens mij helemaal bij het verhaal, goed verzorgd en een beetje sprookjesachtig. Het verhaal speelt zich af in de toekomst, na een milieuramp worden de mensen weer op zichzelf teruggeworpen. Alle luxe valt weg. Dan komt de ware aard van velen naar boven, het geeft je een donker gevoel. Er is armoe, ziekte en mensen gaan dood aan een ziekte uit het verleden.
Het lijkt of Mara Li ons bewust wil maken van de gevolgen van de milieuvervuiling. Daarnaast lees je tussen de regels door dat de geschiedenis zich altijd herhaalt.
Dat is gelijk ook het verwarrende van het hele verhaal waardoor je het boek niet zomaar weg kon leggen. De beschrijvingen in het boek maakt dat er zoveel zaken uit het verleden naar voren komen dat je soms vergeet dat het een verhaal is dat in de toekomst afspeelt. Bijvoorbeeld de zwarte griep, die heerste in het begin van de vorige eeuw ook.
Ook de geschiedenis van de familie van Nimue lijkt zich te herhalen en zij wil dat doorbreken. Dat kan alleen door haar moeder te vinden.
Het verhaal geeft de sfeer van de verhalen van Avalon weer, iets dat ook eeuwen geleden afspeelde ten tijde van koning Arthur. Dan is het vreemd als er ineens auto’s of fabrieken in het verhaal voorkomen. De schrijfstijl is doet wat dichterlijk aan, De bijzondere zinnen die helemaal in de sfeer van het verhaal passen hebben mij wel verrast..
Alleen het begin al…ik ben geboren in de zee……
En op het juiste moment wordt er weer iets toegevoegd aan het verhaal, nooit een saai moment ervaren.
Dit boek werd gelezen door de kerstleesclub; een groep lezers van verschillende boekengroepen van facebook. Ik mocht meedoen namens Boekenfans! Dat samen lezen en er over praten gaf mij nog meer plezier in het lezen van dit boek. Tot nu toe hebben we 3 avonden samen dit boek doorgenomen door middel van vragen. Daardoor kwam ik achter al die legendes en probeerde ik de puzzel nog meer op te lossen. Dat is niet gelukt omdat het einde van deel 1 een spannende cliffhanger bevat. Nu wachten we op het tweede deel. Ik hoop dat we dat ook samen mogen lezen.