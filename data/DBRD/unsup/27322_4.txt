De heldin in dit jeugdboek is Henry, een twaalfjarig meisje met een grote fantasie en een diep verdriet. Na de dood van haar oudere broer verhuizen zij en haar familie naar een landhuis op het platteland. Zowel Henry als haar ouders verwerken het verdriet op een andere manier en het dreigt hun hele familie kapot te maken.
Henry's moeder wordt in een kunstmatige slaap gehouden door een dokter die denkt dat het haar beter zal maken - maar dat is natuurlijk niet zo. Henry wordt weggehouden, en wanneer haar vader naar het buitenland vertrekt blijft ze alleen achter met haar kinderjuffrouw en zusje Biggetje.

Dit jeugdboek is uniek, aangezien het zware thema's als rouw en mentale gezondheid direct aantekent en er niet van afschrikt. Het laat zien wat verlies met je kan doen en dat het niet erg is om verdriet te hebben. Het is een belangrijk boek voor kinderen, maar oudere lezers zullen ook gegrepen worden door de dappere Henry en wat zij doormaakt. Het boek speelt zich af in een tijd waarin de mentale zorg nog in de kinderschoenen stond, en ik vond het knap hoe Strange het onderwerp aankaartte met Henry's moeder.

Het landhuis grenst aan een bos waar een vrouw genaamd Mot woont. Henry denkt eerst dat ze een heks is, maar later vergelijkt ze haar met een prinses met een geheim. Mot helpt Henry en is de enige vriendin die ze heeft in de moeilijke tijd die ze doormaakt. Met haar vader weg en haar moeder opgesloten in haar eigen lichaam kan je je voorstellen hoe eenzaam ze moet zijn.

Sprookjes en verhalen zijn belangrijk in het boek en je zult ook veel verwijzingen ernaar vinden. Je voelt bijna de mysterieuze sfeer wanneer je Henry volgt in haar ontdekkingstocht door het landhuis en het bos en je hoopt dat ze haar 'happily ever after' zal vinden. Ze is de ultieme heldin voor een jeugdboek, maar door de persoonlijke schrijfstijl van Strange krijg je ook de twijfels en de pijn van Henry te zien. Ze probeert dapper te zijn voor haar jongere zusje, maar ze blijft een kind van twaalf waarvan de ouders haar niet de bescherming geven die ze nodig heeft.

Het boek is een pareltje voor zowel kinderen als oudere lezers en bespreekt zware thema's goed met een mysterieuze, bijna magische sfeer.