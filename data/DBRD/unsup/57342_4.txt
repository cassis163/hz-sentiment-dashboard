Monddood is een boek dat begint en vervolgt als een gewone thriller over een gijzeling. Het einde is echter weer zoals ik van Deaver gewend ben, totaal anders dan je verwacht. Met zijn plot vol twists en turns weet Deaver ook dit boek weer op de kaart te zetten en ben ik wederom verkocht!

In Monddood probeert FBI-agent Arthur Potter de gijzeling van acht dove meisjes en hun leraressen tot een goed einde te brengen. Aanvankelijk lijkt dat ook allemaal te lukken, totdat de eerste gijzelaar sneuvelt. De gewetenloze crimineel en hoofdgijzelnemer Lou Handy maakt zijn bijnaam de kille dood al in het beginstadium waar. Hoe moet je onderhandelen met een man die een stalen pantser om zijn hart heeft en zonder pardon kleine meisjes doodschiet? Arthur Potter doet zijn uiterste best een band te kweken met Handy en het aantal slachtoffers te beperken. Echter, zonder dat hij het merkt manipuleert Handy Potter en weet een gevoelige snaar bij hem te raken. Als de laatste dan ook nog vlinders in zijn buik krijgt van Melanie, één van de gijzelaars lijkt het hoofd koel houden bijna een onmogelijke opgave. Als de pers en een aantal grote egos het heft in eigen hand proberen te nemen om Potter buiten spel te zetten, is de chaos compleet. Lukt het Potter om het complot te ontrafelen en de gijzelaars in veiligheid te brengen zonder dat hij er zelf aan onderdoor gaat?

In Monddood liggen goed en kwaad niet ver uit elkaar. In tijden van crisis nemen primaire, duistere gevoelens soms de overhand om daarmee het eigen vege lijf te redden. Deaver laat dit in zijn boek op een begrijpelijke manier zien. Als de goeden slechte dingen doen door de omstandigheden kun je daar bijna alleen maar sympathie voor hebben. Het feit dat de gijzelaars verstoken zijn van een belangrijk zintuig als het gehoor, geeft het boek een origineel tintje. Beetje ongeloofwaardig vond ik soms de reactie die bepaalde karakters hadden op bad guy Handy. Ze lieten zich soms wel heel gemakkelijk in de luren leggen. Maar, dit kon de pret niet drukken. Monddood is gewoon een spannend boek met een einde dat je als lezer zelf niet kunt bedenken. Gelukkig is Deaver er om dat voor ons te doen.