Via Crimezone ben ik in aanraking gekomen met Henning Mankell en ik heb meteen maar al zijn boeken uit de Wallander-reeks aangeschaft. Was een gokje maar ik heb er geen moment spijt van gehad. Ik heb alle boeken van o.a. Clancy, Ludlum, Forsyth, Pearson, Sandford, Dan Brown, Lehane, Pelecanos, Grisham en nog een paar anderen maar dit is toch andere koek. Wat kan die gozer schrijven.
Zijn zijn boeken nou spannend? Hebben ze een hoog op-het-puntje-van-je-stoel-zitten-gehalte? Worden er wereldbedreigende complotten opgelost? Neuh, maar ze boeien me op de een of andere manier enorm waardoor ik in ieder geval moeite heb een boek weg te leggen. Komt waarschijnlijk omdat de personages heel realistisch worden neergezet. De hoofdpersoon, Kurt Wallander, is geen superheld. Sterker nog: al zijn angsten en onzekerheden worden heel treffend beschreven waardoor je veel sympathie voor hem gaat krijgen. Alles is heel herkenbaar. De maatschappelijke problemen, de intermenselijke relaties, het speurwerk.
Nog wel een opmerking voor toekomstige lezers: alhoewel ieder boek op zich staat vond ik het toch uitermate prettig om zijn boeken chronologisch te lezen. 2 redenen. Ten eerste vinden er weleens verwijzingen naar vorige gebeurtenissen of personen plaats en tweede vind ik dat de karakters van de diverse personen per boek groeien. Midzomermoord vind ik een 5-sterren notering waard. Henning Mankell als geheel geef ik 4 sterren.