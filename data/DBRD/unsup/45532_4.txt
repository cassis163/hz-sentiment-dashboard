Ik had nog nooit van John Verdon gehoord toen ik aan “Laat de duivel rusten” begon. Het derde boek in een serie van deze Amerikaanse auteur over de gepensioneerde rechercheur Dave Gurney. Boeken over seriemoordenaars zijn er in alle soorten en maten en het is niet altijd makkelijk om daar nog enige originaliteit in te vinden. Verdon heeft mij echter weten te verrassen en creëerde daarnaast met zijn hoofdpersoon een zeer interessante toevoeging aan het groeiende leger van rechercheurs die de thrillerwereld al rijk is. Hoewel John Verdon absoluut een geheel eigen stijl heeft, deed hij mij in zijn manier van vertellen heel erg denken aan Michael Connelly. Het tempo, de manier waarop het verhaal zich gaandeweg ontwikkeld. Met een soort rust en zelfvertrouwen die ik tot voor kort altijd als een karakteristieke eigenschap van Connelly zag.

John Verdon bezit die zeldzame klasse echter ook. Een openbaring. Waarom ontdekte ik deze auteur pas met zijn derde boek, terwijl nummer vier inmiddels ook al is verschenen? “Laat de duivel rusten” is spannend, zit uitstekend in elkaar, bevat af en toe de humor die een goede thriller nodig. Verdon weet de lezer ook herhaaldelijk op het verkeerde been te zetten. Niet alleen op de beslissende momenten binnen het verhaal, maar vooral in de aanloop naar belangrijke momenten. Hij laat de lezer steeds een beetje twijfelen aan de dingen die hij dacht te weten. Het zorgt ervoor dat je tijdens het lezen niet kan verslappen en je aandacht steeds bij het grotere plaatje moet houden.

Hoofdpersoon Dave Gurney is een verrijking voor de thrillerwereld. Een rechercheur van vlees en bloed. Een man met een sterk karakter, enorme vaardigheden maar ook met twijfels en onzekerheden. Niet de onfeilbare held die je vaak in thrillers ziet maar ook niet de getroebleerde speurder met een drankprobleem of psychische problemen. Een totaal gebrek aan clichés en daarmee bijna een verademing binnen dit genre.

“Laat de duivel rusten” is een ijzersterke thriller van een auteur die het verdiend om gelezen te worden.