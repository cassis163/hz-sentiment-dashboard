Na een korte inleiding kom je met beide benen midden in het verhaal terecht. Anne is psychologe en woont na haar scheiding samen met Guido.
Dan gebeurt er iets vreemds, er ligt een meisje op hun oprit. Ze is niet dood maar wel heel vreemd. Guido en Anne ontfermen zich over het meisje, zorgen voor een slaapplaats en denken dat er niets aan de hand is.

De volgende dag wordt Anne wakker en ligt haar huis en haar leven in puin.
Door flashbacks die nu tevoorschijn komen leer je Anne en Guido kennen, hoe ze elkaar hebben ontmoet en hoe ze de afgelopen anderhalf jaar een relatie hebben gehad. Je trekt soms een wenkbrauw op omdat er toch wat bijzondere dingen zijn aan Guido die ook Anne nu pas opvallen. Anne blijkt eerder getrouwd te zijn geweest en heeft haar ex-man na een huwelijk van 20 jaar van de ene op de andere dag verlaten. Dan wordt ook het leeftijdsverschil duidelijk. Anne is ouder dan Guido.
De volgende morgen zijn Guido en het meisje verdwenen en belandt Anne in de ene gevaarlijke situatie na de andere.
Omdat het verhaal waar over gesproken wordt op de achterflap snel begint, geen ellenlange voorgeschiedenis of inleiding, zit je snel in het verhaal en door de vlotte schrijfstijl leest het erg prettig. Iedereen kan niet anders dan nieuwsgierig worden naar de afloop.
Die is zo bizar, onverwacht en misschien toch verwacht omdat het in politieseries ook wel aan de orde komt.
De personages zijn gewone dagelijkse personen, Anne komt uit een heel ander milieu dan Guido en haar ouders kijken op hem neer. Anne wordt daardoor nog opstandiger en wil nog liever haar oude leven achter zich laten. De ex-man van Anne is niet te vergelijken met Guido. Verschillen worden heel duidelijk. Dan vlecht Michael Berg een onderwerp in het verhaal dat bij de lezer zorgt voor een aha!-moment. Dus zo zat dat. Dan wordt de vraag heel anders, wie wil er wraak nemen. Dat had iets meer naar voren mogen komen maar ondanks dat vond deze lezer het een heerlijke thriller om te lezen en heel moeilijk om het boek weg te leggen voor het uit was.
Dan wil ik nog even zeggen dat ik diep respect heb voor Michael Berg omdat hij dit boek heeft geschreven tijdens een hele moeilijke periode in zijn leven. Zijn vrouw zou echt zo trots op hem zijn geweest. Ik had het hem alleen zo gegund om dit met haar te mogen delen.