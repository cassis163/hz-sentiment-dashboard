De gave van Hanna Mendel speelt zich af tijdens de tweede wereldoorlog. Hanna en haar familie zijn Joden en worden slechts om die reden opgepakt en naar het concentratiekamp Auschwitz-Birkenau gebracht. Hanna en haar zus Erika blijven uiteindelijk zonder hun ouders in het kamp achter en moeten samen proberen te overleven. Hanna is pas 15 jaar oud, maar wordt nu gedwongen zich volwassen te gedragen. In het kamp gaat het er zeer heftig aan toe. Ze krijgen nauwelijks te eten, hebben geen matrassen, vuil water en moeten hard werken. Vele mensen om hun heen sterven.

Hanna’s muzikale talent blijkt haar redding, ze mag dagelijks naar de villa van de commandant waar ze voor hem en zijn bezoek piano moet spelen. Ze leert dat ze om te overleven hard moet zijn, moet liegen en eten zal moeten stelen in de villa van de commandant voor haar zus en zichzelf. Dan wordt ze tot overmaat van ramp ook nog verliefd op de zoon van de commandant, iemand die ze zou moeten haten.

De gave van Hanna Mendel is een hartverscheurend drama dat je als lezer mee laat leven met de ellende die Hanna en haar familie tijdens oorlogstijd moesten doorstaan. Een fictief verhaal, dat helaas voor vele die de tweede wereldoorlog hebben meegemaakt de harde werkelijkheid was. De personages zijn verzonnen, maar veel van de beschreven situaties in het boek hebben werkelijk plaats gevonden. Deze oorlogsroman – dat geschreven is voor jongeren vanaf 14 jaar – is dan ook zonder twijfel een aanrader voor een ieder met een leeftijd tot ver hier boven. De gave van Hanna Mendel ontroert, is onbeschrijfelijk mooi en indrukwekkend. Zo vol passie geschreven dat het verhaal bij menig lezer nog lang na de laatste pagina zal blijven hangen.