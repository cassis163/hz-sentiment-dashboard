Soms komen dingen opeens op een rare manier samen. Afgelopen weekend liep ik met mijn moeder en broertje in Antwerpen, waar een presentatie van dit boek werd aangekondigd. We hebben het foldertje nog meegenomen, ook al wisten we al dat het ons niet ging lukken erheen te gaan. Een dag later open ik een boekbox en vind ik het boek netjes ingepakt in de doos.

Ik kon het niet laten om weer een dag later al aan het boek te beginnen en nu ik het uit heb, weet ik niet zo goed hoe ik moet omschrijven wat ik ervan vond. Laat ik beginnen met de positieve dingen: Het verhaal las ongelooflijk lekker weg, het is vlot geschreven, maar wel in precies de juiste stijl en precies het juiste taalgebruik voor de wereld waarin het verhaal zich afspeelt.

Daarnaast is Linde, de hoofdpersoon van dit verhaal, een heel tof karakter. Haar emoties zijn heel natuurlijk en realistisch, haar manier van praten is doorspekt met humor en echt typische straattaal uitdrukkingen, wat haar nog echter maakt. En haar acties gedurende het verhaal zijn heel logisch en worden geen moment echt dom. Ze neemt hoogstens wat meer risico dan ik zou doen, maar dat is gewoon de aard van het beestje.

Helaas zijn er ook een aantal elementen die wat mij betreft beter hadden mogen worden uitgewerkt. De graaf is er daar één van. Hoewel ik ergens denk dat de opzet om hem zielloos en wezenloos te maken erg goed gelukt is, durf ik bijna te zeggen dat het misschien wel iets TE goed gelukt is. De graaf is voor mij persoonlijk te zwart/wit, te oninteressant, te simpel. Er is geen enkele manier om genuanceerd naar hem te kijken, iets wat ik persoonlijk wel leuk gevonden had.

Ditzelfde was voor mij ook het geval wat betreft de mythologie en magische world building. Alle elementen waren aanwezig om dit heel interessant, duister en betoverend te maken, maar het voelde net niet gelaagd en diepgaand genoeg om echt volledig uit de verf te komen. Net dat stapje extra, dat een wereld echt tot leven kan brengen, ontbrak.

Al met al zeker geen verkeerd boek. Dat wat er is, is interessant en intrigerend. Maar ik merk dat ik toch een klein beetje op mijn honger blijf zitten. Ik had simpelweg meer gewild, en vooral op het gebied van achtergrond en diepgang.