Hamer is het debuut van Kees van Wouw en na een wat aarzelend begin ben ik er nu van overtuigd dat het boek aan te raden is. Het duurt namelijk even voor van Wouw de schrijfstijl te pakken heeft die past bij de misdaadroman die hij wilde schrijven. In het begin lijkt het meer op een literaire roman, met poëtische zinnen en ‘moeilijke’ woorden waar toevallig dan ook nog een moord bij komt kijken. Zodra de grote moordpartijen echter zijn afgelopen ontpopt het boek, en de personages, zich tot een goed leesbaar en spannend verhaal.

Het is, zeker voor een debuut, knap hoe van Wouw de lezer meeneemt in de wereld van de technische ondernemingen waarbij hij technische details niet schuwt. Misschien niet voor iedereen te begrijpen, maar niet cruciaal voor het verhaal en daardoor een leuke extra voor de technisch onderlegde lezers. Waar het boek eerst echt een ‘mannenboek’ leek te zijn (al heb ik best een hekel aan die classificering) blijkt het dat uiteindelijk niet te zijn, het is gewoon een goede misdaadroman met meerdere goed uitgewerkte verhaallijnen waarbij liefde, vaderschap, dreiging en techniek elkaar afwisselen.

Je moet vooral de eerste 80 bladzijden doorkomen, daarna wordt je meegesleurd in het boek!