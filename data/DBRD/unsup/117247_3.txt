Het boek gaat over de 17-jarige Anna, een puber die soms aardig tegendraads kan zijn, die te horen krijgt dat ze misschien kanker heeft. Het boek is geschreven in de ik-vorm en verteld vanuit het perspectief van Anna.

De eerste helft van het boek gaat vooral over wie Anna is, een kind van gescheiden ouders die bij haar moeder woont. Haar vader is hertrouwd met een jongere vrouw en zij hebben een 3 jarig zoontje Theo, op wie Anna helemaal gek is. We leren de familiebanden kennen en ook dat Anna maar eigenlijk 1 vriendin, Ellen, heeft.

Het boek kabbelt zo lekker voort, maar de opbouw van het verhaal zit goed in elkaar en voor je het weet ben je op de helft van het boek aanbeland. Het punt waarop Anna de uitslagen van de ziekenhuis onderzoeken krijgt waarbij geconstateerd wordt dat Anna geen kanker heeft maar dat er wellicht iets anders aan de hand is.

Dit is het moment in het boek waarop Anna in tweestrijd verkeert. Vertelt ze haar klasgenoten het goede nieuws of ......? Anna heeft ondertussen veel aandacht van haar vader gekregen, wat ze voorheen niet had en Anna's klasgenoten, die haar eerst niet zagen staan, gedragen zich nu als bezorgde vrienden. Dat wil ze eigenlijk niet kwijt en voor ze het weet is de leugen verteld.
Maar Anna raakt steeds verder verstrikt in haar leugen waarop Ellen haar betrapt en chanteert. De chantage van Ellen gaat heel erg ver.
Zal Anna ooit de waarheid vertellen of blijft ze met een leugen leven?

Dilemma vind ik niet zo'n passende titel. Het komt in boek maar 2x naar voren. De subtitel "Anna - leven met een leugen" vind ik veel beter passen. Dat geeft precies weer wat de strekking van het boek is.
Het puberale gedrag van een tiener komt goed naar voren in het boek. Mijns inziens vind ik het nogal een pittig onderwerp voor de YA-groep, ook doordat de schrijfstijl heel volwassen is. Dit keer geen makkelijke , korte zinnen wat in veel YA boeken wel gebeurt. De personages in het boek zijn goed uitgewerkt en vooral Anna de puber is zo neergezet alsof het je eigen puber kan zijn. Heel verfrissend. De schrijfster heeft me hierdoor wel verrast en daarom geef ik het boek 3 sterren.