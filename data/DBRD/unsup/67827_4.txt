De Duistere School is een nagelbijtend spannende jeugdthriller. Een mooi vormgegeven boek dat bol staat van avontuur, magie en mysterie. Zo’n meeslepend verhaal, eenmaal begonnen met lezen kan je het niet meer wegleggen. Je bent dus gewaarschuwd!

In het boek De Duistere School woont Quinten samen met zijn vader in het gezellige Kraaidorp. Hij zit op een fijne school en heeft vrij veel vrienden. Quinten voelt zich wel een beetje anders, sinds hij zijn moeder verloot toen zij vier jaar geleden een ongeluk kreeg. Ook heeft hij last van heftige nachtmerries en lijkt Quinten een levendige fantasie te hebben. Zijn vrienden geloven zijn sterke verhalen nooit, maar wanneer Quinten vertelt dat er uit het niets een griezelig gebouw is verschenen in Kraaidorp moeten ze hem wel geloven, ze zien het immers zelf ook! De kinderen gaan op onderzoek uit, maar of dat nu zo verstandig is?
Quinten en zijn vrienden komen in een benarde situatie terecht, hun school wordt verplaatst naar het vreemde nieuwe gebouw dat midden in een maisveld staat. Eenmaal binnen is er geen weg terug. Kan Quinten zijn vrienden helpen ontsnappen?

De uit Vlaanderen afkomstige auteur Sandra J. Paul heeft al flink wat succesvolle boeken op haar naam staan. De Duistere School is haar nieuwste aanwinst en wordt vast net zo’n succes. Het taalgebruik in dit boek is niet al te moeilijk. Het is dan ook een fijn boek om zelfstandig te lezen voor kinderen vanaf ongeveer acht jaar, afhankelijk van hun leesniveau en hun hang naar spannende verhalen. In principe is dit boek ook een aanrader als voorleesboek, alleen is het licht spiritueel getinte verhaal voor heel jonge kinderen misschien soms wel wat te spannend. (In het verhaal komen er heksen voorbij en wordt de duivel meerdere keren genoemd). De Duistere School is in elk geval, zonder twijfel, een aanrader voor jongens en meisjes vanaf 10 jaar. Zij kunnen zich vast prima verplaatsen in de belevenis van de kinderen uit het boek die zelf 11 en 12 jaar zijn.

Sandra heeft een beeldende schrijfstijl, filmisch bijna. Het verhaal is geschreven vanuit het oogpunt van de jongen Quinten, wat hij beleeft beleef je als lezer met hem mee. Het is bijna alsof je er zelf bij bent, waardoor de spanning haast voelbaar wordt. Het boek laat zich dan ook niet gemakkelijk wegleggen, je wil gewoon weten hoe dit avontuur af zal lopen. Goede jeugdthriller, lezen dus!