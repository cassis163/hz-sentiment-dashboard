‘Wat een emoties en wat een fijne levensechte personages. Dikke vette like voor dit boek!’ Dat zegt Biebmiepje.nl over Like van Gaby Rasters, het tweede deel in de serie over Mila, Sebastiaan, Chris en Lucien. De fans konden na het einde van deel 1, Follow, niet wachten om verder te gaan in dit tweede deel. Hoe zou Lucien gereageerd hebben op de brief die hij vond?

Like gaat twee jaar later verder en in die twee jaar is er veel gebeurd. De kinderen van Chris wonen bij oom Thomas, de eeuwige vrijgezel. Thomas wil graag een vrouw in zijn leven, maar lijkt het flirten verleerd te zijn. Mila woont nog steeds met haar gezin in Zuid-Frankrijk. Ze doet nog steeds een poging om haar huwelijk te redden. De vraag die ze zich regelmatig stelt is of ze niet trekt aan een dood paard. En kan ze Sebastiaan zomaar vergeten?

Rasters heeft een kracht, en dat is je pakken vanaf de eerste pagina en je vervolgens niet meer loslaten. Door de korte hoofdstukken en de vlotte schrijfstijl vlieg je door het boek heen. De afwisseling tussen het leven in Nederland bij Thomas en het leven in Zuid-Frankrijk bij Mila maakt dat je niet anders kunt dan doorlezen. Like lees je dan ook makkelijk in een dag uit.

Mila is nog steeds samen met Lucien. Het ene moment mag je haar en heb je enorm met haar te doen. Wat sneu dat haar liefdesleven zo’n puinhoop is. En wat probeert ze er voor te vechten. Ook al doet ze het niet altijd goed, ze probeert er nog steeds voor te gaan. Tot een bepaald moment, en dan kan je sympathie voor Mila meteen verdwijnen. Dit is aan de ene kant jammer, maar aan de andere kant erg mooi, omdat dit het schrijftalent van Rasters toont. Je leeft zo mee in het verhaal dat je de personages als echte personen gaat zien. Wellicht komt dit ook doordat alle belangrijke personages een eigen Facebookaccount hebben en je ze daar kunt volgen.

" ‘Weet jij waarom je nog bij me bent, Mila?’ ‘Om eerlijk te zijn, stel ik mezelf steeds vaker die vraag.’ ‘En?’ ‘Omdat ik niet van opgeven hou.’ "

Mila's liefdesleven staat op een laag pitje. En dat is fijn. Daartegenover staat het verhaal van Thomas, Chris’ broer, die heerlijk aan het flirten slaat. De berichtjes die hij op Relatieplanet typt zijn soms hilarisch. Ook de mails die hij naar zijn nieuwe bazin stuurt zijn gewaagd. Thomas is de ster in dit verhaal. Je vraagt je bijna af waarom hij nog vrijgezel is. Iedereen wil toch zo’n lieve, zorgzame en ook nog humoristische man naast zich?

“ 'Dat boek dat je van hem kreeg, heb ik wel gelezen. En het zal me niet gebeuren dat jij heel je leven aan hem denkt, terwijl wij samen blijven aanklooien. Dat jij je opoffert voor ons gezin. Daarvoor hou ik te veel van je.' ”

Mila’s leven in Frankrijk gaat door. Zelfs Lobke, de Berner Sennen van het gezin, heeft een belangrijke rol in dit verhaal. Naar het einde toe kunnen de zakdoekjes erbij gepakt worden, want elke hondenliefhebber zal geraakt worden door de manier waarop Rasters beschrijft wat er met Lobke aan de hand is. Zonder deze lijn in het verhaal, had Like geen traan laten vloeien. Goede zet van de auteur dus.

Like is een goed vervolg op Follow. Rasters weet de vlotte stijl voort te zetten en pakt de lezer weer direct bij de kraag. Je moet weten hoe het afloopt, zowel met Mila’s huwelijk als met de liefdesperikelen van Thomas. Het invoeren van een geheel nieuwe verhaallijn, die van Thomas dus, werkt. Like is een boek dat niet mag ontbreken in de kast van een feelgood-liefhebber.