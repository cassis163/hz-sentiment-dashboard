Dit literaire thriller debuut mocht ik lezen voor de leesclub van Samenlezenisleuker, mede dankzij uitgeverij Prometheus Amsterdam. Persoonlijk vind ik het altijd leuk kennis te maken met nieuwe auteurs dus ik was dan ook aangenaam verrast dat ik deel mocht nemen aan de leesclub en zeer benieuwd naar het boek.

Het verhaal gaat vooral over ghostwriter Stella die een fascinatie heeft voor een moordzaak op een tienjarige jongen die een aantal jaren terug heeft plaatsgevonden. Voor deze moord zijn toentertijd drie oudere jongens veroordeeld. Op het moment dat Stella zich vast gaat bijten in de zaak voor haar werk zijn de jongens al vrijgekomen. Tevens wordt ze door 1 van de veroordeelde jongens benaderd om een boek over de zaak te schrijven. Ze besluit met hen op zoek te gaan naar de waarheid rondom de moord. Wat is er toen gebeurd en wie is er echt verantwoordelijk?

Over het geheel gezien leest het verhaal gemakkelijk weg door de fijne vlotte schrijfstijl en ik had het dan ook in een record tempo uit. Het boek is opgedeeld in vele korte hoofdstukken waardoor je constant geprikkeld wordt om verder te lezen en nieuwsgierig blijft. Wat ik wel miste in dit debuut was het thriller kantje. Er kwam weinig dreiging en spanning in naar voren zoals ik graag in (al dan niet literaire) thrillers ervaar. In het verhaal wordt er meer ingegaan op de gedachtegang en gevoelens van de personages wat overigens zeker wel diepgang geeft en psychologische thriller genre versterkt. Ook worden de gebeurtenissen in een realistisch tijdsbeeld geplaatst doordat bijvoorbeeld in het boek de moord op Pim Fortuyn benoemd wordt. Dankzij ‘Over het spoor’ ben ik zeer benieuwd naar toekomstig schrijfwerk van Eva Keuris.

Spanning: 5
Plot: 6
Leesplezier: 9
Schrijfstijl: 9
Originaliteit: 7
Psychologie: 7