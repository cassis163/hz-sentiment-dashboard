'Straf' gaat over de impact van pesten, zowel de impact op de gepeste als op de pester. Birger Baug beschrijft dit thema op indrukwekkende en gevoelige wijze en maakt daarbij gebruik van het kader van Dostojevki's 'Misdaad en straf' (oorspronkelijk vertaald als 'Schuld en boete').

Baug neemt de lezer mee naar het verleden van Kris, die toen 13 jaar was en stelselmatig getreiterd werd door een stel kwelduivels. De wreedheden escaleerden en bleven niet zonder gevolgen.
In het heden krijgt politiechef Halvor Heming te maken met een seriemoordenaar. Gaandeweg het onderzoek stuit hij op een twintig jaar oude misdaad, waarin Kris een rol speelde. Aan Heming de schone taak de feiten en verdichtsels met elkaar te combineren, te doorgronden en de waarheid boven water te halen.

Ik was zeer verrast en onder de indruk van dit debuut van Birger Baug. Toch geef ik het maar drie sterren, wat puur te wijten is aan het geneuzel over Hemings gezin, over het boodschappen doen en tijdig stoppen met werken om de kinderen uit school te halen enz. Inmiddels heb ik ook het volgende Hemingboek gelezen, waarin dat gelukkig niet zo irritant aanwezig is.

Al met al een aanrader, een boek om na lezing nog eens goed over na te denken!