De 23-jarige politieagente Inge de Wit is op zondagochtend bezig aan haar training op de mountainbike als ze iets in het bos ziet liggen. Ze gaat er op af en ziet dat het een pasgeboren baby is, gewikkeld in een deken. Inge weet dat het onderkoelde kind zo snel mogelijk naar een ziekenhuis gebracht moet worden wil de kleine een kans maken om te overleven.
Onderweg naar het ziekenhuis belt ze volgens protocol het noodnummer. In het ziekenhuis ontmoet Inge rechercheur Liesbeth Ligthart. Liesbeth ondervraagt haar en vangt haar een beetje op; ze heeft tenslotte een bijzondere ervaring achter de rug. Het klikt al snel tussen Inge die onlangs haar opleiding heeft afgerond en de ervaren rechercheur Liesbeth.

Inge mag Liesbeth assisteren bij haar volgende zedenzaak: de verdwijning van Sofie Vrolijk. Liesbeth volgt de feiten, terwijl Inge vooral op haar gevoelens af gaat.
Op het mobieltje van een pedofiel is een naaktfoto gevonden van Sofie, maar van Sofie zelf ontbreekt elk spoor. Zullen ze op tijd komen om haar te redden?

Bij het schrijven van dit verhaal heeft de auteur zich laten inspireren door waargebeurde gebeurtenissen bij de politie Gelderland-Midden. Ze heeft zoals ze in het dankwoord aangeeft, hierbij hulp gekregen van een vriendin die werkzaam is als zedenrechercheur. Hierdoor is een geloofwaardig beeld ontstaan van de handelingen en gebeurtenissen in Niemand die me ziet.

In de vrij lange hoofdstukken komen een aantal maatschappelijke problemen aan de orde. Deze hoofdstukken worden onderbroken door korte hoofdstukken geschreven in de ik-vorm. Het thema loverboys wordt in Niemand die me ziet uitvoerig besproken, het komt vaker voor dan je zou denken. Maar ook handel in meisjes, handel in baby's in verband met vruchtbaarheidsproblemen en pedofilie komen in dit verhaal aan de orde.

De personages van Inge en Liesbeth zou ik graag terugzien in een volgend verhaal van Simone Grimberg. Ze moeten nog wat groeien in hun rol, maar ze zijn zeker goed op weg.
Op het einde zijn niet alle vragen beantwoord.
De vragen die wel beantwoord zijn hebben gezorgd voor een onthutsende inkijk in de wereld van loverboys en het gevaar dat door hen op de loer ligt voor jonge meisjes van allerlei komaf.