‘De vrouw die terug moest’ is een zeer verslavend, moeilijk weg te leggen boek.
Spanning, mysterie, humor, verdriet, alles krijgt zijn eigen plaatsje in het verhaal.
Vanaf de allereerste pagina heeft het boek je in zijn macht. Krachtige beschrijvingen van gebeurtenissen, worden afgewisseld met gedetailleerde weergaven van de omgeving.
Stap voor stap neemt de schrijfster je dieper en dieper mee in het verhaal.
Dit doet ze op een wonderbaarlijke wijze. Hoofdzakelijk behandelt ze het heden, waarbij ze je steeds op een verkeerd been probeert te zetten. Handelt de plot nu over een verdwijningszaak of is rechercheur Charlie en haar verleden het belangrijkst. Deze twee elementen worden op prachtige wijze met elkaar verweven.
Hiernaast zijn er nog de korte flashbacks naar de avond van de verdwijning, verteld vanuit het oogpunt van Annabelle.
Hierin wordt je echt één met de gevoelens en de leefwereld van Annabelle. Je maakt deel uit van haar leven op de dag van haar verdwijning.
Maar bijkomend zijn er nog de zeer mysterieuze verwijzingen naar de zeer innige vriendschap tussen Rosa en Alice. Deze stukjes in het verhaal deden me steeds opnieuw aan mezelf twijfelen. Had ik in het begin een detail gemist tijdens het lezen, waardoor ik deze verhaallijn niet kon plaatsen ?
Doorheen het boek kom je steeds meer te weten, je krijgt meer en meer details over de avond van de verdwijning, het onderzoek, over het dorp waar het verhaal zich afspeelt, over de rechercheur en over haar jeugd en toch wordt het verhaal nooit voorspelbaar. Verschillende onverwachte wendingen houden er de spanning in en leiden naar een onverwachte ontknoping op de laatste pagina.
Het boek is een totaalpakket. De woordkeuze en zinsbouw, de beschrijvingen, de karakters en de locatie zijn perfect op elkaar afgestemd. Het geheel klopt tot in de kleinste details.
De gekozen karakters zijn zo typisch en eigenzinnig dat deze voor mij nog iets meer uitgediept mochten worden, hierdoor zouden ze nog echter en authentieker zijn.
Het boek is een echte pageturner en mindtwister. Het is zeer moeilijk aan de kant te leggen en heeft me bijgevolg een aantal zeer korten nachten bezorgd.
De opbouw van het boek en het verhaal vond ik zeer vernieuwend. De drie invalshoeken, waarvan er één niet van in het begin duidelijk is waar deze geplaatst moet worden, enerzijds en de wisselwerking tussen het verhaal rond de verdwijning en het verleden van de rechercheur anderzijds, maken het uniek in zijn genre.
Het is een boek dat vraagt naar meer. Hopelijk moet ik niet te lang wachten om rechercheur Charlie Lager opnieuw te mogen ontmoeten.
Ik geef het boek graag een zeer verdiende 4,5 ster.