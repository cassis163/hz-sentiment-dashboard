Een Whodunit die heen en weer springt tussen heden en verleden, waarbij een onopgeloste moord in de jaren 60 centraal staat.

Het verhaal is vanuit een meervoudig perspectief geschreven, wat de aanwezigheid van een personage-lijst voorin het boek verklaart. Deze lijst is niet noodzakelijk maar wel erg handig om tussendoor naar terug te bladeren op momenten dat de lezer zich afvraagt wie iemand ook al weer is.

Het tempo in dit boek is vrij traag, mede dankzij de duidelijke beschrijvingen van de omgeving. Dit komt de sfeer echter ten goede; het stelt de lezer uitstekend in staat om zichzelf in de omgeving van het dorpje Strängnäs te wanen, waar het verhaal zich afspeelt.

Dit is een boek dat gaandeweg het lezen langzaam steeds verder onder je huid kruipt. De spanningsfactor valt mee, vooral in het begin leg je het boek vrij makkelijk even terzijde. Naar het einde toe wordt dit steeds minder en wil je doorlezen om te weten hoe het nou zit.

Uiteindelijk komt alles mooi bij elkaar, maar dit gaat vrij abrupt. Hier hadden sommige verhaallijnen wat verder uitgewerkt kunnen worden. De karakters lenen zich uitstekend voor een vervolg, mocht dat er komen.

Al met al een mooi debuut dat het uiteindelijk echter net wat meer van de sfeer dan van de spanning moet hebben.