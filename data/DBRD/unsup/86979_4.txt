Michael McCabe woont in Portland, Maine, samen met zijn dochter Casey. Zijn vrouw Sandy is een paar jaar geleden opgestapt en heeft Casey voor het gemak maar bij hem achtergelaten.
Michael en Maggie, zijn partner, worden opgeroepen omdat het lichaam van Katie Dubois wordt gevonden, minus haar hart. Deze moord doet Michael sterk denken aan een andere zaak, waar hij echter niet zelf bij betrokken was: de moord op Elyse Andersen. De volgende dag komt er echter bericht dat een volgende jonge blonde vrouw, Lucinda Cassidy, wordt vermist. Michael gaat op zoek naar een moordenaar met een medische achtergrond.
In het eerste hoofdstuk van het boek maken we kennis met een kleine jongen die dingen doet die kleine jongens niet horen te doen Hiermee is de toon voor het verhaal gelijk gezet: een zeer gedegen geschreven spannende  deels medische  thriller. Michael en Maggie blinken uit in het goede ouderwetse speurwerk maar de moordenaar weet hen lange tijd te ontlopen door een nogal goed gelukte truc. De eerste sporen lijken regelrecht naar de moordenaar te leiden maar later blijken die sporen slechts zijdelings met het verhaal te maken te hebben. Er worden enkele verdachten ten tonele gevoerd en aan Michael de schone taak om de juiste er uit te pikken.
Door de aangename en vlotte schrijfstijl van James Hayman, die spannende scènes afwisselt met soms saai aandoend speurwerk, blijft de lezer betrokken bij het verhaal. Ook leven wij mee met Lucinda, het beoogde volgende slachtoffer.
Als zijlijn wordt tussen de bedrijven door het verhaal verteld van Michaels persoonlijke omstandigheden. Na drie jaar is zijn ex weer op de proppen gekomen, die graag het contact met haar dochter wil herstellen. Michael is hier niet blij mee en hij moet dan ook een paar gewichtige beslissingen nemen.
Michael en Maggie komen goed uit de verf als een prima op elkaar ingespeeld speurdersduo. Een debuut dat terecht een aanbeveling van Tess Gerritsen verdient.