Nicola Moriarty is een van de drie schrijvende zussen Moriarty. Eerder verscheen van deze jongste zus ‘In vrije val’ in Nederland. Oudste zus Liane brak wereldwijd door met ‘Het geheim van mijn man’ en ‘Grote kleine leugens’. De tweede zus, Jaclyn, kennen we vooral van jeugdboeken. ‘De vijfde brief’ is de tweede roman van Nicola en verschijnt in Nederland in vertaling van Anna Livestro.

Joni, Deb, Eden en Trina zijn al beste vriendinnen sinds hun eerste dag op de middelbare school. Jarenlang deelden ze alles, maar hoe ouder ze worden, hoe verder hun levens uiteen lijken te lopen. Joni wil de vriendinnengroep weer bij elkaar brengen en komt met het idee om ieder van hen een brief te laten schrijven met daarin een geheim dat ze nooit eerder met elkaar deelden. Maar dan vindt Joni een vijfde brief; een brief die een wel heel duister geheim met zich meedraagt.

'Het idee dat ze hier allemaal in hun eentje hun diepste geheim in moesten typen had iets sinisters.'

Moriarty weet de spanning vanaf het allereerste begin vast te houden en zo de lezer het verhaal in te trekken. Door verschillende verhaallijnen slim met elkaar af te wisselen en hier en daar wat te schuiven met chronologie blijft de lezer nieuwsgierig. De verteller van het verhaal is namelijk alwetend, maar laat de lezer tot het eind in het ongewisse. Joni is de verteller maar niet vanuit de eerste persoon. Waar het de geheimen betreft laat Moriarty zelfs al haar personages in de derde persoon over zichzelf spreken, iets wat vervreemd en tegelijkertijd intrigeert.

Wie de vijfde brief heeft geschreven blijft een raadsel en elke hint die je als lezer van Moriarty denkt te krijgen of denkt te ontdekken wordt vervolgens door de auteur vernuftig weer ontkracht of ongedaan gemaakt. De combinatie met de korte hoofdstukken en het snelle verteltempo maakt dat je dit boek in een ruk uitleest.

Dat gemakkelijke lezen komt ook door de, ondanks hun geheimen, oppervlakkige personages in ‘De vijfde brief’. De problemen en geheimen die relevant zijn voor het verhaal worden breed uitgemeten maar je leert geen van de vriendinnen echt kennen. Het zijn vier vriendinnen, geen individuen, maar het verhaal heeft dat door de constant aanwezige suspense en het hoge dramagehalte ook niet nodig. ‘De vijfde brief’ leest als een spannende comedy en is zeer geschikt voor iedereen die zin heeft om een luchtig boek met – uiteraard – een happy end te lezen.