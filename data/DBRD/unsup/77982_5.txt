José Vriens (1963) is geboren en getogen in Roosendaal, waar ze nu nog woont met haar man. Van jongs af aan verslond José elk boek dat ze te pakken kon krijgen en begon ze al met het schrijven van verhaaltjes. Later raakte die ambitie wat op de achtergrond om weer terug te komen op het moment dat haar drie kinderen naar school gingen. Ze begon met het schrijven van kinderboeken en stond in 2002 aan de wieg van uitgeverij Boekenbent, die in 2008 overgenomen is, zodat José meer tijd aan het schrijven kon besteden. Inmiddels schreef ze onder het pseudoniem Josje Maas voor verschillende Favorietseries (‘supermarktromans’). Ze werd ontdekt door uitgevers als Westfriesland en Ellessy, waar nu de ene na de andere roman verschijnt. José is bestuurslid van het op 14 februari 2014 opgerichte Valentijngenootschap, dat zich sterk maakt voor het romantische boek.
In Schuld verliest Anke haar beide ouders door een ongeluk tijdens hun vakantie. Hierdoor wordt zij van het ene moment op het andere de eigenaar van een goed draaiende drukkerij. Ze werkt al jaren in de zaak en weet wat er omgaat in de drukkerij, zodoende kan ze de boel prima draaiend houden, al is ze door het wegvallen van haar vader wel genoodzaakt een nieuw personeelslid aan te nemen. Chiel doet zijn intrede in het bedrijf en blijkt een waardevolle kracht te zijn. En niet alleen dat, binnen de kortste keren hebben Anke en Chiel een relatie en lijkt Anke haar leven weer op de rit te hebben. Maar dan slaat het ongeluk toe. Er duikt een schuldbekentenis op van 24 jaar geleden, de tijd dat haar vader de drukkerij oprichtte. In hoeverre is die schuldbekentenis nog rechtsgeldig en welke rol speelt Chiel hier in? En wat is de rol van Pascal, de fotograaf die regelmatig zaken doet met de drukkerij?
De wereld van Anke stort ineen en ze ziet zich gedwongen de drukkerij, haar vaders levenswerk, in andere handen te laten overgaan. Of het nog goed komt?
Schuld is op zich een prettig leesbaar verhaal met duidelijk uitgewerkte personages, maar de perikelen en overwegingen rond de schuldbekentenis kunnen wat verwarrend zijn, evenals de overhaaste beslissing van Anke om de drukkerij uit handen te geven ter wille van de goede naam van haar vader terwijl ze al gegronde twijfels heeft over de authenticiteit van de documenten, die moeten bewijzen dat de schuld alsnog voldaan zal moeten worden. Het levenswerk van haar vader is tenslotte geen pakje boter, waar je gemakkelijk afstand van doet. Dit neemt niet weg dat dit boek garant staat voor een paar uurtjes heerlijk leesplezier.
Schuld heeft 287 bladzijden en een prettig formaat.