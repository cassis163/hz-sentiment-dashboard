“Sorry” is een verhaal over Marcus. Zijn mama is boos op hem. Omdat hij van de taart heeft gesnoept (een piepklein beetje maar hoor) en omdat hij een beetje vuil is, allemaal dingen waar hij volgens zichzelf écht niks aan kon doen. Heeft hij nu ook nog stomme mama gezegd? Nee mama, misschien zijn je oren stuk. Wat kan Marcus doen om het weer goed te maken?

In dit verhaal probeert Marcus het goed te maken met zijn moeder. Op de linker pagina’s in het boek staat zijn mama met haar rug naar hem toe, duidelijk boos op iets dat hij gedaan heeft. Buiten de illustratie van de mama van Marcus is de pagina wit met een kort stukje tekst. Aan de rechterkant zie je de gedachtes van Marcus en de manieren hoe hij het allemaal probeert goed te praten. Alles is ontzettend mooi vormgegeven door illustrator Jan van Lierde. De pagina’s van Marcus zijn daarin tegen veel drukker en vol met details. De illustraties versterken het kleine stukje tekst, wat erg fijn is voor kinderen. Zo kunnen ze zich er een goede voorstelling maken en zich inleven in het verhaal. Ondanks dat sommige pagina’s druk zijn straalt het boek toch een bepaalde rust uit. Daarnaast is er een hele mooie balans tussen fantasie en realiteit. De situaties zijn eigenlijk heel erg herkenbaar, zowel voor jong als oud. Iedereen is weleens boos en iedereen doet weleens iets dat niet mag. Dat zo’n klein woordje, eigenlijk zoveel kan betekenen.. maar niemand het eigenlijk zo makkelijk zegt blijft verbazingwekkend.

De schrijfstijl van auteur Stefan Boonen is vlot en erg grappig. Het zijn allemaal korte en pakkende zinnetjes en al moet je soms wat doordenken, het verhaal is duidelijk en pakkend. Je beland van de ene situatie in de andere, maar toch is het niet verwarrend. Voor je het weet is het verhaal uit. En de boodschap is natuurlijk gewoon ontzettend mooi. Dit verhaal is geschikt voor kinderen vanaf 4 jaar, maar elke volwassene zou er ook nog iets van op kunnen steken!

Eerder verschenen van auteur Stefan Boonen en illustrator Jan van Lierde al de boeken: “dank je wel” en “verliefd”. Na het lezen van dit prentenboek “sorry” wil je gegarandeerd deze boeken ook gaan lezen (als je dat al niet deed).