Als Stephen King, de master of horror, het briljant en volstrekt origineel vindt dat moet het wel een goed verhaal zijn. HEX wordt inmiddels al in vele landen uitgegeven en natuurlijk zijn de filmrechten ook niet voor niets verkocht. Dus het kan bijna niet anders dan dat HEX je tijdens het lezen op het puntje van je stoel zet. En die verwachting wordt meer dan waargemaakt.

HEX speelt zich af in het Nederlandse dorpje Beek met als grote toeristische attractie: de Wyler heks. Een dorpje zoals er zo veel zijn. Maar schijn bedriegt, want Beek worstelt al jaren met een groot geheim. Een geheim dat tegen elke prijs beschermd moet worden. De Wyler heks bestaat nl. echt en waart al sinds jaar een dag met dichtgenaaide ogen en mond door Beek.

Alleen de beschrijving van de heks doet je al griezelen en je ziet haar bijna dolen door het Beekse landschap dat natuurgetrouw door Olde Heuvelt is omschreven. In vloeiende zinnen en een prettige schrijfstijl schetst hij op onnavolgbare wijze het bizarre leven van de inwoners van Beek. Want eens inwoner van Beek, altijd inwoner van Beek omdat ontsnappen aan de invloed van de heks niet mogelijk is. De titel verwijst naar de organisatie die alles in goede banen moet leiden en de geheimhouding koste wat kost moet waarborgen. De bewoners zijn gebonden aan de vele regels over hoe er met de heks dient te worden omgegaan. Als een aantal jongeren lak heeft aan deze regels, ontstaan er bijna middeleeuwse taferelen met ronduit gruwelijke strafmaatregelen tot gevolg. Dit gaat van kwaad tot erger en het stort Beek in een neerwaartse spiraal waar geen ontsnapping meer uit mogelijk is. De teloorgang van alle menselijke normen en waarden wordt volkomen geloofwaardig door Olde Heuvelt beschreven en doet je rillen van afschuw.
Kortom: HEX is gruwelijk, griezelig en bizar. Met Thomas Olde Heuvelt is Nederland een geweldige horrorauteur rijker en wandel je nooit meer ongedwongen rond in de bossen van Beek. Want wat als ……..