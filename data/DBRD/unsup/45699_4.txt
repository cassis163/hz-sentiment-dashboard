wintig jaar geleden is de zus van Fiona vermoord. Haar lichaam werd gevonden nabij Idlewild Hall. De moordenaar is toen opgepakt, maar voor Fiona is de zaak nog steeds niet opgelost. Ze heeft het gevoel dat er nog teveel losse eindjes zijn. Idlewild Hall was vroeger een meisjesinternaat voor ongewenste kinderen en onhandelbare tieners. In 1950 sluiten vier meisjes er vriendschap. Als iedereen slaapt hebben ze serieuze gesprekken en vertellen elkaar geheimen. Maar ook horen ze de geruchten dat het daar spookt. Helemaal geloven doen ze dit niet, totdat een van hen verdwijnt. Het is 2014 als iemand het vervallen Idlewild Hall opkoopt en dit wil laten restaureren. Fiona volgt dit op de voet, ze denkt dat de antwoorden bij Idlewild Hall liggen. Dan wordt er tijdens de werkzaamheden een lugubere vondst gedaan. Als Fiona verder op onderzoek uitgaat ontdekt ze geheimen die misschien beter verborgen hadden kunnen blijven.

Gebroken meisjes speelt zich afwisselend af in 1950 en 2014. Het heden wordt verteld vanuit het perspectief van Fiona, in de derde persoon, het verleden wordt afwisselend verteld door de vier meisjes in het internaat, Katie, CeCe, Roberta en Sonia. Eerst lijkt het dat dit inderdaad meisjes zijn die moeilijk opvoedbaar zijn, maar naarmate we verder kennismaken hebben deze meisjes een behoorlijk rugzakje. Vooral Sonia heeft een zwaar verleden om mee te dealen. De vondst op Idlewild Hall brengt het verleden dichtbij en Fiona haar speurtocht brengt veel teweeg. En hoe zit het met de geruchten dat het spookt op Idlewild Hall?

In het verleden vinden we niet echt de elementen die bij een thriller horen. Wel zijn de personages gedegen en met veel diepgang uitgewerkt en de verhalen van de meisjes zijn onderhoudend en soms zelfs aangrijpend. In het begin is er nog geen verband tussen heden en verleden te zien, alleen dat Idlewild Hall een belangrijke plaats inneemt. Fiona bijt zich vast in het verleden van Idlewild Hall en tussendoor hoopt ze meer duidelijkheid te krijgen over de moord op haar zus. Maar niet iedereen is blij met haar zoektocht en zelfs haar relatie komt hierdoor onder druk te staan. In het heden vinden we wel thrillerelementen al kunnen we niet spreken van een superhoge spanningsboog. Toch, ondanks het ontbreken van een hoge spanning, heeft Gebroken meisjes meer dan genoeg in zich om de lezer aan zich te binden. Met regelmaat zijn er nieuwe ontwikkelingen en onthullingen die nieuwsgierig maken en door het verweven van het bovennatuurlijke krijgt het verhaal een fijne mystieke sfeer. Veel van de onthullingen grijpen aan en doordat de auteur alles in een mooie, filmische stijl weet te beschrijven voelt het alsof je er middenin staat. Een fijne kennismaking met deze auteur en het zal zeker niet de laatste zijn.

Gebroken meisjes is een gelaagde thriller die meer in zich heeft dan alleen spanning.