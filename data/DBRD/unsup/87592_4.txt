In Drama en Dushi staan vier jonge mensen centraal. Lucille, een Nederlands meisje dat op Curaçao is opgegroeid omdat haar ouders daar een hotel runnen. Zij reist na haar examen in Nederland naar Curaçao om vakantie te vieren. Dit loopt anders dan ze had verwacht. Jurick en Clayton zijn twee jongens die geboren en getogen zijn op Curaçao en in Nederland willen gaan studeren. De een is verstandiger dan de ander en zo helpen ze elkaar. En dan Gillian, de beste vriendin van Lucille, geboren en getogen in Nederland. Zij is gek op Curaçaose mannen en is juriste van beroep.  

De eerste ontmoeting tussen Jurick en Lucille is toevallig, in een ijscobarretje. Ze vallen als een blok voor elkaar, maar houden geen contact. Daarna zien ze elkaar weer, helaas is Lucille nu ontvoerd en Jurick helpt zijn vriend Clayton – die daarbij betrokken is – om alles in goede banen te leiden.  

Lucille en Jurick blijken hevig verliefd te zijn en de hormonen gieren door het verhaal. Het verhaal wordt even spannend door de ontvoering en de dreiging, maar het wordt geen thriller. Na de ontvoering, die gelukkig goed afloopt, ontmoeten de vier elkaar weer in Nederland. De vonken slaan over, maar eerst moet het verleden afgehandeld worden. Dit gaat bijna weer mis…  

Eerst een minpuntje; wat wel jammer is, is dat je voor het lezen van het verhaal al heel veel informatie op de achterkant van het boek leest. Deze beschrijving is te uitgebreid en aan het einde wat verwarrend. Het maakt de lezer niet nieuwsgierig. Drama en Dushi is echter een heel verrassend verhaal gebleken met mooie wendingen. Het verhaal boeit van begin tot eind. De grote lijn van het verhaal wordt steeds vastgehouden en door de mooie beschrijvingen en soms herkenbare situaties komt het realistisch over.  

Er zijn in Nederland veel vooroordelen over Antilliaanse jongeren en deze worden in dit boek gedeeltelijk bevestigd door het gedrag van Clayton, maar ook gedeeltelijk aan de kant gegooid door het verantwoordelijke gedrag van Jurrick. Een ander punt dat mooi verwoord wordt is dat jongeren (waar zo gemakkelijk een oordeel over gevormd wordt) soms onbedoeld in de criminaliteit terecht komen. Het is een actueel onderwerp en zal veel mensen ook aanspreken. Je leest de andere kant van het verhaal.  

Dit boek is een chicklit, geschreven voor vrouwen van 20-40 jaar die van een vlot verhaal houden met verrassingen hier en daar. Schrijfster Sophie Poulina de Jong heeft veel kennis over het eiland Curaçao, ze is met een Curaçaose man getrouwd. Achterin het boek staat een kort woordenlijstje met woorden uit het Papiamento. Dit maakt het geheel wel compleet en alles bij elkaar een mooi debuut!