In het derde boek van Loes den Hollander, Naaktportret, moet Marijke van Manen zoals elk jaar de maand mei zien te overleven. Haar verschrikkelijke verleden duikt elk jaar in die maand weer op. Â’s Nachts wordt ze gillend wakker uit haar nachtmerries en overdag wordt ze steeds onrustiger door allerlei toevallige gebeurtenissen. Haar man revalideert van een ernstige val en Marijke wordt bedreigd door telefoontjes en brieven die het verleden oprakelen. Ook haar gehandicapte stiefzoon verontrust Marijke door voorspellende dromen. Ze zal haar angsten moeten overwinnen en haar verleden moeten analyseren. De tijd dringt, want het leven van haar dierbaren is in gevaar.
Loes den Hollander schrijft heel gedetailleerd en beeldend en maakt goed gebruik van sprongen in de tijd. Door de vele spanningsbogen blijft het verhaal boeien en wordt de lezer gedwongen om bladzijde na bladzijde verder te lezen. Elke keer wordt het heden afgewisseld met het verleden, waardoor de lezer beetje bij beetje de volledige geschiedenis van Marijke te weten komt. Soms wordt er al verwezen naar gebeurtenissen waarvan de lezer het fijne nog niet weet, dat roept veel vragen op.
Alles wordt beschreven door de ogen van Marijke en dat maakt het verhaal realistisch. De lezer volgt al haar gedachtes en overwegingen. Haar pijn wordt de pijn van de lezer. Haar zorgelijke momenten worden de zorgelijke momenten van de lezer. Ze worstelt enorm met zichzelf en met alle gebeurtenissen uit het verleden. Ze kan het met bijna niemand delen. Deze literaire thriller is niet alleen realistisch en intrigerend, maar ook psychologisch raak getroffen. Ondanks alle pijn die Marijke geleden heeft, overwint bij haar de kracht van de liefde. Lang na het lezen van de laatste zinnen, blijft het ongelofelijke verhaal van Marijke nog lang door je gedachten spoken.
Een aanrader.