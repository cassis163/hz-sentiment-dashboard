Charlie gaat naar de bovenbouw. Hij is zeker geen sukkel, maar populair is hij ook niet. Zijn verlegen, hyperintelligente en sociaal onaangepaste karakter zorgt ervoor dat hij een muurbloempje blijft.

Charlie probeert op zijn eigen manier vat te krijgen op de wereld van dates, familiedrama’s, seks en drugs. Gelukkig heeft hij vrienden die hem hier af en toe bij helpen. Op zijn eigen unieke, aandoenlijke en aangrijpende manier vertelt Charlie zijn verhaal aan de enige persoon die hij vertrouwt. Aan jou.

Binnenkort is de verfilming van dit boek te zien in de bioscoop. Met onder andere Emma Watson, bekend van Harry Potter, in één van de hoofdrollen. Het verhaal lijkt op een typisch high school avontuur. Verlegen jongen op de eerste schooldag wordt gepest en moet in zijn eentje lunchen. Tot hij twee gekke vrienden tegenkomt die zijn leven veranderen. Maar het verhaal biedt zoveel meer.

Ik ben fan van high schoolverhalen. In die periode in je leven ziet het leven er soms zo makkelijk of juist het tegenovergesteld, vreselijk ingewikkeld, uit. Je hebt alle tijd om te filosoferen, roddelen, twijfelen en knopen door te hakken. Het is een enerverende, moeilijke, maar mooie tijd in je leven. Vandaar dat het onderwerp van dit verhaal me meteen boeide.

De vertelstijl is in briefvorm. Charlie schrijft naar een volstrekte vreemde (de lezer?) om daar onbekommerd al zijn hersenspinsels en geheimen aan te kunnen vertellen. Hierdoor val je enigszins middenin het verhaal. Soms wordt heel expliciet uitgelegd wat er is gezegd of gebeurd, maar regelmatig blijft het vaag en schuilt er een groot geheim onder het oppervlak. Het is niet moeilijk geschreven, ook niet als je het in het Engels leest, dus door die spanning en het willen weten wat er nu precies gebeurd is met Charlie voor hij naar de middelbare school ging, lees je dit boek echt in een vloek en een zucht uit.

Daarnaast zijn de hoofdpersonages, vrienden Sam, Patrick en natuurlijk Charlie zelf, geloofwaardig en sympathieke karakters. Je gunt ze allemaal het geluk en het beste op de wereld. Dus als ze tegenslagen ondervinden, zit je haast met samengeknepen billen te lezen, met de hoop dat alles toch snel weer goed komt!

Ik vind dit een goed boek door de laagdrempeligheid van het verhaal en toch ook die mysterieuze spanning en twist op het einde. Als een boek me verrast of verbaast, dan is de missie geslaagd. Ik vind het jammer dat het nu uit is en ik niet meer kan lezen hoe het met de vrienden vergaat. Dat lijkt me ook een mooi compliment voor de schrijver.