Een boek waarvan je terecht kunt zeggen: helemaal van nu. Vijftien jaar geleden had het nog niet geschreven kunnen worden (Alhoewel??). Zonder alle ‘moderne’ apparatuur van tegenwoordig (denk dan vooral aan smartphones, volgestopt met allerlei praktische apps) hadden de Secret Scouts dit hele avontuur namelijk nooit kunnen beleven. Een hip avontuur dat zich niet alleen nú afspeelt, maar vooral ook in het verleden.

De zussen Lisa en Sophie en de broers Tom en Jack wanen zich al miljonairs als ze op vreemde wijze in bezit komen van een eeuwenoude schets en boek die misschien van de hand van Leonardo da Vinci zijn. Het dynamische stel probeert natuurlijk stiekem te achterhalen of ze echt van deze beroemde kunstenaar zijn. Na veel speurwerk lukt dat. Sterker nog, het wordt bewezen als ze via een vernuftige uitvinding belanden in Leonardo’s verleden.

Ook daar maken ze van alles mee, in het (stinkende!) Florence in de Renaissance, de vijftiende eeuw. Leonardo vindt zijn vrienden uit de toekomst geweldig en neemt ze mee op sleeptouw. Niet de standaard toeristische uitjes: meedoen aan een spel dat nog het meest lijkt op een mix van rugby en free fight. Of een ‘vers’ lijk ontvreemden op het kerkhof en dat voor onderzoek tot op het bot ontleden.

Toch is de tijdreis van de vier van groter historisch belang dan zij zelf of wie dan ook ooit konden vermoeden. Na het lezen van dit boek zijn er heel wat historische achtergronden en raadsels opgehelderd. Spaghetti Bolognese? Zonder de Secret Scouts hadden de Italianen dat nooit gekend. De Mona Lisa? Knap staaltje (digitale!) kunst. En ook het mysterie rond het verdwenen werk van Leonardo wordt helemaal duidelijk.

Toch blijven er ook raadsels over. Dít avontuur loopt (uiteindelijk) goed af. Maar wie is die onbekende man die ook een tijdreis naar Leonardo maakte? En hoe? Waarom duikt die tamme hermelijn steeds overal op? Bovendien krijgen de Scouts tot slot een dringende oproep uit een ander verleden. Hun tijdreizen zijn nog niet afgelopen… Het begin van een spannende serie.