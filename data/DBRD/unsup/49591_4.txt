Na alle drie de andere boeken van Stephenie Meyer gelezen te hebben, wilde ik ook dit boek lezen.
Het is precies wat ik verwacht had. Door Meyers manier van schrijven zit je echt in het verhaal en de details in haar boek maken het net een film die zich voor je ogen afspeelt.
Je krijgt echt medelijden met Wandelaar die moeite heeft om Melanie uit haar hoofd te krijgen en soms ben je gewoon boos op Melanie. Je wilt weten of het Wandelaar lukt zich van haar te ontdoen, waardoor je verder wilt lezen. Maar uiteindelijk leg je je erbij neer dat Melanie niet weg zal gaan en ga je hopen op een goede afloop.
Het mooie van dit boek is dat als je het ene verwacht, iets totaal anders gebeurt. Soms is dit verwarrend, zodat je het hoofdstuk even overnieuw moet lezen.
Het enige minpunt aan dit boek vind ik de gelijkenis met de Twilight serie. De wezens zijn te herkennen aan hun ogen en hebben speciale roepingen en/of krachten.
Wel heel erg ingenieus vind ik het gebruik van de vele planeten met dieren(wezens) die we zelf ook kennen. Het is dus niet lastig je voor te stellen hoe ze eruitzien. Toch geeft Meyer er een uitleg bij waardoor het lijkt alsof jezelf een van de wezens bent geweest.
Ik vond het een heel mooi boek. Jammer dat het zo snel uit was.