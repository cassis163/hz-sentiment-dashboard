Normaal gesproken wanneer een boekenserie meer dan 4 of 5 delen (op een enkele serie na) krijgt, begint het verhaal een beetje een lang uitgerekte, saaie reeks te worden. Dat is met de serie van de Grijze Jager niet het geval. Ondertussen is dit al het tiende deel, en het verrast keer op keer. Ditmaal gaat het verhaal voornamelijk over Arnaut. Arnaut is zoek en Will en Halt gaan op zoek naar hem. Evanlyn en Alyss gaan mee. Het blijkt dat Arnaut bij de keizer van Nihon-Ja is geweest en die is momenteel in groot gevaar. Arnaut heeft daarom besloten de keizer bij te staan in deze moeilijke tijden.

Vele maanden geleden vertrok Arnaut op missie naar Nihon-ja, ver in het oosten. Daar zou hij de tactieken en gebruiken leren van de Nihon-Ja. Wanneer, maanden later, Will, Halt, Alyss en Selethen in Toscana zijn om een verdrag te regelen, krijgen ze bezoek van een bekende. Kroonprinses Cassandra van Araluen, oftewel Evanlyn, vraagt hen om met haar mee te gaan naar Nihon-Ja, voor het zoeken van Arnaut, die vermist is. Terwijl Arnaut samen met de keizer van Nihon-Ja en zijn helpers, de Kikori, door het koude land naar het noorden trekt, om te schuilen en zich voor te bereiden op de slag tegen Arrisaka, de landverrader, reizen de Araluenen en Selethen samen met Gundar Hardslag zo snel mogelijk naar Nihon-Ja. Maar dit betreft een reis vol gevaren. De vraag is nog maar of ze dat land al zullen bereiken. En als ze het dan al bereiken, zullen ze dan opgewassen zijn tegen de geoefende Senshi-krijgers en slagen ze erin de keizer weer op de troon te krijgen? Dit blijkt nog een hele klus van maanden en maanden werk.

Dit boek is een mooie samenkomst van alle bekenden uit vorige delen. Dit boek volgt na deel 9: Halt in Gevaar, maar is in feite een losstaand verhaal. Persoonlijk denk ik wel, dat het fijn is om de vorige delen gelezen te hebben, zodat je de verbinding met de verschillende personages kunt leggen. Een goed boek, met wederom lekker veel spannende gebeurtenissen die je aan het lezen houden.