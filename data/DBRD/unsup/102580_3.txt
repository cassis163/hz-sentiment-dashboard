Allemaal familie is een bundeling van verhalen en gedichten die laat zien hoe belangrijk familie is... Want van je familie moet je het hebben - of je nu een grote familie hebt of juist heel klein, ze heel lief vindt of soms ook helemaal niet, iedereen heeft familie! En familie is belangrijk! 

In dit boek kom je familieleden tegen in allerlei soorten en maten: zo heb je daar de grappige oma van Jubelientje, een opa die niet kan stoppen met pannenkoeken bakken, een hele lange vader, en de meisjesmoeder van Madelief... 

In een klassieker van Annie MG Schmidt wordt verteld over een poppenfamilie die haar intrek neemt in het poppenhuis in de speelgoedwinkel van meneer Bom. En daar beleven ze een spannend avontuur… In ‘De kinderkennel’ laat Mirjam Oldenhove zien hoezeer ook een hond deel uitmaakt van de familie, want wanneer de hond Yara niet mee mag op vakantie weet Guusje het zeker; dan blijft zij ook thuis! 

Vrolijk wordt er op los gerijmd in het verhaal van Guus Kuijer ‘Een nicht met een gezicht’, maar er is ook ontroering in het actuele verhaal ‘Oom Ibrahim’. Wanneer hij het land uit moet, wordt hij door zijn familie geholpen. En in het verhaal van Anna Woltz loopt het toch allemaal goed af wanneer Max toch iemand mee kan nemen naar de familiedag van school… z'n aanstaande vrouw Lavendel!   

Bekende kinderboekenschrijvers als Miep Diekman, Bibi Dumon Tak, Hans Hagen, Marjon Hoffman, Rindert Kromhout, Guus Kuijer, Joke van Leeuwen, Ted van Lieshout, Annie MG Schmidt en vele anderen lieten zich inspireren door de families in hun omgeving en schreven samen 26 korte verhalen en gedichten over familie en hoe belangrijk het is om die te hebben...    

Het boek is tot stand gekomen in samenwerking met SOS Kinderdorpen. Achter in het boek wordt het werk van SOS Kinderdorpen kort uitgelegd aan de hand van het verhaal van Mouna. Mouna leefde als tweejarig meisje alleen op straat, tot ze werd opgenomen in een SOS Kinderdorp en een nieuwe familie kreeg.   

Allemaal familie is een gevarieerde bundel verhalen en gedichten rond het thema familie voor kinderen in de onder- en middenbouw. De verhalen zijn soms grappig, soms ontroerend, nieuw of juist klassiek. Leuk om voor te lezen aan kinderen vanaf vier jaar en prima zelf te lezen vanaf ongeveer 8 jaar. Bekende illustratoren als Philip Hopman, The Tjong-Khing, Georgien Overwater en Rotraut Susanne Berner zorgden voor mooie tekeningen bij de verhalen.