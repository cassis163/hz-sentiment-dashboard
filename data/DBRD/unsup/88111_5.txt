Leef met moed, kracht en vastberadenheid. De Finse manier voor een gelukkig en gezond leven door Katja Pantzar

Eerst even zeggen hoe tof dit boek er uit ziet. Leef is een boek over ‘sisu’, wat dat in het algemeen is zegt de titel van dit boek al. Wat het betekent voor Katja zie je in de tekeningen op de cover; goed gedaan hé!?

Na de boeken over lagom, hygge, en weet ik veel, is er dus nu een boek over het Finse sisu. Heb je geen zin in weer zo een knus Scandinavisch boek, lees dan toch dit.

Sisu is een Fins begrip, dat al teruggaat tot de zestiende eeuw. Het is een ingesteldheid die er voor zorgt dat je uitdagingen als kansen gaat zien; je geeft niet op, je zet door. (Faal, faal beter. Zoiets.)

Katja heeft jaren last van depressies, angsten, slapeloosheid, overgewicht,… Als ze voor haar werk terug naar haar geboorteland Finland verhuist verandert dat alles. Niet van de één op de andere dag, maar door haar collega’s, vrienden en buren te bestuderen komt ze langzaamaan tot inzichten die haar leven veranderen. Die inzichten vallen te bundelen onder de noemer sisu.

In plaats van medicijnen te nemen begint ze te bewegen, meer tijd in de natuur door te brengen, anders te eten,… De sauna, het winterzwemmen, fietsen, foerageren in het bos, dat zijn allemaal dingen die haar gezonder én gelukkiger maken.
Met haar boek Leef wil ze op een eerlijke, moedige, aanstekelijke manier tonen wat haar heeft geholpen en wat ons kan helpen. Ze noemt zichzelf geen expert maar gaat wel te rade bij een hele rits van experten en geeft in dit boek hun meningen, statistieken, cijfers en wetenschappelijke kennis weer.

Als je leest over de positieve effecten van een sisu-levensstijl zou je al gek zijn om er niet aan te beginnen. Tijdens het lezen van dit boek kreeg ik ook enorm veel zin om naar Finland te verhuizen. Gelukkig toont ze ook manieren om deze levensstijl toe te passen als je niet bij de gelukkigen hoort die daar wonen.

Ik sukkel zelf al een tijdje met allerlei kwalen en bemerkte dat ik me beter voelde door te zwemmen en boswandelingen. Katja toont dat dat idee niet enkel in mijn hoofd zit en ze legt ook uit hoe dit komt. Leef met moed, kracht en vastberadenheid is geen zelfhulp-boek. Het is het persoonlijke verhaal van Katja, zo gebracht dat het ons allemaal kan helpen. Heel no-nonsens, boeiend en moedig geschreven. Met enorm veel goesting en aandacht heb ik dit boek gelezen, een aanrader!