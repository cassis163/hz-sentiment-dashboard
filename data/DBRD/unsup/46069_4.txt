Linwood Barclay debuteerde in 2007 en sindsdien heeft hij al verschillende boeken neergepend.
Ook nu heeft hij dit verhaal gebracht met flair, de humoristische manier waarop hij schrijft, wordt zeker gepruimd door ondergetekende. En als het dan nog een goed verhaal is, is het helemaal top.
Afwisselend krijgen we het wedervaren van twee protagonisten te lezen. Enerzijds is er Cal Weaver, priv√©detective en hij krijgt de opdracht om Jeremy te beveiligen. De laatste is vrijgesproken voor de dodelijke aanrijding van een meisje en dat valt absoluut niet in goede aarde.
En dan is er Barry Duckworth, rechercheur bij de Promise Falls Police. Hij krijgt een vreemde zaak op zijn bord, een jongen die door de straten zwerft en uiteindelijk toch nog naar de politie gaat, hij denkt dat aliens hem ontvoerd hebben en zoekt veiligheid.
Cal en Barry zijn twee personages waar je helemaal kunt mee meeleven, twee krakken in hun job. Het is altijd wel even denken waar je zit in de twee verhalen aangezien ze elkaar voortdurend afwisselen, en dan zijn er soms nog andere hoofdstukken tussen. Als lezer voel je al vlug hoe de twee verhalen linken, daardoor zie je sommige wendingen wel aankomen.
De plot zit knap in elkaar. Het thema van mensen die wegkomen met hun misdaden of daden die verkeerd aflopen, het moeten immers niet altijd bewuste daden zijn, leeft heel erg in de samenleving. Mensen hebben graag dat recht geschiedt. Barclay weet er een spannend verhaal van te maken.
Onhoudbaar is niet altijd een even verrassend of origineel boek, maar de humoristische schrijfstijl en de knappe plot zorgen ervoor dat je het boek met veel plezier leest.