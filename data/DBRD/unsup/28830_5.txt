Warner voelt zich belabberd. Hij heeft flinke last van de schotwond en moet zijn arm zelfs in een mitella houden. Terwijl hij zich alles behalve fit voelt moet hij zorgen dat zijn mannen daar geen lucht van krijgen. Er zijn er namelijk genoeg die misbruik van de situatie zouden willen maken en zelf een greep naar zijn machtspositie willen doen. Terwijl hij probeert de schade te beperken van de ontsnapping van Juliette, Adam en Kenji en zo snel mogelijk probeert op te knappen, verschijnt het hoofd van Het Herstel in zijn Sector. Zijn eigen vader.

Zijn vader heeft nog wredere manieren van regeren en past deze ook erg graag toe. Terwijl Warner door zijn vader onder de voet gelopen wordt probeert hij Juliette te vinden. Zal hij haar vinden en ervoor kunnen zorgen dat zijn vader zijn eigen plannen niet uitvoert?

Dit tussendeel is het zeker waard om gelezen te worden. Ik zelf ben heel anders over Warner gaan denken en kreeg zelfs een beetje medelijden met hem. Ik kijk nu ook anders tegen hem aan als ik over hem lees. Wanneer je dit boek niet zou lezen en door zou gaan met Breek me, zou je je af kunnen gaan vragen wat er nu met Warner is en wat hij aan het plannen is omdat het verhaal weer verder gaat met Juliette. Tenminste dat zou ik mij echt afvragen. Buiten het feit dat je dus meer te weten komt over Warner is het ook gewoon een erg leuk en verrassend deel om te lezen en raad het dus zeker aan!