Thomas Enger - Fantoompijn

Thomas Enger (1973) zijn debuut Schijndood werd in 21 landen vertaald en een internationale bestseller. Nu is zijn tweede boek Fantoompijn verschenen, waarin we uiteraard misdaadverslaggever Henning Juul ook weer tegenkomen.
Juul worstelt nog steeds met de vraag wie er verantwoordelijk is voor de brand in zijn appartement, waarbij zijn zesjarige zoontje omgekomen is. Hij komt in contact met Tore Pulli die beweert informatie te hebben en weet wie er achter de brand zit. Pulli zit echter in de gevangenis omdat hij beschuldigd wordt van moord. Aan Juul de taak om uit te zoeken of Pulli de waarheid spreekt en al dan niet schuldig is. Juul bijt zich weer helemaal vast in deze zaak en doet hierbij schokkende ontdekkingen, waarbij hij op het spoor komt van twee moordenaars.
Het boek komt wat traag op gang en het eerste gedeelte moet je even doorheen, hierna staat het boek bol van de spanning en laat Enger zien dat hij zich in dit tweede boek behoorlijk ontwikkeld heeft! Vlot geschreven, overtuigende karakters, boeiende ontwikkelingen maken dit boek zeker een aanrader. Hierna zullen nog 4 boeken volgen in deze serie over misdaadverslaggever Henning Juul, dus ik zou zeggen : Kom maar op met het volgende boek!