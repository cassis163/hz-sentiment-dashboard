Wanneer zijn oud-leerling Georges Saba na een moordaanslag op een lid van het Palestijnse verzet gearresteerd wordt voor collaboratie met Israël, verzamelt geschiedenisleraar Omar Yussef alle moed om diens onschuld te bewijzen. Hiervoor moet hij wel met gevaar voor eigen leven tegen de heersende krachtsverhoudingen binnen zijn eigen volk ingaan.
Dat Matt Beynon Rees Midden-Oosten journalist is, blijkt overduidelijk uit zijn beschrijving van het leven in een Palestijns vluchtelingenkamp. Het beeld dat hij in Het verraad van Bethlehem schetst van de Palestijnse samenleving en de gevolgen hiervan op de jarenlange Israëlische bezetting is gruwelijk hard en bitter en ontdaan van elke vorm van partijdigheid. Een apolitiek verslag van feiten en gevolgen en in die zin een broodnodige aanvulling op het beeld dat de media ons voorschotelen, Palestina van binnenuit gezien.
Het verraad van Bethlehem is een als thriller verpakte nieuwsuitzending. De hoofdpersonages zijn stuk voor stuk tastbaar echte mensen die gedetailleerd en zonder vooroordelen neergezet worden. Personages ook wiens drijfveren stukken dichter bij de dagdagelijkse realiteit staan dan de dooddoener godsdienstfanatisme en -extremisme waarmee meestal het hele Palestijnse verklaard wordt. Een verhelderende, begrijpbare inkijk die daarom nog niet hoopgevender of minder uitzichtloos is dan we gewoon zijn. De onafwendbare, noodlottige afloop voor Georges Saba is een tekenend voorbeeld van hoe bepaalde situaties blijkbaar zo kunnen ontaarden dat geen mens de toestand nog kan keren.
Het verraad van Bethlehem is tenminste voor hen die het Palestijnse probleem niet koud laat- een ongemeen boeiend eerste deel in een reeks met de Palestijnse speurder-schoolmeester-humanist Omar Yussef in de hoofdrol.