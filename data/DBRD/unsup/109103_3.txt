Otherworld is een boek geschreven door Jason Segel en Kirsten Miller. Het schrijvers duo ontwierp in Otherworld, zoals de titel al zegt, een geheel nieuwe wereld. Weliswaar geen 'echte' wereld, maar een virtuele wereld. Kat en Simon kennen elkaar via het spel, maar zijn na het verhuizen elkaar uit het oog verloren. Het contact in het spel blijft oppervlakkig, tot Simon op dezelfde school als Kat terecht komt. Hij merkt dat er iets niet klopt en probeert meer contact te krijgen. Als hij op een avond samen met een aantal andere jongeren, waaronder Kat betrokken raakt bij een ongeval, leert hij op bijzondere wijze een heel andere kant van het spel 'Otherworld' kennen. Een kant die niemand wil weten, maar ook niet te weten mag komen. Maar Simon heeft daar andere ideeën over. Zeker als Kat in gevaar blijkt te zijn.

Het verhaal komt gelijk spannend op gang. Je leert de personages via het spel 'Otherworld' kennen en je raakt ook gefascineerd door het spel. Helaas was de introductie even het enige wat we over het spel te weten komen. De relatie tussen Kat en Simon wordt verder uitgediept, je leert hun verleden kennen, maar daarna ook hoe ze nu in het leven staan. Simon probeert weer in Kats buurt te komen, maar niet zonder noodlottige gevolgen. Het duurt even voordat de spanning weer terugkomt. De schrijfster besteden even wat meer tijd aan het uitwerken van de personages en de 'normale' wereld waarin ze leven en de fouten die ze zijn begaan. Dit verwacht je misschien niet helemaal, wetende waar het verhaal ongeveer over gaat, maar het is af en toe wel noodzakelijk. Je krijgt hierdoor het gevoel de personages beter te kennen wanneer ze het spel uiteindelijk weer in gaan.

Door alleen te lezen vanuit Simons perspectief wordt er ook meer spanning opgebouwd, zeker wanneer Kat in gevaar blijkt te zijn. Iets verderop in het verhaal, zorgt dit enigszins wel voor verwarring. Je mist namelijk details, die alleen ingevuld kunnen worden wanneer Simon contact heeft met bepaalde personages, en soms duurt het een hele tijd voordat dat gebeurt. Dat zorgt voor een deel weer dat er wat spanning afneemt.

De wereld die daarentegen is gecreëerd, wordt goed uitgewerkt. Zodanig dat het af en toe lijkt alsof je zelf in het spel zit. Ik had zelf wat minder fantasy wezens in het spel verwacht, eerder een reality game zoals in Warcross bijvoorbeeld. De wezens blijken namelijk ook een grote rol te spelen en ze zijn zowel vriend als vijand. Dit zorgt soms voor een beetje onduidelijkheid, zeker door de benaming van sommige wezens en het ontstaan ervan.
De reden waarom het spel ontwikkeld is en hoe sommige spelers erin terecht komen, is onverwachts, ondenkbaar en angstaanjagend. Sommige elementen hiervan zijn niet helemaal onverwachts, sommige dingen had ik zelf bijvoorbeeld al redelijk snel door, maar dat nam niet weg dat ik niet wilde weten hoe het afliep. Het kon op verschillende punten namelijk verschillende richtingen in, en het was maar de vraag waar de weg naartoe leidde.

Al met al vind ik dat de auteurs een redelijk bijzonder en aantrekkelijk boek hebben geschreven. Niet altijd en overal even spannend, maar wel interessant. Doorlezen tot het eind was ook geen probleem omdat het Engels niet dusdanig uitdagend was dat ik er echt moeite voor moest doen. Goed te lezen dus, maar of ik het vervolg ga lezen weet ik nog niet zeker, daarvoor vond ik dat het einde het verhaal misschien net te goed afsloot.