The Sellout is het verhaal over een man met grootse ideeën, die ervoor zorgen dat hij voor het Hooggerechtshof van de Verenigde Staten moet verschijnen. De gepleegde feiten: het houden van een slaaf en zorgen voor segregatie in de lokale school. Het hoofdpersonage is opgevoed door een alleenstaande vader, die op een controversiële manier theorieën van bekende sociologen/psychologen op zijn zoon uitprobeert. Dit zorgt voor een vrij onrustig leven tot zijn vader doodgeschoten wordt en hij er alleen voor staat. Hierna gaat alles goed totdat Dickens, het stadje waar het hele verhaal zich afspeelt, van de kaart geveegd wordt en voor de buitenwereld niet meer bestaat. Dit zorgt voor onrust onder de bevolking van het voormalige stadje en het hoofpersonage doet er alles aan om Dickens terug op de kaart te zetten.

Paul Beatty heeft in 2016 twee prijzen gewonnen met The Sellout, namelijk de Man Booker Prize en de National Book Critics Circle Award. Hij heeft deze prijzen zeker verdiend in ontvangst mogen nemen. Beatty vertelt in The Sellout een verhaal over racisme, identiteit en proberen het goede te doen in moeilijke tijden. Hij doet dit met een heel satirische en humoristische manier en een beetje zelfspot van het hoofdpersonage is ook niet uitgesloten. Hiermee heeft hij een boek met een zeer zwaar thema toch een lichtere ondertoon gegeven, zonder de boodschap aan te tasten.

De humor helpt ook mee om The Sellout leesbaar te houden en er voor te zorgen dat het verhaal niet gewoon een betoog over racisme wordt. Maar het is toch heel zeker geen simpel boek om te lezen. Er wordt vaak verwezen naar zaken uit de Afro-Amerikaanse cultuur en een beetje achtergrondinformatie hierover is dan soms noodzakelijk om alles te begrijpen. The Sellout is een boek waarbij plaknotities en een pen dan ook heel erg handig kunnen zijn om notities te maken en dingen aan te duiden die je later nog wilt opzoeken. Dit maakt van The Sellout een boek waar je je hoofd bij moet houden en niet zomaar alles moet opnemen wat er verteld wordt. Je moet ook zelf gaan nadenken over wat Beatty nu eigenlijk met dit boek wilt bereiken en welke diepere betekenis het verhaal bevat.

Ik geef The Sellout 4 sterren, omdat het een erg belangrijke boodschap wil overbrengen en dit op zo’n manier doet dat het toch geen té zwaar boek wordt. De verscheidene verwijzingen naar de Afro-Amerikaanse cultuur zijn een uitdaging voor mensen met weinig kennis hierover, maar het is het zeker waard om de uitdaging aan te gaan en dit boek te lezen.