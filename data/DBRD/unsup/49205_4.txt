Zinderende seksscène, psychologische manipulatie, een naïeve jonge vrouw en een psychopathische man met een verborgen verleden. Dit zijn de basisingrediënten van Weerloos, de debuutthriller van Kim Moelands. In ongeveer 315 paginas weet Moelands een opmerkelijke thriller neer te zetten met een totaal onverwachte ontknoping. Een thriller die zich, om het clichématig uit te drukken, niet makkelijk laat neerleggen.
Het valt niet mee om gedumpt te worden door je geliefde. Naomi een jonge vrouw van in de twintig kan hier over meepraten. Zelfs maanden na de breuk met haar ex heeft ze het er nog altijd moeilijk mee dat hij haar heeft verlaten. Omdat het tijd wordt dat ze over de breuk heen komt, neemt Naomis beste vriendin Sonja haar mee om een avondje te stappen. Wat begint als een normale meidenavond verandert al snel in een spannende en pittige avond voor Naomi. Voor ze het zelf door heeft, stapt Naomi samen met een knappe vreemdeling met mooie blauwe ogen in een taxi. Wat volgt is een hete vrijpartij met deze knappe man, die Stefaan blijkt te heten. Naomi ziet wel toekomst in een relatie met deze man en hoopt dat dit ook geldt voor Stefaan. Ondanks de vreemde stemmingswisselingen en het soms bizarre gedrag van Stefaan stort Naomi zich vol overgave op hun prille relatie. Maar wanneer Stefaans stemmingswisselingen uit de hand lopen, begint Naomi aan hun relatie te twijfelen. Haar twijfels worden echter snel weggenomen wanneer Stefaan haar opbiecht dat zijn vreemde gedrag te maken heeft met een psychische aandoening. Opgelucht dat het niet aan haar ligt, besluit Naomi bij Stefaan te blijven en hem te steunen. Maar is hun relatie wel sterk genoeg om Stefaans aandoening aan te kunnen en spreekt Stefaan überhaupt wel de waarheid? Op het punt dat Naomi bijna dreigt in te storten en ze steeds verder verwijderd lijkt te raken van haar vrienden en familie krijgt ze haar verstand terug. Ze ontdekt dat haar droomprins hele gevaarlijke spelletjes met haar speelt. Maar het is al bijna te laat. Stefaan heeft namelijk nog heel wat afschuwelijke plannen voor haar in petto.
Weerloos wordt verteld vanuit het perspectief van zowel Noami als Stefaan, wat het verhaal extra interessant maakt. De lezer krijgt kijkjes in het hoofd van de verliefde en twijfelende Naomi maar neemt ook kennis van de gestoorde gedachtes van Stefaan. De lezer is daardoor op de hoogte van al zijn plannen en de wijze waarop hij deze voor zichzelf evalueert. Op die manier blijf je als lezer benieuwd naar wat er komen gaat. Soms komt Stefaan een beetje overdreven over en Naomi een beetje te naïef, waardoor ze niet altijd even geloofwaardig overkomen. Maar dit is dan ook het enige minpuntje van dit boek. De kracht van Weerloos ligt vooral in de originele plot van het verhaal, waar goed over is nagedacht.
Tegenwoordig is het niet vreemd om als thrillerlezer sceptisch aan bepaalde boeken te beginnen. We worden namelijk voortdurend overladen met spannende romannetjes die voor thrillers moeten doorgaan. Maar eens in de zo veel tijd worden we dan tot onze verbazing verrast door een boek. Dat is het geval met Weerloos. Het is een spannend en origineel boek met een onverwacht en bizar einde. Naast de nodige thrillerelementen bevat Weerloos ook veel seksscènes, die uitgebreid worden beschreven. Dit in combinatie met een onderhuidse spanning en een sterke ontknoping maken van Weerloos een moeilijk weg te leggen thriller. Het is een uitermate verrassend verhaal en daarom alleen al de moeite waard is om te lezen. Een boek om ademloos uit te lezen.