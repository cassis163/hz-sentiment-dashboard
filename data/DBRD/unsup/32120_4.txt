Oké, ik zal bij het begin beginnen: de cover. Die is prachtig. De titel is ook goed en de tagline – He might kill her. She might let him. – is zeer sterk. (De definitieve editie zal er misschien wat anders uitzien, maar, man, ik hoop dat ze die tagline houden).

Nu dan de inhoud. Het plot hangt eigenlijk van clichés aan elkaar, maar Belinda Bauer slaagt erin om daar telkens zo’n draai aan te geven dat het toch origineel wordt. Bijzonder knap gedaan. De moordenaar is net iets anders dan seriemoordenaars uit andere thrillers en daardoor juist weer helemaal zichzelf. Ook de hoofdpersoon, Eve Singer, is een heerlijk personage. In de handen van een andere schrijver zou ze een ijskoningin zijn. In de handen van Bauer is ze professioneel, gevoelig, intelligent, meedogenloos, impulsief etc. Bauer maakt van elk personage, hoe onbelangrijk ook, een echt persoon.

Eigenlijk is alles aan dit boek gewoon uitstekend. Niks mis met de spanning. Niks mis met de humor waarmee de spanning af en toe doorbroken wordt. Er zitten een paar beschrijvingen in over schoonheid die ik meerdere malen heb gelezen omdat ik ze simpelweg ontzettend mooi geschreven vond. Misschien een beetje oneerlijk (want al eerder opgemerkt door The Daily Mirror) maar Bauer doet me inderdaad aan Kate Atkinson denken. Ze bezitten allebei het talent om d.m.v. taal zachtjes de juiste snaar te raken.

The Beautiful Dead is absoluut HOT.