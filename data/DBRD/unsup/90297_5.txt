Het is niet te bevatten, het universum. De onmetelijkheid gaat alle voorstelling te boven. Hoe zit de kosmos in elkaar? Hoe is alles begonnen? Hoe is het leven ontstaan? Waar komen we eigenlijk vandaan? Allemaal vragen en Stephen Hawking beantwoordt ze, zoals hij als geen ander kan: ongelofelijk ingewikkelde materie omzetten in enigszins begrijpelijke taal voor de gewone mens, met hier en daar de typisch Britse kwinkslagen ertussendoor. Heel boeiende, ontzagwekkende materie, bijeengebracht in dit prachtige boek. Hawkings laatste.
Dit boek lees je niet zomaar even weg., Het vereis alle concentratie en aandacht. In elke zin staat iets belangrijks, je kunt niets overslaan. Vaak moet ik zinnen twee keer lezen voor ik verder kan. Het boeit mij mateloos.
Einstein, kwantummechanica, kunstmatige intelligentie, het komt allemaal weer langs en ik lees het gretig.

Hawking deelt ook zijn eigen zorgen, zijn grote ongerustheid over het klimaat en het voortbestaan van de aarde, de zorgeloosheid waarmee mens ermee omgaat, ook, of juist vooral, op politiek niveau. Daarbij nog de vraag hoe de mensheid zich zal gaan ontwikkelen en om zal gaan met de nu al snel opkomende kunstmatige intelligentie.

Zijn wij bij toeval ontstaan? Hoe komt het dat er überhaupt leven op deze planeet ontstaan is? Wat zijn we nietig in het oneindige heelal. Ik kan me er geen voorstelling van maken….
Bijzonder boeiend en pakkend geschreven boek over kwesties waar eigenlijk elke aardbewoner zich in meer of mindere mate mee bezig zou moeten houden.