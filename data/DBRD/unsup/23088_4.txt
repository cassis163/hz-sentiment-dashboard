Anna Fox heeft haar huis niet meer verlaten in de laatste 10 maanden, zelfs een raam open zetten gaat haar te ver en het idee alleen al zou haar een paniekaanval doen krijgen. Haar dagen vult ze met schaken, zwart-wit films bekijken, surfen naar een forum waar ze mensen die aan agoraphobia lijden advies geeft en.. haar buren bespioneren. Vanuit haar huis heeft ze zicht op de huizen van niet minder dan 5 buren.. ze weet alles van hen, elke routine en verborgen affaire. Haar nieuwsgierigheid wordt echter nog meer aangewakkerd wanneer er nieuwe buren intrekken in het huis aan de overkant van het park dat tussen hen in ligt.

Het verhaal kabbelt een beetje voort en ik verwachtte eigenlijk een verhaal vol spanning door haar voortdurende spionage maar de focus lag vooral op Anna’s karakter, de beperkingen doordat ze haar huis niet uit kan, haar verslavingen en eigenaardigheden. Ondanks alles knoopt ze een vriendschap aan met één van haar nieuwe buren. Ze is echter ook getuige van een misdaad gepleegd tegen haar nieuwe vriendin. Zoals een goeie vriendin hoort te handelen, belt ze de politie. Het blijkt echter al snel dat de misdaad niet heeft plaatsgevonden, of toch? Ik geloofde Anna heel erg in het begin maar er was wel degelijk een verschuiving in het verhaal en er kwamen dingen bovendrijven waar ik ook weer niet omheen kon. Het zaadje van de twijfel was geplant en ik begon me af te vragen of Anna toch wel echt betrouwbaar was.

Het is lang raden naar de redenen waarom Anna alleen woont – hoewel ze man en kind nog bijna dagelijks hoort – en wat haar, zelfs al is ze zelf psycholoog, heeft aangezet om zich op te sluiten en zichzelf zo hard te laten gaan dat ze een drankverslaving heeft ontwikkeld. Mijn verwachtingen waren hoog gespannen en ik hoopte ten minste op een echt goede reden en die was er zeker. Met mondjesmaat kreeg ik meer informatie over Anna’s verleden en kreeg alleen maar meer sympathie voor haar, het maakte haar echter ook steeds onbetrouwbaarder.

De langzame start werd helemaal goedgemaakt door de briljante finale in dit boek die vol spanning staat. Het was verrassend en spannend om te ontdekken hoe het nu juist allemaal in elkaar zat, wie de waarheid sprak, wie niet en wat de waarheid nu juist was. Misschien niet dé revelatie van 2018 voor mij maar toch wel een fijn boek om te lezen!

Mijn andere recensie in het Engels kan je ook nog hier lezen: https://thebelgianreviewer.wordpress.com/2017/12/17/the-woman-in-the-window-by-a-j-finn-bookreview/