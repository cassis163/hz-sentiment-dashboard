In deze nieuw uitgegeven editie van één van oude -jaren 60- verhalen over Ollie B. Bommel en Tom Poes raakt heel Rommeldam in de ban van een nieuwe munt die door tovenaar Pas op verschillende wijzen in roulatie wordt gebracht. Het zeer makkelijk verkregen geld gooit alle normale verhoudingen en het openbare leven in het dorpje door elkaar, hebberigheid is de nieuwe norm en de gebruikelijke florijnen lijken niet alleen belangstelling maar ook hun waarde verloren te hebben. Geobsedeerd door deze munten zoekt iedereen naar meer en meer, waarbij het gebruikelijke alledaagse leven vrijwel volledig tot stilstand komt. Totale ontreddering waaraan zelfs heer Ollie ten prooi valt.
Tot, als altijd, Tom Poes een list verzint.

Met de gekte over deze speciale valuta, de Pasmunt, wist Toonder ruim 50 jaar geleden op voorhand al treffend parallellen te trekken met de hype die nu, decennia later, over bitcoins en andere crypto betaalmethoden ontstaan is.
Treffend hoe dit verhaal, ongeacht het tijdsgewricht waarin het zich afspeelt, dit bloot weet te leggen. De omgeving, cultuur en gebruiksvoorwerpen in dit avontuur van deze gedenkwaardige figuren zijn op momenten wel gedateerd, de beïnvloeding en massahysterie blijken echter van alle tijden.