HEX had ik al een hele tijd in mijn kast staan, maar toen Manon en ik naar Boekhandel Adr. Heinen gingen om Thomas Olde Heuvelt te ontmoeten ben ik het boek eindelijk gaan lezen. Ik had de oudere versie dus al in de kast staan, maar heb tijdens de lezing ook even het nieuwe boek aangeschaft. Ieder boek heeft namelijk een ander einde. En als de boeknerd die ik ben, moest ik natuurlijk van beide boeken het einde kennen.

Het was wel even wennen. Ik heb al een hele tijd niets anders gelezen dan YA en NA, maar tegen een goed horror verhaal zeg ik nooit nee. Het boek is geschreven in de derde persoon, en je leest vanuit verschillende perspectieven.

In het dorpje Beek dwaalt de Wylerheks, Katharina, rond. Zij is hier al vanaf 1700 toen er in Beek heksenverbrandingen plaatsvonden. Katharina is een van de vrouwen die toentertijd werd beschuldigd en veroordeeld van hekserij. Zij is echter nooit verdwenen en altijd in beek rond blijven dralen. Omdat er in het verleden vreemde dingen zijn gebeurt waarin Katharina een aandeel had, doen de inwoners van Beek er alles aan om haar verborgen te houden van de buitenwereld. Zo is HEX in het leven geroepen. Er is een centrale die middels camera’s het hele dorp in de gaten houden om te weten waar de Wylerheks is, zodat ze eventueel verstopt kan worden voor buitenstaanders. Er is ook een App, zodat inwoners de verblijfplaats van Katharina door kunnen geven aan het HEX controle centrum. Een groepje Beekse jongeren is het zat om geheimzinnig te moeten doen en alle regels van HEX te volgen, en willen dus aan heel Nederland laten weten wie en wat Katharina is. En daar is waar het mis gaat…

HEX is niet een standaard horror verhaal over heksen en geesten. De inwoners van Beek zijn al eeuwen gewend aan de Wylerheks, en reageren dan ook op een verrassende manier zodra zij ineens in woonkamers van de Beekenaren verschijnt. Het is gruwelijk, maar tegelijkertijd ook wat humoristisch. Thomas zorgt ervoor dat je echt mee gaat voelen met de Beekenaren en dat je het dorp ook écht voor je ziet terwijl je leest. Ieder personage dat je volgt heeft zijn of haar eigen motieven en zeker een eigen persoonlijkheid. De combinatie van de huidige technologie gecombineerd met een eeuwen oude vloek en hoe de inwoners van Beek op de Wylerheks reageren maakt dit verhaal dan ook erg origineel.

Ik heb genoten van dit boek. Ik hou van horror, het is alleen niet zo dat ik er niet van heb kunnen slapen of nare dromen heb gehad. Maargoed, je zult het echt zelf moeten lezen voor de ultieme ‘Hexperience’.