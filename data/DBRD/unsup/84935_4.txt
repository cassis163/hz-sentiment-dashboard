De cover is erg fragiel. Een gezicht dat je ondersteboven aankijkt. Het geeft een heel ander gevoel moest het gezicht je gewoon aankijken. Draai de cover maar een keertje om. Gek hoe dit alleen al een andere stemming geeft. Vind ik knap gedaan. De titel is fantastisch gekozen en kan je op meerdere manieren interpreteren, begrijp je als je het boek gelezen hebt. Als je de ondertitel leest weet je meteen ook dat er iets gebeurd is dat niet zo fijn is. Benieuwd om te lezen!!

Vooraan in het boek een opsomming van de hoofdstukken die allemaal een titel hebben meegekregen. Ook een heel mooie noot die weergeeft wat het boek doet, in gevoel, voor haarzelf en de mensen rondom haar. In het boek zelf zitten ook foto's van documenten, brieven en van haar dagboekje en allerlei andere herinneringen. Zo leef je als lezer nog meer mee in het boek.
Wat een aangrijpend verhaal. Gebracht op een hele integere manier.
Het grijpt je als lezer maar geeft je tegelijkertijd een hoopvol gevoel.

Anne laat ons zien wat het is om terug te vechten. Dit doet ze door haar gevoel te beschrijven in de verschillende fasen van haar leven. In de 'Afterparty'. Soms is het hard, confronterend en zou je als lezer mee willen gillen met Anne. Maar wat zo fijn is in het boek is de positiviteit en de humor die er vanuit straalt. Anne is geen opgever en samen met de mensen rondom haar bereikt ze erg veel. De liefde is enorm sterk aanwezig en ontroerde me tot tranen toe.

In het boek is ze voor het grootste deel zelf aan het woord. Ze heeft een aantal maanden gemist in haar leven. In die periode waren en natuurlijk ook heel wat mensen rondom haar. Die mensen zijn in het boek ook aan het woord. Ik moet eerlijk zeggen dat die stukken mij echt wel raakten. De kijk van anderen op een situatie. Ieder mens bekijkt het vanuit zijn beleving, vanuit zijn emotie en positie tegenover het slachtoffer. Echt ontroerend ook. Om dit te kunnen schrijven heeft Anne natuurlijk met die mensen daarover moeten spreken. Kan me inbeelden dat het voor haar een heel verwerkingsproces geweest is.

Ik heb een enorm groot respect voor Anne dat ze haar leven zo sterk heeft weten neer te zetten in het boek. En dat ze, zoals de ondertitel zegt, ondanks alles gelukkig is. Om het even met haar woorden te zeggen, 'Geniet van het leven, het is mooi, je kunt van iedere dag een feestje maken'.