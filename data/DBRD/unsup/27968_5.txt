Harmen van Straaten is auteur en illustrator. In zijn vrije tijd begon van Straaten met het illustreren van kinderboeken. Na enkele jaren besloot hij hiervan zijn werk te maken. In de afgelopen jaren schreef hij ruim vijftig boeken voor alle leeftijden, van peuter tot puber. Daarnaast illustreerde hij ruim vierhonderd boeken in opdracht van verschillende uitgevers. Voor zijn illustraties ontving hij verschillende prijzen, zoals de Gouden Appel.
Speciaal voor de Kinderboekenweek 2017 schreef van Straaten het prentenboek Martijn Frankenstijn gaat op spokenjacht. Iedere avond, voor het naar bed gaan, gaat Martijn op spokenjacht om negen spoken te vangen. Het verhaal nodigt kinderen uit om zelf actief mee te gaan op spokenjacht. De tekst bevat hints die vertellen waar de kinderen kunnen zoeken. Doordat ze verstopt zitten tussen de bladzijden, heb je een zaklamp nodig om ze te vinden. Op die manier telt van Straaten, samen met Martijn en met de lezer, terug van negen naar nul. Pas als Martijn alle spoken gevangen heeft, kan hij naar bed. Om de volgende avond weer opnieuw op jacht te gaan.
In dit prentenboek komt het werk van Van Straaten als auteur en als illustrator op een prachtige manier samen. Hij beschrijft op rijm een kort en bondig verhaal. Op een luchtige, soms grappige manier bespreekt hij thema’s zoals slapen, griezelen en tellen. De waterverfillustraties zijn vol details. De tekstkleur is afgestemd op de illustraties. Er is gebruik gemaakt van verschillende kleuren in de tekst, waardoor het aftellen extra wordt benadrukt.
‘Wat beweegt daar achter het fornuis? Is het een spook, of een dikke muis?
Vanavond heeft Martijn succes. Zo nu zijn het er nog maar zes!’
De schrijfstijl in combinatie met de kleurrijke illustraties zorgen ervoor dat het boek uitermate geschikt is voor peuters en kleuters. De daadwerkelijke uitvoerbare jacht naar spoken helpt je om je kind actief bij het verhaal te betrekken. Bovendien is het boek hierdoor ook uitermate geschikt als zoekboek voor de oudere kleuter, om zelfstandig door te bladeren. Het samen op spokenjacht gaan biedt een extra leeservaring aan zowel ouder als kind. Een prentenboek dat door zijn tekst op rijm, met hints en zijn prachtige illustraties met vele details leuk blijft. Het is dan ook zeker geen straf om samen met Martijn Frankenstijn herhaaldelijk op spokenjacht te gaan!