Na het ongelofelijke succes van Hex over de hele wereld bleef het even stil rondom Thomas Olde Heuvelt. Nou ja, stil...de fans wisten al snel dat hij bezig was met een nieuwe thriller en ook dat deze zich in de bergen zou afspelen en er was ook al een titel: Echo. Daar hebben we het even mee moeten doen, want Thomas liep vast. Een keiharde writers block waar hij mee geconfronteerd werd! Als dat maar goed zou komen...
Maar op 7 mei 2019 was het dan toch eindelijk zo ver, Echo verscheen en hoe! Er moest al meteen een tweede druk komen om aan de grote vraag te voldoen. Gelukkig lag mijn in december 2018 (!) gereserveerde en fantastisch gesigneerde exemplaar afgelopen dinsdag op de mat, zoals beloofd.

De proloog in Echo zet meteen de toon, spanning ten top en je zit meteen helemaal in het verhaal. Wat is hier in godsnaam aan de hand? Daarna wordt het verhaal met terugwerkende kracht verteld aan de hand van de aantekeningen van de twee hoofdpersonages: Sam Avery en Nick Gevers. De twee jonge mannen zijn al drie jaar een gelukkig stel en Sam heeft zelfs zijn moederland Amerika opgegeven om in Amsterdam bij Nick te kunnen wonen. Nick is een fervent bergbeklimmer. Samen met zijn Duitse klimmaatje Augustin is hij in de Zwitserse Alpen. Geheel tegen hun eigen regels in besluiten ze een mysterieuze berg te beklimmen die ze zien liggen vanaf de top van een andere berg die ze bedwongen hebben. Alle plannen gaan opzij en ze gaan op zoek naar een weg naar de top van de Maudit, een berg die nauwelijks beschreven is in de berggidsen en ook niet goed te lokaliseren op de kaarten.. Maar Nick en Augustin worden door een onzichtbare lijn naar de berg toegetrokken en uiteindelijk vinden ze hem en beginnen aan de beklimming. Vanaf dat moment gaat alles mis. Nick overleeft de tocht ternauwernood maar is zwaargewond. Wat er met Augustin gebeurde zullen we nooit precies weten...Nick wordt gevonden door de reddingshelikopter en hij wordt naar een Zwitsers ziekenhuis gebracht. Na een spoedoperatie wordt hij al snel naar Nederland gevlogen. In het Amsterdamse AMC moet hij verder herstellen. Maar dan beginnen er rare dingen te gebeuren...Het gaat van kwaad tot erger en Sam, die eerder naar Amerika gevlucht was omdat hij niet kon aanzien wat er van Nick overgebleven is, besluit met hem terug te gaan naar de berg in Zwitserland, terug naar de plek waar alles fout liep.
Wat er dan volgt is een bijna apocalyptische jacht door de bergen waarbij je als lezer het kippenvel op je lijf krijgt, zo intens is het geschreven. Het boek is nauwelijks nog weg te leggen, je moet door naar het eind want stel je toch voor dat...Nee, meer zeg ik niet!

Thomas Olde Heuvelt heeft met Echo zichzelf overtroffen. Dat was ook de bedoeling, na Hex kon hij niet anders dan terugkomen met een nóg beter verhaal, een nóg enger boek. Een boek waardoor je weer met het licht aan moet gaan slapen en de ramen moet sluiten tegen de wind uit de bergen...Hij is hier helemaal in geslaagd. Het was het wachten waard!