Je leest het verhaal vanuit het perspectief van de 17-jarige Venita. Ze heeft net haar diploma gehaald, maar omdat het niet zo lekker gaat met haar wil ze nog even niet aan de toekomst denken. Haar ouders en broer maken zich zorgen om haar, ze heeft geen vriendinnen en trekt zich vaak terug. Maar wat zij niet weten is dat ze een geheime vriendin heeft: Camila. Alleen bij haar kan ze helemaal zichzelf zijn en heeft ze rust van de onrust in haar hoofd. Maar Camila is wel overheersend en vraagt wel wat veel van de kwetsbare Venita, die een aantal jaar geleden iets vreselijks heeft meegemaakt. Venita wantrouwt iedereen om zich heen en het gaat steeds slechter met haar…

In het begin lijkt het een verhaal over een tiener die gewoon een beetje een einzelgänger is, maar langzaam kom je erachter dat Venita toch niet helemaal in orde is psychisch gezien. Je wordt meegesleept in haar psychotische gedachtes en wordt geraakt door alles wat ze meemaakt, voor haar is het allemaal de realiteit… Je voelt de onmacht van haar ouders en broer, die volgens Venita allemaal verraders zijn als ze twijfelen aan haar geestelijke gezondheid.

Lege kamers is een intens verhaal over een jonge vrouw die langzaam wegzakt in een psychose. Ik kon niet anders dan doorlezen, zo gegrepen werd ik door dit heftige verhaal. Beangstigend ook om te lezen wat je geest allemaal met je kan doen. Dat je in dit boek ín het hoofd van Venita zit, maakt het alleen maar realistischer en aangrijpender. Een indrukwekkend verhaal!