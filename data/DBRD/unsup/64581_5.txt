Elanor Dymot studeerde Engels en rechten en werkte als rechtbankjournalist. Ze schreef al wat korte verhalen; Every contact leaves a trace is haar romandebuut.

Rachel en Paul, een pasgetrouwd en zeer verliefd stel, gaat in Oxford op bezoek bij hun oude professor. Na het bezoek zegt Rachel dat ze nog even een frisse neus wil halen, door een wandelingetje bij het kanaal te maken. Paul zal op haar wachten. Enkele minuten later is Rachel dood. Waarom moest Rachel vermoord worden en door wie? Paul is compleet van de wereld door deze gebeurtenis. De politie is al snel klaar met het onderzoek want er valt weinig te onderzoeken. Paul zelf is te zeer van slag om ook maar iets te doen. Na enige tijd echter dringen zich toch zaken bij hem op: een opmerking van een oude vriend hier, een briefje daar en vooral een geheimzinnige bekeurig voor door rood rijden wijzen Paul een weg die hij liever niet had willen gaan.

Ademloos, zo lees je dit boek. Wat een schitterende literaire thriller! Het verhaal wordt in ongeveer vier tijdlijnen verteld, de dialogen zijn spaarzaam maar de sfeer- en karakterbeschrijving overheerst. Vanaf de eerste pagina laat het verhaal je niet meer los. Hoewel er maar heel weinig mensen een rol spelen in dit boek, en het tempo niet hoog ligt, is het ook nog eens bijzonder spannend. De beschrijving van het universitaire leven in Oxford geeft een extra dimensie aan het geheel. Een zeer bijzonder debuut van hoge klasse. Niet voor op het strand, maar om voorzicht gesavoureerd te worden bij een goed glas. (Door: Jannelies Smit)