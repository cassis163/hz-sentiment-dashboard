Vorig jaar verscheen “Waarom zijn er zoveel blote mensen in de kunst?” in de boekhandel. Dit boek was een groot succes. Er werd bedacht dat hetzelfde over de natuur ook een leuk naslagwerk zou kunnen zijn. Wat mij betreft is dit gelukt. Met “waarom verdrinken vissen niet” heeft Anna Claybourne een leeswaardig naslagwerkje geschreven. Het antwoord op deze vraag staat trouwens ook in het boek, op bladzijde 36. Maar ook leren we waarom mensen geen staart hebben, waarom dieren hun tanden niet poetsen? Of toch wel? Aan de hand van de vragen wordt kort en helder het antwoord gegeven, gelardeerd met grappige tekeningen van Claire Goble en een diversiteit aan foto’s. Het boek, een dikke kartonnen kaft, met stevige bladzijden is geschikt als voorleesboek voor 4 tot 6 jarigen, zelf lezen is zeer geschikt voor basisschoolleerlingen vanaf ongeveer 10 jaar. Maar ook als volwassene blader en lees je graag in dit boek. Af en toe komen er woorden in voor die je zou moeten opzoeken. Gelukkig hoef je geen woordenboek te pakken of te googelen want achterin het boek worden deze woorden al verklaard. Een aanrader voor de hele familie.