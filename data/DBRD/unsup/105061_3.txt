Ik heb dit boek ontvangen voor de Hebban leesclub, waarvoor dank.


Alweer een bestseller is een boek geschreven door literair agenten Paul Sebes en Willem Bisseling, ook bekend van het programma 'De pennen zijn geslepen'. Het boek is een herziende uitgave van het eerder verschenen Bestseller.

In Nederland alleen al zijn er ontzettend veel mensen die ooit eens een boek willen schrijven. Speciaal voor hen is het boek Alweer een Bestseller geschreven. Het staat bomvol tips en daarnaast vol ervaringen van de twee literair agenten zelf. Ze weten overduidelijk waar ze het over hebben en het boek is absoluut een fantastisch boek om te lezen voor de beginners.

Helaas wekt de flaptekst de illusie dat het niet alleen voor beginners is, maar ook voor reeds gevestigde auteurs. Mensen die dit boek graag willen lezen, omdat ze hopen meer te leren over hun publicaties en het schrijven, komen bedrogen uit. Het boek is in sommige opzichten zo extreem simplistisch, dat het voor mensen die al wat van boeken schrijven, soms tenenkrommend kan zijn. Zij zitten niet te wachten op de uitleg hoe je aan inspiratie komt, wat een hoofdstuk is, of dat het erg lang kan duren tot een manuscript wordt gelezen door een uitgever. De zaken die wel interessant zijn voor de gevestigde auteurs, zijn vaak erg kort beschreven.
Er stonden zeker wat interessante tips in en het was boeiend om te lezen wat literaire agenten allemaal doen, maar er echt wat van opsteken, zal voor de gevestigde auteurs toch wat minder het geval zijn.

Wanneer de boekenwereld en het schrijven van een boek nog onbekend terrein voor je is, is dit zeker een boek dat je gelezen moet hebben. Voor mensen die al wat meer kennis en ervaring hebben, zijn er andere schrijfboeken met meer diepgaandere tips waar je meer aan hebt.