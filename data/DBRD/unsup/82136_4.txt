Soms lieg ik - Alice Feeney


Ze kan alles om haar heen horen en toch ligt Amber Reynolds in coma. Haar man Paul houdt niet meer van haar of beeldt ze zich dat in? Haar zus is de favoriete dochter van de twee. Een spannende thriller met verschillende duistere onverwachte wendingen waarbij Amber haar leven niet altijd zeker is.

Amber ligt in een coma, ze heeft iets ergs meegemaakt. Ze werkt als verslaggeefster, eerst voor de televisie en nu voor een radiostation. Haar baas is geen aardige vrouw, ze wil er voor zorgen dat ze haar plaats in kan nemen. Haar man Paul is schrijver alleen lukt het nu niet zo goed meer waardoor de relatie onder druk komt te staan. Haar zus heeft het perfecte leven, het huis van hun ouders, een lieve man en een tweeling. Een oude liefde komt weer in beeld of is zij nooit bij hem uit beeld geweest? Amber probeert te achterhalen wat er is gebeurd voordat ze in coma kwam te liggen, langzaam maar zeker komt ze achter de waarheid, maar of dat is wat ze wil!

Soms lieg ik is Alice Feeney haar thrillerdebuut, ze werkt al 15 jaar als verslaggever, redacteur en producent bij de BBC.

Er wordt geschreven in de ik vorm en de zinnen zijn niet ingewikkeld en lang, waardoor je al snel in het verhaal zit. Door vanuit de ik-persoon te schrijven zijn de duistere wendingen verraderlijker. De hoofdstukken zijn redelijk kort en in ieder hoofdstuk verschuift de tijd; vroeger, eerder, nu en later. Door deze tijd verschuivingen wordt het verhaal steeds duisterder en dit is werkelijk goed gedaan. Ook worden er stukken uit een dagboek aangehaald waarin we een jongere versie krijgen te lezen, deze dagboek delen zijn herkenbaar door een “jongere“ schrijfstijl.

In het begin is de gedachte: wat kan er nu spannend zijn aan een verhaal over iemand in coma en waarvan de titel is Soms lieg ik. Maar zodra je de eerste bladzijde leest ben je verkocht door de beschrijvende stijl van de situatie:” Ik probeer ze vast te houden, iemand te zijn die ik niet ben, ergens te blijven waar ik niet ben, maar het lukt niet.” En daarna loopt het verhaal goed door en komen de verschillende tijdzones, vroeger, eerder, nu en later langzaam naar elkaar toe met een schitterende ontknoping. Het verhaal is als vuur dat om zich heen grijpt, zodra het je te pakken heeft laat het je niet meer los.