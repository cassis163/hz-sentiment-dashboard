Het vervelende aan de marketing van dit boek is dat er wordt gesuggereerd dat het hier gaat om een waargebeurde moordzaak, die nu pas echt wordt opgelost met behulp van nieuwe inzichten. Het wordt dan ook gepresenteerd als thriller, maar dat is het niet. Iedereen die ge√Ønteresseerd is in deze moord, kan op internet alle belangrijke gegevens opzoeken, inclusief de dader.
Weinig thriller dus, geen nieuwe gegevens. Wat Kate Summerscale gedaan heeft, is alle historische gegevens op een rijtje zetten. Dat heeft ze perfect en tot in de kleinste details gedaan, alle lof daarvoor. Voor sommige mensen zal het misschien allemaal wat te gedetailleerd zijn; er wordt bijvoorbeeld bijna per dag iets verteld over de weersomstandigheden. Ieder detail betekent natuurlijk dat de schrijfster haar research zeer intensief heeft uitgevoerd. Al die gegevens zijn in chronologische volgorde gezet en verwerkt tot een doorlopend verhaal, maar dat verhaal leest echt niet als een soort moderne thriller. Daarvoor is het allemaal net wat te statisch, geen wonder met zoveel feiten die vastliggen. Daar is nu eenmaal weinig aan te veranderen.
Daarom is dit boek een aanrader voor iedereen die iets wil weten over moord en moordonderzoek in de Victoriaanse tijd, maar niet voor mensen die graag een spannend en verrassend boek lezen.