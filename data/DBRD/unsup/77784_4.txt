Na haar debuutroman Het leek stiller dan het was, laat Eva Kelder de lezer opnieuw een kennismaken met een hoofdpersoon die zich een buitenstaander voelt.

In Een charismatisch effect leren we April kennen. De eerste, prachtige, zin van het boek maakt duidelijk dat de start duister is. Een beschrijving van een gebeurtenis die van invloed blijkt op het hele verhaal en het hele verdere leven van April.

Het eerste deel, na de duistere opening, laat de lezer kennismaken met de jonge Anneke. Zodra zij kans ziet aan haar overheersende vader te ontvluchten en uit haar ongelukkige jeugd doet zij dat. Blake Chesterfield, een exotische Amerikaan is haar ontsnappingsmogelijkheid. Hij komt zijn geluk beproeven in het vrije Amsterdam van de jaren 60. Voor hem verandert zij haar leven. Haar naam. Ze wordt April. De charismatische Blake trekt veel volgers. Samen starten ze een commune. Al snel komt April echter tot de ontdekking dat zij zich ook hier alleen voelt. Haar positie in de commune dankt ze aan de relatie met losbandige Blake. Niet aan haar identiteit.

Om zich staande te houden conformeert zij zich aan de verwachtingen van Blake. Maar tegen welke prijs? En in hoeverre gaat zij mee als er morele keuzes moeten worden gemaakt?

Het vervolg van het verhaal laat zien dat het verleden niet zomaar uitgevlakt kan worden. De keuzes die April maakt blijven haar de rest van haar leven achtervolgen. Zal zij ooit zichzelf vinden?

De fysieke vormgeving van Een charismatisch defect, de kaft aan binnen- en buitenzijde, doet de lezer direct in de sfeer van de jaren 60 belanden. Muziekverwijzingen roepen het Flower Power gevoel nog meer op.

Een Charismatisch Defect is een prachtig geschreven, psychologische roman over de worsteling van een jonge vrouw tegen de achtergrond van de jaren 60. Een sterk verhaal dat je laat twijfelen tussen sympathie en onbegrip.