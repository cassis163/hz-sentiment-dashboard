Jennifer Armentrout komt naar Nederland! Ik stond stiekem een vreugdedansje te doen toen ik dat hoorde en ik kocht gelijk tickets voor de signeersessie. In eerste instantie ging ik dit boek niet herlezen maar toen ik het boek doorbladerde kwam ik erachter dat ik eigenlijk veel (te veel) vergeten was. Ik haal veel door elkaar met The Deal(Elle Kennedy). De verhalen hebben ook wel een hoop van elkaar weg. Wat ik nog wel wist van de eerste keer dat ik het las, was dat ik intens heb genoten. Heb ik weer genoten toen ik het voor de tweede keer las?

Wederom heb ik genoten van Wacht op mij, gelukkig maar. En wie kan Cam nou weerstaan? Ik in ieder geval niet. Wederom vloog ik door het boek heen en werd ik net zo door het verhaal ingenomen als de eerste keer dat ik het las. Lynn heeft een verslavende schrijfstijl waardoor je net iets langer doorleest dan je van plan was. Ik liep zelfs lezend over straat naar mijn stage toe, wel af en toe opkijken dat ik tegen niemand aanliep. Ondanks het heftige onderwerp die het boek aansnijdt heb ik ook geregeld moeten lachen. Lynn weet het heftige met de nodige humor te brengen waardoor haar verhaal niet te al te zwaar wordt.

Jacob en Brittany zijn de meest geweldige sidekicks ever. Ze zijn zo leuk maar ook echte vrienden voor Avery. Ik vond de verwijzing naar Harry Potter vanuit Brittany echt heerlijk. En zo zijn er nog veel meer van dit soort geweldige scenes waar deze twee bij betrokken bij.
Cam is eigenlijk gewoon je droomman! Hij is lief, attent, grappig, zorgzaam en ziet er nog goed uit ook. Die kan bijna niet echt bestaan. En daarnaast is hij ook nog eens supergeduldig als het op Avery aankomt. Hij geeft absoluut niet op.

De liefde/aantrekkingskracht tussen Avery en Cam spat van de pagina’s af. Er wordt de tijd voor genomen om hun vriendschap en liefde zich te laten ontwikkelen, zelfs al spat de aantrekkingskracht van de pagina’s en is het overduidelijk welke kant het verhaal op gaat.

Je weet dat Avery iets verschrikkelijks is overkomen. Je krijgt vrij een vermoeden wat. Slechts langzaam wordt onthuld wat er precies is gebeurd en die details maken het verhaal nog veel afschuwelijker. Wat ik het ergst van het hele verhaal vond was de rol die haar ouders hierin hebben gespeeld. Voor die moeder, wat een vreselijke vrouw! Dit maakt het verhaal van Avery nog hartverscheurender dan het al is. Ik snap heel goed waar het gedrag van Avery vandaan kwam, dat is overduidelijk. Toch vond ik haar af en toe wel heel erg naïef. Een tikkeltje minder was beter geweest.

Hoewel ik het boek nu voor de tweede keer heb gelezen, heb ik weer net zo genoten als toen ik het de eerste keer las. Lynn heeft een verslavende schrijfstijl waardoor het boek moeilijk weg te leggen is. Ze zet een hartverscheurend verhaal neer zonder dat het te heftig wordt en met de nodige humor. Wacht op mij nodigt absoluut uit voor meer.