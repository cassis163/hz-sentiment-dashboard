Emily en Robbie houden intens veel van elkaar en hebben een gelukkig leven gehad. Helaas is bij Robbie de ziekte Alzheimer geconstateerd waardoor hij steeds meer gaat vergeten. Op een dag laat hij een roos en een brief achter op het nachtkastje van zijn vrouw en vertrekt.

In Samen neemt Julie Cohen je mee in de geschiedenis van Emily en Robbie. De opbouw die de schrijfster gekozen heeft is bijzonder. Het verhaal begint in het heden en stap voor stap ga je verder terug in de geschiedenis en leer je als lezer het levensverhaal van Emily en Robbie kennen. Door deze opbouw is deze roman meeslepend en blijf je doorlezen en daarbij vallen langzaam alle puzzelstukjes op zijn plaats. Het verhaal voert helemaal terug tot de eerste ontmoeting tussen Emily en Robbie in 1962.

Schrijfster Julie Cohen heeft een prettige schrijfstijl waardoor het boek heerlijk leest. De personages en de omgeving zijn levensecht beschreven waardoor het verhaal je pakt en je alle gebeurtenissen zo voor je ziet.

Samen is een ontroerende roman over de liefde tussen Emily en Robbie en alles wat zij hebben meegemaakt. Ze hebben het niet altijd makkelijk gehad en niet alle gebeurtenissen zijn altijd uitgebreid besproken, maar hun liefde is altijd bijzonder sterk geweest en heeft uiteindelijk alles overwonnen. De liefde tussen Emily en Robbie is hartverwarmend en ook al zijn ze niet altijd eerlijk geweest, je sluit ze zo in je hart.