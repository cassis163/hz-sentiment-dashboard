Even leek het of Nachten in New York een nieuw boek van Sarah Morgan (1948) was. De fans stonden al klaar om de roman meteen te bestellen. Niets was minder waar. Dit eerste deel van de ‘Veel liefs uit Manhattan’-serie werd voor het eerst uitgegeven in maart, maar in oktober 2017 verscheen bij uitgeverij HarperCollins de luxe versie, in een vertaling van Henske Marsman.

Paige, Frankie en Eva lijken het goed voor elkaar te hebben. De drie beste vriendinnen werken in hetzelfde bedrijf en wonen in één huis. Als ze alle drie tegelijk worden ontslagen, weet Jake Paige zover te krijgen voor zichzelf te beginnen. Frankie en Eva zijn net zo goed in voor een ondernemingsavontuur. Paige is al jaren gek op Jake, en hij weet dat, maar toch houdt hij afstand van haar. Als Jake Paige een eerste grote opdracht aanbiedt, wordt het steeds moeilijker om afstand te houden.

Ondernemen, dat staat centraal in Nachten in New York. Waar het verhaal enorm cliché begint en in eerste instantie gelijkenissen met 50 tinten grijs vertoont, gaat het al snel op een zeer originele manier verder. Paige besluit een eigen zaak op te zetten en het verhaal vertelt precies hoe dat in z’n werk gaat. Paige heeft in eerste instantie veel moeite om opdrachten binnen te halen en de keuzes en beslissingen die zij maakt, komen dicht bij de realiteit. Ze heeft haar vriendinnen meegesleept in haar keuze om zelfstandig te worden, want wat als alles mislukt?
De gesprekken tussen de vriendinnen zijn soms enorm grappig. Het is dan ook niet gek als je zo nu en dan hardop zit te lachen om de uitspraken die een van de drie uitkraamt. Vriendschap is erg mooi beschreven in Nachten in New York. Niet alleen tussen Frankie, Paige en Eva, maar ook de vriendschap tussen Matt, Paiges broer, en Jake komt goed aan bod. Wat kun je wel en wat kun je niet maken in een vriendschap? En wat als je plannen anders lopen dan dat je in eerste instantie zelf gepland had?
Paige, Eva en Frankie zijn eigenzinnig en dat maakt dat ze op een bijzonder creatieve manier hun bedrijf runnen. Vooral Eva en Frankie vinden het wel best, het is duidelijk dat Paige het brein achter Urban Genie is. Goede afleiding, want het wordt steeds lastiger om Jake, voor wie ze uiteindelijk hun eerste opdracht gaat uitvoeren, te negeren. Jake heeft een verleden en wil Paige beschermen. Als lezer vraag je je gedurende het verhaal af wat hij heeft meegemaakt.
Nachten in New York is een luchtige roman, die je echt even meeneemt naar Manhattan. Omschrijvingen van de omgeving maken dat je echt het idee hebt dat je met de meiden in New York staat. Het originele onderwerp, ondernemen, zorgt ervoor dit boek anders is dan andere feelgood romans en dat is zeker een pluspunt. Dit is een gezellig verhaal, waar je waarschijnlijk regelmatig om zult lachen.