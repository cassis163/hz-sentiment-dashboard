De cover van dit boek laat 2 vlinders in een afgesloten pot zien. In eerste instantie had ik zoiets van wat hebben deze vlinders met dit boek te maken. Echter toen ik iets langer over de cover na ging denken viel het voor mij toch op zijn plek. Vlinders horen vrij te fladderen en uit te vliegen. En Dex heeft ook een leeftijd dat hij het moedernest zou moeten uitvliegen en de wereld in zou moeten vliegen. Echter door de beschuldigingen wordt hij, en ook de rest van het gezin, opgesloten, net als de vlinders in de pot.

Dit boek vertelt het verhaal van Dex en zijn familie. Dex wordt op de eerste dag van de voorjaarsvakantie uit huis gehaald met een gigantische politiemacht, omdat er een aanklacht van verkrachting tegen hem ligt. Zijn leven staat op de kop, maar niet alleen zijn leven maar ook het leven van de rest van het gezin. Dit verhaal wordt vanuit verschillende standpunten verteld. Aan de ene kant lezen we het verhaal van Anna, de moeder van Dex, maar ook het verhaal van de slachtoffers. Het verhaal van Anna is in de ik-vorm de overige in de derde persoon. Ik merkte zelf dat ik de meeste feeling had met Anna en echt respect had voor de manier hoe ze zich staande hield in deze omstandigheden.

De personages werden goed uitgewerkt en door het verhaal leer je alle personen goed kennen. Ik kreeg steeds meer een afkeer voor bepaalde personages. En kon er niet echt bij hoe er met Dex en zijn familie omgegaan werd. Je weet dat het verhaal waargebeurd is, anders zou je werkelijk denken dat dit niet mogelijk kan zijn in Nederland. Het is een ongelooflijk verhaal waarbij ik steeds het gevoel had dat ik verder moest lezen. Ik had moeite om dit boek weg te leggen.

Dit boek verdient het om gelezen te worden. Hopelijk kunnen Dex en zijn familie dit trauma op den duur een plekje geven. Al zal het naar mijn idee steeds blijven “het leven voor de aanklacht” en na de aanklacht.