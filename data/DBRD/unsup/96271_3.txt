Volgens Edmond Kirsch, een oud-student van professor Robert Langdon, zijn dat de belangrijkste vragen die een mens zich kan stellen. Hij meent er ook de antwoorden op te hebben en die wil hij graag met de hele wereld delen. Kirsch heeft goed geboerd na zijn studie. Hij heeft onder andere baanbrekende ontdekkingen gedaan op het gebied van kunstmatige intelligentie en al zijn projecten hebben hem immens rijk gemaakt.

Vandaar dat het hem geen moeite kost om het Guggenheim Museum in Bilbao af te huren om zijn antwoorden op de oorsprong en toekomst van de mens wereldkundig te maken. Uiteraard is professor Langdon één van de vele belangrijke gasten die de onthulling mag bijwonen. Maar dan wordt duidelijk dat er mensen zijn die de onthulling koste wat kost willen tegenhouden, met alle gevolgen van dien.  

In Oorsprong mag professor Langdon weer op jacht naar antwoorden, terwijl hij zelf opgejaagd wordt. De formule die Dan Brown sinds Het Bernini mysterie en De Da Vinci code hanteert, is wat dat betreft weinig veranderd. Alhoewel… In Oorsprong zijn veel minder codes  en mysterieuze symbolen op te lossen dan in de vorige delen. Misschien merkte Brown ook wel dat hij zich steeds meer krampachtig in bochten moest wringen om een raadselachtige race te bedenken, met als voorlopig dieptepunt Inferno met al zijn gekunstelde plottwists.  

Minder raadsels dus, en dan valt gelijk op hoe zwaar Brown leunt op het succes van De Da Vinci Code. In het licht van dat boek, krijgt Oorsprong op voorhand al veel credits van de lezer. Natuurlijk is het door de jacht weer een spannend boek geworden en wordt de verbeelding aangesproken door bijvoorbeeld een miljardair die het museum Casa Milà huurt voor eigen gebruik. Maar als de grote voorganger De Da Vinci Code wegvalt en Oorsprong op zichzelf moet worden beschouwd, dan blijft er weinig over om het boek boven de middenmoot uit te laten stijgen. De personages hebben geen diepgang. Het is zelfs zo dat de kunstmatige intelligentie die in Oorsprong aan het woord komt, de lezer meer kan raken dan de personages.   

Oorsprong lijkt voornamelijk bedoeld om Browns eigen ideeën over de afkomst en toekomst van de mens uiteen te zetten. De uiteindelijke antwoorden van Kirsch zijn eerder een behoorlijke domper dan een wereldschokkende onthulling die alle religies van hun voetstuk doet vallen.  

Ondanks die tegenwerpingen levert de formule van Brown opnieuw een bestseller op. Voor Brown zal er dus geen reden zijn om hiervan af te wijken. En mocht hij ooit zonder inspiratie zitten dan kan hij het werk overlaten aan de robots in Oorsprong die al zover zijn dat ze kunst maken, muziek componeren en boeken schrijven.