Dit is één van de boeken die niet behoort tot de Roy Grace serie waar hij toch vooral succes mee heeft geoogst. Maar deze Perfectie moet niet onderdoen wat betreft spanning en actie alhoewel het onderwerp futuristisch is.
Het lijken inderdaad science-fiction toestanden, genetische manipulatie is dan al wel realiteit in de landbouw maar op het menselijke vlak is er nog heel wat te ontdekken. Maar ik veronderstel dat de wetenschap serieus in de startblokken staat hoe ongelooflijk het ook moge klinken.
Met dit boek rijzen er vragen of het ethisch gezien wel okee is, spelen met de menselijke genen. En zoals het in dit boek uitdraait, ben je ervan overtuigd dat het helemaal geen goed idee is.
Perfectie begint wat van de trage kant. Er gebeurt wel een en ander, ook al voor de geboorte van het kind, maar het verhaal komt maar op kruissnelheid na de geboorte. Dan begint een ware nachtmerrie voor John en Naomi. Enerzijds omdat een sekte de kinderen, geboren na interventie van Dr. Leo Dettore, en hun ouders viseert en kwaad wil doen, maar anderzijds ook omdat de kinderen zelf 'freaks' lijken, ze reageren totaal anders dan normale kinderen. Gewone kinderen kunnen ouders al uitputten, maar deze kinderen zijn van een hele andere categorie, ze lijken wel import van een andere planeet. Een dubbele nachtmerrie dus voor deze ouders.
Het is een heel erg spannend boek, ook al zou je het in het begin niet zeggen. Maar je wil absoluut weten hoe dit afloopt. Peter James is filmproducent en dit boek lijkt een perfect scenario voor een film. Het is een top boek, Peter James bevestigt weer maar eens zijn naam in het thrillermilieu.