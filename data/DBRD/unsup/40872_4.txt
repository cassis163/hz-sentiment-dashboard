Carter en Evie ontmoeten elkaar op een Halloweenfeestje en hebben meteen een klik. Dat ze bij twee concurrerende bedrijven in Hollywood werken, schrikt ze niet af. Maar wanneer die twee bedrijven gaan fuseren en er maar één baan overblijft, slaat de sfeer om. Carter en Evie moeten strijden om dezelfde positie.
Wat een mooie nieuwe liefde had kunnen zijn, verandert in een oorlog op de werkvloer. Ze halen alles uit de kast om elkaar te overtreffen. Welke emotie gaat het winnen in deze explosieve haat-liefdeverhouding?

Je leest het verhaal vanuit de perspectieven van Evie en Carter. De hoofdstukken zijn om en om geschreven, wat altijd erg fijn is. Doordat je leest wat beide personages denken en voelen kun je je goed inleven in hun situaties. In het begin merk je meteen dat de chemie tussen beide personages ontzettend goed is, het spat echt van de pagina’s af. Tot het moment dat ze samen moeten gaan strijden om dezelfde baan. De haat- en liefdesverhouding begint en vanaf dat moment is het spelletje aantekken en afstoten begonnen. Voor beide personages is dit soms erg verwarrend en ze weten op die momenten ook niet echt wat ze aan elkaar hebben, ze kunnen elkaar moeilijk pijlen. Evie en Chase zijn wel erg sympathieke personages en ze leven beide echt voor hun werk, toch zijn ze ook onzeker op bepaalde punten, wat het allemaal weer iets realistischer maakt. Alles is verre van rozengeur en maneschijn, maar stiekem maakt dat dit boek juist zo leuk!

“Ik wil niet voor je vallen” is heel vlot, luchtig en meeslepend geschreven. Daarnaast is het ook vol met humor, voel je de spanning en zitten er natuurlijk een aantal wat pittigere (erotische) scènes in. Het verhaal leest heel fijn weg en is als je eenmaal begonnen bent ook weer echt TE verslavend (net als de andere boeken). Je vliegt door de hoofdstukken heen en je wilt gewoon weten hoe het verhaal of eigenlijk de strijd voor beide personages af gaat lopen. Je gunt ze zo een goede afloop. Het verhaal is misschien hier en daar wat voorspelbaar, maar dat hoort ook wel gewoon een beetje bij het feelgood genre. Ook kwam de ongelijkheid tussen mannen en vrouwen voorbij, dat gaf het verhaal dan wel weer ietsje diepgang.

Wat ook altijd erg leuk is, zijn de mailtjes en de berichtjes die in de boeken staan, in tekstballonnen. Dat is altijd weer even een aangename afwisseling op de lange stukken tekst. Ik vind dat altijd echt een toevoeging.

Ik vond persoonlijk “ik wil niet voor je vallen” ietsje minder dan de vorige twee boeken van Christina Lauren, maar het is absoluut een boek dat ik met heel veel plezier heb gelezen! Ik kijk ook weer echt uit naar het volgende boek en voor alle fans is dit boek ook wel gewoon echt weer een aanrader!

“Ik wil niet voor je vallen” is de derde standalone feelgood roman geschreven door de vriendinnen Christina Hobbs en Lauren Billings. Op naar de vierde, ik kan niet wachten!!