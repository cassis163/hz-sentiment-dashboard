Voor uitgeverij Lemniscaat en boekenblog “in de boekenkast” mocht ik het boek “een wereld vol ontdekkingen” van James Brown en Richard Platt recenseren, waarvoor heel hartelijk bedankt.

Dit boek staat vol “vrolijke, verassende en verbijsterende uitvindingen en ontdekkingen die de wereld veranderden”. Dit is op de cover te lezen. En dat is helemaal waar.
Wist je bijvoorbeeld dat een van de belangrijkste uitvindingen het wiel was? Probeer je maar eens een leven zonder wielen voor te stellen. Dat is onmogelijk!
Of wat denk je van de uitvinding van een wc? Voordat er wc’s waren kwamen onze uitwerpselen in beerputten terecht. Je kunt je wel voorstellen hoe die geroken moeten hebben! Maar heb je er ooit bij stilgestaan dat door de komst van de eerste wc’s er onbedoeld nare gevolgen waren waar zeker tienduizend mensen in Londen door om het leven zijn gekomen?
En dat Edward Jenner, een dokter in de leer in 1766, een melkmeisje hoorde zeggen zat zij nooit de pokken kon krijgen omdat ze de koepokken had gehad. Deze bewering heeft Jenner nooit losgelaten en 30 jaar later besloot hij het te onderzoeken. Hiervoor kraste hij pus uit blaren van de pokkenziekte in de arm van de zoon van zijn tuinman, de acht jarige James Phipps. Je kan je toch niet voorstellen dat iemand zoiets bij een gezonde jongen zou doen. Maar nu ben je vast benieuwd hoe het met James is afgelopen. Hiervoor moet je echt zelf in dit zeer interessante boek gaan lezen.

“Een wereld vol ontdekkingen” is een mooi verzorgd boek. Naast dat het een groot formaat heeft en voorzien is van een mooie stevige kaft, heeft de illustrator, James Brown, ervoor gezorgd dat het heel aantrekkelijk is om er uren in te bladeren. Door zijn illustraties komt het boek tot leven. Zijn schematische tekeningen bij bijvoorbeeld “film & televisie” laten duidelijk zien hoe de bewegende beelden tot stand zijn gekomen.
De teksten van Richard Platt zijn in goed begrijpelijke taal. Door de feiten en grapjes blijf je doorlezen. De hoofdstukken zijn kort, maar bevatten toch veel informatie.

Robbert (12): “Ik vond het een leuk en informatief boek waar veel ontdekkingen in staan. Het leukste vind ik het hoofdstuk over elektriciteit. Omdat het heel bijzonder is dat we zelf ons licht kunnen aan- en uitzetten. Ook het hoofdstuk over internet vind ik interessant, omdat het echt iets van deze tijd is.
De tekeningen vind ik mooi en duidelijk en passen goed bij de tekst.
Ik zou het andere kinderen die het leuk vinden om over ontdekkingen en geschiedenis te lezen aanraden. Ik geef het boek 4 sterren. Soms wilde ik wel meer over een onderwerp weten dan dat er in dit boek staat. Dat vond ik wel jammer, maar ik kan natuurlijk wel in andere boeken of internet meer informatie op zoeken.”

Het boek is niet alleen leuk voor kinderen, maar ook voor volwassenen. Zo blijft het onbegrijpelijk dat bijvoorbeeld internet pas sinds 1993 voor gewone mensen beschikbaar kwam. Het is voor mijn gevoel nog maar zo kort geleden, terwijl het nu niet meer weg te denken is. Ik vond het erg leuk om bij dit soort alledaagse dingen, even stil te staan. Om even na te denken over hoe ze zijn ontdekt en wanneer deze ontdekking voor het eerst is gedaan. Soms ontzettend lang geleden en soms juist nog heel recent. Vaak zijn dingen zo vanzelfsprekend. Het is niet meer weg te denken. Maar als het er niet meer zou zijn, dan zou de wereld en de ontwikkeling er opeens heel anders uitzien! Ook 4 sterren van mij.