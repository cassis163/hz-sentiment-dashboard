Pride and Prejudice (ik prefereer liever de Engelse titel over Trots en Vooroordeel), is misschien wel dé klassieker van Jane Austen. Haar hoofdpersonage Elizabeth woont samen met haar vier zusjes in het Engelse landgoed Longbourn. Alle vijf dromen van een goed huwelijk. Deze kans lijkt toe te nemen, wanneer twee jonge, vrijgezelle mannen in de buurt komen wonen. De oudste Bennet, Jane, is meteen smoorverliefd op Mr. Bingley, maar haar jongere zusje kan diens vriend Mr. Darcy niet uitstaan. Ze moet niets hebben van al zijn trots en ijdelheid. Of, kan ze toch haar vooroordelen laten varen en op zoek gaan naar liefde?

Jane Austens verhaal is een pareltje. De personages zijn zo ontzettend goed beschreven. Ze zijn levendig, geloofwaardig en je gaat meteen van ze houden. Als lezer maak je dezelfde ontwikkeling als Elizabeth daar en dat is te wijten aan het schrijftalent van Austen. In het begin heeft Lizzy een hekel aan Darcy en als lezer kan je je daar sterk in vinden. Austen weet hem neer te zetten als een verwaand en egoïstisch personage. Later, wanneer Elizabeth Mr. Darcy meer mag, groei je als lezer daarin mee.

Austen zet daarnaast mooie thema’s neer in dit boek. Trots, vooroordelen, liefde en uiterlijke schijn zijn een aantal thema’s die aan bod komen. Jane Austen weet deze thema’s ontzettend mooi door het verhaal heen te verweven en legt nergens een zware nadruk op de thema’s. Lezers die op zoek zijn naar een diepere laag zullen deze zeker vinden, maar lezers die op zoek zijn naar een ‘oppervlakkig’ liefdesverhaal kunnen hierin ook hun ei kwijt. Daarnaast is het knap hoe Austen haar eigen leven in het boek heeft weten te verwerken, zonder dat het ergens overduidelijk naar voren komt. Daarvoor moet je wat meer achtergrondinformatie lezen. Aanrader voor liefhebbers van dit boek is dan ook De verloren dagboeken van Jane Austen van Syrie James.

Wat helaas jammer is, is dat de vertaling op sommige plaatsen wat te wensen over laat. Zinnen die te letterlijk vertaald zijn, of een rare woordkeuze of zinsopbouw zorgen er daarom ook voor dat dit boek geen vijf sterren krijgt.