De Franse Illustrator of kunstenares Rébecca Dautremer heeft met het prentenboek De rijke uren van Jacominus Gainsborough (weer) een juweeltje op de markt gebracht. Dit prachtig geïllustreerde prentenboek is zeker geen boek voor heel jonge kinderen, maar eerder een verzamelboek voor volwassenen.
Alle illustraties in het boek maken indruk. De kleine illustraties van het konijntje Jacominus Gainsborough op de verder witte pagina’s vond ik persoonlijk het allermooist. Op de afbeeldingen zie je hem als het ware opgroeien. Naar de andere rijk geïllustreerde en goed gevulde pagina’s waarop de belangrijkste momenten uit het leven van Jacominus Gainsborough worden afgebeeld zou je urenlang kunnen staren. Telkens ontdek je weer wat nieuws op deze zeer gedetailleerde surrealistische afbeeldingen. Knap werk!

De rijke uren van Jacominus Gainsborough is dan ook een fantastisch luxe prentenboek om de rest van je leven te koesteren en met regelmaat open te slaan. Mocht je in het bezit zijn van een koffietafel: ook daar zou dit boek zeker niet misstaan. Ben je een verzamelaar van unieke prentenboeken dan mag dit boek niet in je collectie ontbreken.

In dit grote prentenboek wordt het leven van de gewone mens (of in dit geval een konijn) onder de loep genomen. Als lezer volg je stap voor stap de verschillende levensfases en de belangrijkste gebeurtenissen uit iemands leven. Het boek heeft dan ook een sterk filosofisch en spiritueel tintje.
Het verhaal begint kort na de geboorte van een konijntje, zijn filosofisch ingestelde oma wil graag dat hij naar zijn opa vernoemd wordt. Zijn ouders stemmen min of meer toe en vanaf die dag heet hij dan ook Jacominus Gainsborough. Hij groeit letterlijk en figuurlijk met vallen en opstaan op. Door een nare val op jonge leeftijd zal hij nooit meer goed kunnen lopen, waardoor direct een groot aantal toekomstmogelijkheden uitgesloten lijken.

“Er zijn er die nooit eens mazzel hebben, anderen hebben altijd pech”– Rébecca Dautremer

Gelukkig blijkt Jacominus over een goed stel hersens te beschikken en heeft hij een flinke talenknobbel. Jacominus is misschien een stille jongen, maar wel een met grote plannen. Hij neemt zich van alles voor: zo wil hij onder andere perfect Engels leren spreken en de luit kunnen bespelen. Samen met zijn vrienden vertrekt hij op latere leeftijd in gevechtstenue per boot naar diverse landen en leert hij vele culturen kennen. Bij terugkomst ontdekt hij wat de vergankelijkheid van het leven werkelijk inhoudt en ontdekt hij wie de liefde van zijn leven is. Maar is Jacominus Gainsborough nog op tijd en durft hij haar te vragen?