Kasper wordt een kip is het debuut van auteur Samuel Copeland. Illustratice Sarah Horne zorgde voor grappige tekeningen bij het boek. Het boek richt zich tot lagere school-kinderen, maar (groot)ouders gaan zeker plezier beleven aan het voorlezen aan jongere kids. En pubers zullen de grappen ook nog wel kunnen smaken (al willen ze dat dan misschien niet toegeven).

Het verhaal begint als Kasper voor het eerst ontdekt dat hij in een dier kan veranderen, namelijk in een spin. Het gebeurt onverwacht en zorgt ineens voor een heel spannende scène als de kat van de familie net op dat moment Kaspers kamer binnenkomt en op jacht besluit te gaan op de spin. Na de spin volgen nog een paar andere dieren, het ene al hilarischer dan het andere. Kasper en zijn vrienden proberen te achterhalen wat er nu precies aan de hand is en hoe ze kunnen vermijden dat Kasper net tijdens een schoolvoorstelling van een musical in een spin zou veranderen.

Kasper wordt een kip is – zonder te overdrijven – één van de grappigste jeugdboeken die momenteel in de boekhandel te vinden zijn. De lezer gaat glimlachen, gniffelen, luidop lachen en bij bepaalde scènes effectief tranen in de ogen krijgen van het lachen. Leuk extraatje is dat er door de auteur ook enige interactie is met de lezer, dat ze bvb. eens iets aan hun ouders moeten gaan vragen, dat er lezersbrieven aan te pas komen. En tot slot zelfs een brief van de uitgeverij zelf.

Zoek niet verder naar een cadeau voor een volgende verjaardag of kinderfeestje. Geef gewoon Kasper wordt een kip en vraag na een maand maar eens naar de neushoorn-scène. Wedden dat hun oogjes begin te stralen?