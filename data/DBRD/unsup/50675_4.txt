De laatste dans is een mooie historische roman met twee verhaallijnen.
Een verhaallijn speelt zich af in de tweede wereldoorlog en belicht het historische feit van de Rainbow Corner. Dit was een uitgaansgelegenheid gerund door het Amerikaanse Rode Kruis, in 1942 geopend en bedoeld als een enclave waar de Amerikaanse soldaten 24/7 terechtkonden om een beetje binding met het thuisland te houden. Rose de hoofdpersoon in dit boek werkte daar als gastvrouw.
Op een indrukwekkende en ontroerende manier wordt het levensverhaal van Rose verteld. De moeilijke omstandigheden in de oorlogsjaren, verlies van haar vriendinnen door een V2 aanval.
De andere verhaallijn, in het heden, gaat over de achterneef van Rose, Leo, het zwarte schaap van de familie.
Leo trouwt onverwachts in een dronken bui in Las Vegas met Jane.
Wanneer Leo te horen krijgt dat het slecht gaat met Rose ondernemen beide de reis naar Londen om Rose bij te staan in haar laatste levensdagen, hoewel Jane een andere intentie heeft dan Leo.
Rose en Jane zijn aan elkaar gewaagd, hebben beide veel meegemaakt, en worden op een krachtige manier neergezet door de schrijfster.