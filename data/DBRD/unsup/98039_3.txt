Dit boek stond alle lange tijd op mijn eReader te wachten tot ik het zou lezen. De schrijver kende ik niet, maar de titel sprak me wel aan. Mijn nieuwsgierigheid won het. Halverwege kwam ik erachter dat het boek deel uitmaakt van een serie, namelijk Serie Q met de rechercheur Carl MÃ¸rck.

Het boek gaat over een rechercheur Carl die wordt gebeld door een collega op het eiland Bornholm. Hijzelf werkt op een politiebureau in Kopenhagen. De collega wil hem een oude, volgens hem onopgeloste, zaak aansmeren. Carl heeft hier geen zin in en wijst dit af. De gevolgen van deze beslissing zijn groot. Maar... Rose (andere rechercheur van het team Onopgeloste Zaken) voelt wel iets voor de case en wilt hem graag onderzoeken. Ze gaan aan het werk. Zeventien jaar geleden werd een vrouw gevonden in een boom na een auto ongeluk. Het leek te gaan om een ongeluk.. maar dan ontdekt het team allerlei rare dingen en wordt de zaak opnieuw onderzocht.

Het boek heeft veel pagina's (495) en dat is soms heel erg fijn. Dan duurt het lang voor een boek uit is. Maar bij dit boek vond ik dit geen fijn voordeel. De inleiding was enorm goed, maar in het middenstuk raakte ik mezelf en het verhaal kwijt. Het was langdradig en sommige passages waren overbodig. Tegen het einde werd het spannend. En zeker de laatste 100 pagina's waren goed. Hier werd de spanning goed opgebouwd en kwam ik echt in het verhaal. Jammer, dat het pas laat op gang kwam.

Op een gegeven moment zijn er twee verhaallijnen. En die lopen door elkaar heen. Dit heeft de schrijver, Jussi Adler-Olsen goed gedaan. De mysterie rondom dit personage wordt mooi opgebouwd. Steeds is het maar een klein stukje over deze persoon. Steeds kom je een beetje meer te weten en krijg je nieuwe informatie. Je wordt als lezer op een dwaalspoor gezet en dat is mooi. Aan het einde zat ik, mede door de gedachten en gevoelens van dit personage, op het verkeerde spoor. Knap gedaan!

De humor in het boek vond ik geweldig. Soms heb ik hardop gelachen of moest ik grijnzen. De opmerkingen en gedachten van Carl waren een mooie afwisseling met de ellende die wordt beschreven in het boek.