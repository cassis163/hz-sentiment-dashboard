Korte inhoud
Achtentwintig jaar geleden: het zorgeloze leven van zusjes Charlotte en Samantha Quinn en hun ouders wordt wreed verstoord door een gruwelijke aanslag. Hun moeder verliest daarbij het leven en hun vader wordt nooit meer de oude.

Achtentwintig jaar later: Charlotte - de klassieke 'goede dochter' - is advocaat geworden, in de voetsporen van haar vader. Dan is ze getuige van een nieuwe aanslag, en de details van het misdrijf halen de herinneringen naar boven die ze zo lang heeft geprobeerd te onderdrukken. Want de schokkende waarheid wil niet langer begraven blijven...

Mijn mening
Ik las al alle boeken van Karin Slaughter. Elk jaar sta ik te popelen om haar nieuw boek te verslinden. Dit jaar was het niet anders.

En Karin Slaughter loste de verwachtingen in. Hou je van een thriller met goede uitdieping van de hoofdpersonages? Dan ben je aan het juiste adres bij dit boek.
De auteur weet als geen andere hoe ons mee te slepen in de omschrijvingen van (moeilijkere) relaties tussen mensen. Ze maakt je benieuwd naar de oorsprong van deze moeilijke relatie. Je voelt zo mee met de personages dat je in hun leven wil ingrijpen om hun relatie te verbeteren. ‘nee! Zeg dat niet!’ , ‘maak het toch gewoon goed met haar’ roep je door de kamer naar je boek. Tegelijk maakt ze je razendbenieuwd naar het einde.

De twee zussen moeten omgaan met de traumatische gebeurtenis uit hun verleden en hiervoor maakt Slaughter veel tijd vrij. De herhaling die ze hiervoor gebruikt, stoort niet, maar laat de spanning dalen. Dit is volgens mij het minpuntje van dit boek en ook de reden waarom ik het toch geen 5 sterren gaf;
Toch blijft het een typisch Slaughterboek die elke fan moet gelezen hebben! Het verhaal is goed en het plot laat je alles rondom je vergeten!