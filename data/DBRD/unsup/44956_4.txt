Nimona, je lag al een tijd 'vergeten' in mijn boekenkast. Toen kwam daar de Hebban week van het vergeten boek en zie daar, Nimona schoot mij te binnen. Netjes veegde ik wat stofjes van je kaft (ahum) en begon te lezen. Ik ontdekte dat jij Nimona een shapeshifter bent die zich als sidekick aanmeldt bij de vilein van het verhaal. Wat zich vervolgens ontspint is een verhaal over goed en kwaad, vriendschap en trouw. Je hebt er geen problemen mee om mensen te doden, maar hoe zit dat dan met dat kleine meisje in jou Nimona? Wat is er met jou gebeurd dat je zo bent geworden? Ik vond het heerlijk om een paar uurtjes met je in bed door te brengen Nimona! Voldoende licht was daarbij wel heel belangrijk; de tekeningen zijn te bijzonder om er vluchtig aan voorbij te gaan. Nimona, je hebt mij laten zien dat slecht niet altijd slecht is en goed niet altijd goed. Ook heb je mij laten nadenken over vriendschap: wanneer is iemand een echte vriend en wat heb je voor je vrienden over? Nimona, ik heb genoten van jouw avonturen! Ik vind het spijtig dat ik je zo lang ongelezen in mijn boekenkast heb laten staan. Je liet mij lachen en nadenken. Ook ben ik verdrietig geweest om wat jou is aangedaan (ook door de mensen het dichtst om jou heen). Ik wens dat jouw avonturen nog door vele anderen worden gelezen. Ik kan het in ieder geval van harte aanbevelen.