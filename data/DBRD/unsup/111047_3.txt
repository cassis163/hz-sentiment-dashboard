“Het verhaal van één iemand is nooit de waarheid. Dat weet jij net zo goed als ik.“

De tienjarige Jordi de Wit raakt op donderdag 21 augustus vermist en wordt later die dag dood aangetroffen in een vijver in het natuurgebied tussen Hilversum en Bussum. Jordi werd het laatst gezien op een speelplaats anderhalve kilometer verderop samen met drie puberjongens. Het is al snel duidelijk dat Jordi vermoord is en de puberjongens zijn de hoofdverdachten. De jongens worden opgepakt. Als ze jaren later na hun gevangenisstraf vrijkomen, besluit Stella Lammers als ghostwriter een boek te schrijven over de meest charismatische, hoogopgeleide van het stel: Ingmar. Stella is gefascineerd door de zaak en twijfelt aan de schuld van de jongens. Voor Ingmar is dit een kans om zijn onschuld te bewijzen en zijn aanzien te verbeteren.

Vanuit het perspectief van Stella, in de eerste persoon, wordt Over het spoor verteld. Hoofdstuk 1 is een kleine kennismaking met Stella. Hoofdstuk 2 verteld over Jordi al komen we daar nog niet te weten wat er nu precies gebeurd is. Hierna start het verhaal in september 2015 waar Stella voor het eerst Ingmar ontmoet. Ingmar is dan bijna 26 jaar. Om een goed beeld te kunnen krijgen gaat Stella later ook met de andere jongens praten en wat opvalt is het grote verschil tussen deze jongens. Ingmar, rijke ouders, beschermd opgevoed en daar tegenover Julian en Remi, die allebei al als puber behoorlijk wat te verstouwen hadden. En alle jongens dragen nu een verleden met zich meer, maar niet ieder van hun ervaart dit als een last. Julian wel, terwijl Remi gewoon verder gaat met zijn leven en alles achter zich laat.

“Ergenis en medelijden liggen dicht bij elkaar. Het is verschrikkelijk Julian zo te zien, wanhopig, uitzichtloos.“
Keuris schetst een uiterst nauwkeurig beeld van de personages en laat ieder van de jongens hun verhaal vertellen. Alleen, vertellen ze wel alles? En Ingmar, die toch op bepaalde momenten zeer gesloten is, wat gaat er nu precies allemaal in hem om? Als schrijver is het belangrijk dat Stella objectief blijft maar naarmate ze dichter bij de psyche van de jongens komt, gaat die objectiviteit dan misschien niet wat wankel te worden? En hoewel het verhaal eigenlijk om Ingmar draait, krijgt Julian een heel groot aandeel in het verhaal.

Over het spoor laat overtuiging zien, maar ook veel twijfels. Is hier nu sprake van schuld of niet? Wat is de waarheid? Is hier nu sprake van een rechterlijke dwaling of niet. Keuris daagt de lezer uit zijn of haar eigen oordeel te vormen en in de psyche van de personages te duiken. Ze laat je het verhaal van verschillende kanten bekijken waardoor er regelmatig verwarring ontstaat. En op het moment dat je echt niet meer weet, geeft ze de waarheid vrij.

Een echte thriller vind ik Over het spoor niet. Het doet meer denken aan een waargebeurd verhaal waar een schrijfster jaren later het fijne van wil weten en hierin duikt. Haar fascinatie brengt haar alleen verder dan de schuldvraag en het boek heeft dan ook een hoog psychologisch gehalte. Keuris is scenarioschrijver en ik zie hier wel een kleine invloed hiervan terug in dit boek. Over het spoor is misschien in mijn ogen geen thriller maar wel een boek dat boeit van begin tot eind. Het zou een mooi script voor een telefilm kunnen zijn…