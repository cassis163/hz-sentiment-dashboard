Rom Molemaker stond jarenlang voor de klas, tot hij op een dag besloot dat het genoeg geweest was. In 1997 werd hij fulltime auteur. Sindsdien heeft hij jeugdboeken voor zowat alle leeftijden geschreven. Hij heeft zelfs één boek voor volwassenen geschreven. De afwisseling houdt het boeiend, zegt hij zelf.

De locatie in 'Mist' is het zelfbedachte, kleine eiland Welvum. Die locatie bepaalt het verhaal van het boek in grote mate en dat is wel een leuk detail. Het is namelijk genieten van het kleine dorp met de achterklap en roddels, het kleingeestige van het 'iedereen-kent-iedereen', individuen die willen ontsnappen én individuen die zich erg aangetrokken voelen tot het afgezonderde van het eiland.

Spannend is het verhaal in 'Mist' zeker. Er lopen enkele verhaallijnen door elkaar die wel mooi aansluiten en die je als lezer een voldaan gevoel geven na het dichtslaan van het boek. Toch is het enige minpuntje dat de verhaallijnen niet gelijktijdig eindigen en je daardoor een kleine 'dip' hebt bij het afsluiten van één belangrijke verhaallijn.
De geloofwaardigheid van het verhaal zal voor sommige lezers misschien wel een obstakel vormen. Toch is het verhaal goed onderbouwd en wordt het op een manier gebracht dat je het als lezer wel vlot verteerd krijgt.

Eerlijk is eerlijk. De NUR-code in het boek is 283-284, dat betekent dat het boek op de grens van 10-12 naar 13-15 jaar zit. Toch wordt 'Mist' overal bestempeld als Young Adult. Dit is dus een grijs gebied. Jongeren van rond de 13jaar kunnen dit boek prima lezen. De schrijfstijl laat dat zeker toe. Toch is één van de hoofdpersonages al achttien jaar en dat brengt dan toch weer andere thema's met zich mee. Voor de echte Young Adult-lezers zal dit boek dan misschien weer wat te licht uitvalllen.

'Mist' is een vlot leesbaar, spannend boek en heeft me nieuwsgierig gemaakt naar de andere boeken van Rom Molemaker. Afhankelijk van smaak en leesniveau is dit een boek voor een breed publiek.