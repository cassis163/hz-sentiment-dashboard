Leona Lindberg is bepaald geen gewone politieonderzoekster. Als er een bankoverval wordt gepleegd door middel van de emotionele chantage van een 7-jarig meisje dat bijna naakt en vol bloed met een cassetterecorder een bank binnen wandelt , krijgt zij het onderzoek in handen. Er volgen nog twee dergelijke overvallen totdat het echt fout begint te lopen...

Leona heeft echter een zwakke plek: ze heeft een een sociale persoonlijkheidsstoornis. Enkel voor haar kinderen kan ze echte gevoelens ontwikkelen, maar haar man is ze na een tijd ronduit gaan vervelen, net zoals het 'burgerlijke leventje' van haar ouders en de rest van de wereld rondom haar. Bovendien is ze verslaafd geraakt aan pokeren, zowel online als live in casino's. Voor haar man en haar kinderen wil ze dit koste wat kost geheim houden maar als ze almaar meer verliezen begint te lijden, komt ze steeds meer onder druk te staan en begint ze zich vreemd te gedragen, zowel thuis als in haar werk met haar onderzoek.

We volgen Leona in een snelle opvolging van acties die bijna natuurlijk op elkaar volgen. De schrijfster Jenny Rogneby heeft goed gebruik gemaakt van haar kennis als criminologe en ex-politieonderzoekster. Nu woont ze echter op Malta. En Malta begint ook een rol te spelen voor Leona, die het eiland reeds bezocht heeft en ervan begint te dromen te vluchten van al haar problemen en daar een huis te kopen. Ze belandt aan de andere kant van de wet en probeert alles te doen om niet tegen de lamp te lopen. Het gaat hier dan ook om een erg originele plot die even ongemakkelijk voelt in het begin maar die je daarna zonder twijfel steeds boeiender gaat vinden. Er is al een tweede deel met Leona beloofd, dus haar verhaal is nog lang niet afgelopen. Ik las haar verhaal in het Zweeds, en wil het zeker verder volgen!