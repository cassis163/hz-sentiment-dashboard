De hoofdpersoon valt op dertienjarige leeftijd voor een 8 jaar oudere vrouw, niet voor niets Etna genoemd naar een onberekenbare vulkaan, die een relatie heeft met een achterneef die bij het gezin van de hoofdpersoon inwoont. Het is voornamelijk een seksuele aantrekkingskracht en zij is degene die hem uiteindelijk ontmaagd. Daarna blijft hij emotioneel gezien eigenlijk een puber en laat zich voornamelijk door zijn geslachtsdeel leiden. Hij blijft een obsessie houden voor Etna die hem af en toe in haar leven toelaat. Enige tijd na een ontmoeting belt ze hem op en vertelt hem dat ze zwanger van hem is. Hij wordt kwaad en ze hebben jaren geen contact. Ondertussen vraagt hij zich af hoe het met zijn kind is. Gedurende de jaren nadat ze hem het nieuws vertelde schrijft hij brieven aan het kind. Deze brieven maken deel uit van het boek. Ze ontmoeten elkaar nog een paar keer maar hij durft niet naar het kind te vragen.
Op vijftigjarige leeftijd laat zijn geslacht hem in de steek (prostaatkanker). Hij ontmoet Etna weer en eindelijk wordt duidelijk wat er van het kind is geworden.

Ik was erg benieuwd wat anderen van het boek vonden dus heb ik op boekensites naar wat meningen gekeken waarin voornamelijk het hoge erotisch gehalte van het boek werd genoemd en wat een “hot” boek het wel niet was. Zo zie ik dit boek helemaal niet. Er staan veel beschrijvingen over seks in het boek waarvan slechts een paar op mij erotisch overkomen. Bij een deel van de beschrijvingen voelde ik me echter ongemakkelijk, niet omdat ik preuts ben maar voornamelijk vanwege het onvermogen van de hoofdpersoon om het hormoongedreven, puberale gedrag te ontstijgen. Zijn gedrag begon mij steeds meer te irriteren. Dat laatste bedoel ik niet in negatieve zin. Het is wat goede literatuur doet; het maakt iets bij je los.

De hoofdpersoon komt uit een gezin waarin niet veel liefde was. De vader dronk en ging vreemd. De moeder bleef op emotionele afstand. Een echt gezond gezinsleven kon je het niet noemen. Zijn tienerjaren worden beheerst door de lust voor een oudere vrouw die hem slechts mondjesmaat (pardon the pun) in haar leven toelaat maar hem ook steeds weer afstoot. Zij bepaalt voor een groot deel zijn leven, zelfs waar het zijn werk betreft, maar vooral zijn emotionele leven. Niet gezond. Zelf komt hij daar langzamerhand ook achter maar dan is het eigenlijk al te laat. Het is dus wat mij betreft een boek over een man die vanwege het gebrek aan liefde en een niet echt gezonde ontwikkeling als kind en puber, geen echte emotionele band aan kan gaan. Iedere keer wanneer hij in een soort van relatie terechtkomt en het goed lijkt te gaan, gaat hij toch weer op zoek naar Etna.

Naar het eind van het boek toe wordt het verhaal naar mijn mening wat afgeraffeld terwijl dit toch een sterk deel van het verhaal is dat van mij langer had gemogen. De behandeling, zijn veranderende lichaam en emotionaliteit krijgt naar mijn mening echter niet genoeg ruimte. Het open einde zelf vind ik wel weer sterk. Al met al een boek dat de moeite waard is maar dat met het predikaat erotische roman, dat sommigen het willen geven, tekort wordt gedaan. Het is namelijk veel meer dan dat.