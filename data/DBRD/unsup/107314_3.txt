Rechercheur Harry Bosch draait alweer negentien thrillers mee. Zijn geestelijk vader Michael Connelly omschrijft hem als a good guy, trying to do a good job under very difficult circumstances. Een treffende typering van deze politieman die inmiddels een grote schare fans heeft. In De herziening deelt hij de hoofdrol met zijn veel gehaaidere halfbroer, de advocaat Mickey Haller.
Op een zondagochtend in 1986 verdween de twaalfjarige Melissa Landy uit de voortuin waarin ze met haar zusje verstoppertje aan het spelen was. Nog diezelfde dag werd ze dood teruggevonden in een vuilcontainer, niet ver van haar huis. Takelwagenchauffeur Jason Jessup werd destijds veroordeeld voor deze moord, maar DNA-onderzoek werpt nieuw licht op de zaak en lijkt Jessup vrij te pleiten. Het openbaar ministerie van Los Angeles is echter overtuigd van zijn schuld en is vastbesloten ervoor te zorgen dat Jessup opgesloten blijft. Advocaat Mickey Haller wordt door het OM tijdelijk aangesteld als aanklager. Hij neemt de opdracht aan op voorwaarde dat zijn halfbroer, Harry Bosch als rechercheur op de zaak gezet wordt. Terwijl Haller zijn handen vol heeft aan de voorbereiding op de rechtszaak en met reageren op het gemanipuleer van Jessups advocaat, bijt Bosch zich vast in de zoektocht naar getuigen van destijds. Vooral het vinden van de zus van de vermoorde Melissa is van essentieel belang voor het OM, maar uitgerekend zij lijkt van de aardbodem verdwenen te zijn....
Ook degenen voor wie Harry Bosch een relatieve onbekende is, zullen zich na het lezen van De herziening kunnen vinden in de beschrijving die Connelly van hem geeft. Helaas is Bosch het enige personage dat tot leven komt in deze thriller, de rest van de cast blijft nogal vlak. Verder besteedt Connelly erg veel aandacht aan juridische details. Dit zorgt ervoor dat het verhaal slechts bij vlagen spannend wordt. Vooral de passages die gewijd zijn aan de juryrechtspraak, komen nogal gekunsteld over op de niet-Amerikaanse lezer.
Op de cover van De herziening prijkt de nogal gratuite omschrijving literaire thriller, terwijl het hier duidelijk om een legal thriller gaat waarbij het accent te veel op legal ligt en te weinig op thriller.