Het boek start met de kennismaking met de drie hoofdpersonen in het boek: Daniele Barbo, de persoon achter Carnivia.com, Holly Boland die als Amerikaanse militair gestationeerd is in Italië en Katerina Tapo die net is aangesteld bij de carabinieri.

Als nieuweling wordt Katerina Tapo toegewezen aan rechercheur-kolonel Aldo Piola voor het onderzoek naar de moord op de vrouw die, als priester verkleed, werd gevonden op de trappen van de Santa Maria della Salute.

Holly Boland heeft geen idee wat haar te wachten staat wanneer zij een verzoek ontvangt van een die inzage wil in bepaalde stukken. Deze lijken te zijn verdwenen en wanneer zij hier een verder onderzoek naar doet, beland zij in een onderzoek naar de oorlogsmisdaden in het voormalige Joegoslavië.

Dan is er nog Daniele Barbo. Hij is degene die Carnivia.com gebouwd heeft. Hij heeft hierop Venetië virtueel nagebouwd. Dat er heel wat gebeurd op deze site mag duidelijk wezen aangezien iedereen die dat maar wil een anoniem account aan kan maken voor anonieme ontmoetingen. Daarnaast is hij hacker en dat zeker niet onverdienstelijk.

Deze drie lijnen lijken in eerste instantie helemaal niets met elkaar te maken te hebben maar Holt weet er zo'n prachtig geheel van te maken dat het aan het eind eigenlijk alleen maar logisch lijkt. De romantische touch had voor mij niet zo gehoeven, maar gelukkig heeft deze nog wel een functie in het verhaal zodat het niet helemaal voor niets in het verhaal verweven zit.

Dit is een boek dat als de start van een trilogie op de markt is gezet. Toch heb ik na het lezen van het boek niet echt het gevoel dat er nog losse eindjes zijn waar een vervolg min of meer noodzakelijk is. Ik ben dus wel heel benieuwd naar het volgende deel, vooral ook omdat ik in elk geval deel één met veel plezier gelezen heb.