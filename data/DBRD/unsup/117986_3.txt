Een zaterdagmiddag lijkt een vertelling zoals er velen zijn. De auteur Bert Wagendorp beschrijft het dagelijks leven van een gezin, herkenbaar en vol details. Het huishouden van moeder, de werkzaamheden van vader, de moestuin en het schoolleven passeren de revue. Geloof, voorlezen uit de Kinderbijbel. Krant lezen. En naar het nieuws luisteren op de radio. De schrijver geeft hiermee een mooi tijdsbeeld.

Op een zaterdagmiddag gaan de twee kinderen op weg om boodschappen te doen. Ze moeten brood halen en ze moeten even langs het werk van hun vader om iets op te halen wat hij is vergeten mee naar huis te nemen. Wat er vervolgens gebeurt verandert de loop der dingen dramatisch.

Wat als? Vraagt iemand zich af.
Was hij toen ook maar langsgekomen verzucht de ik-persoon over de bakker.
Had het wel gemogen, was alles anders gegaan.
Lot en toeval spelen een rol in deze ontroerende vertelling. En schuld. Hoe los je een schuld in?

Deze (autobiografische) vertelling is in een luxe hardcover uitgegeven. De tekst is aangevuld met illustraties van Anneleen Louwes. Illustraties die het verhaal goed aanvullen zonder de beelden die je krijgt bij het lezen van deze vertelling te verstoren.