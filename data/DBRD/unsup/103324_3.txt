Ambitie. Wetenschap. Aliens. Geheimen. Overleving.

In A Conspiracy of Stars wil Octavia niets liever dan wetenschapper worden, om de wereld van planeet Faloiv te onderzoeken. Een stage doet haar geloven dat haar droom dichter bij is dan ooit, maar geheimen en intriges zetten haar hele wereld op z'n kop en dwingen haar op een onverwacht en onbekend pad.

JUNGLE
De setting van A Conspiracy of Stars is het eerste wat mij aan dit boek greep. Meteen aan het begin van het boek reist hoofdpersoon Octavia met haar vader door een jungle-achtige omgeving. Een soort omgeving waar niet vaak voor gekozen wordt in YA. Daarnaast beschrijft de auteur de setting op een zeer gedetailleerde manier. Dit zorgt ervoor dat de setting echt en geloofwaardig aanvoelt, ondanks de voor mij onbekende flora en fauna.

“There’s more to the world than logic.”

SAAIE ROMANCE
Er is sprake van een romance in a Conspiracy of Stars. Tussen Octavia en jongen genaamd Rondo. Ik ben eerlijk gezegd niet heel enthousiast over hun relatie. Ik voelde het gewoon niet. Er was geen chemie en ik had soms het gevoel dat de romance maar een opvulling was. Als er sprake zou zijn geweest van een vriendschap tussen de twee zou ik het eerder geloofd hebben.

NIET VOOR DIERENLIEFHEBBERS
Dit boek bevatte een aantal zeer onaangename scenes over dierenleed en experimenten op dieren. Scenes die een belangrijk onderdeel waren van het verhaal, maar die ik liever niet had gelezen. Dus je bent gewaarschuwd.

MORELE KWESTIES
Een belangrijk element in dit boek betreft wetenschappelijk onderzoek en de vraag hoever we daarin mogen gaan. De auteur verweeft dit op een subtiele manier in het gehele boek. Daarnaast gaat het ook over macht en hoezeer wij daar als mens naar hongeren. Een aantal generaties terug moesten Octavia's grootouders hun thuisplaneet ontvluchten doordat deze was vernietigd door andere oorlog. De originele bewoners van Faloiv gaven deze kolonisten een plek die ze hun thuis konden noemen. Maar het was niet genoeg, de kolonisten wilden meer. Zij wilden macht, zij wilden heersen over vreedzame Faloii, zodat zij niet meer hoefden te buigen voor degenen die hen in eerste instantie hadden gered. Kijkend naar de (koloniale) geschiedenis van de mensheid is dit typisch gedrag. Het geeft een eerlijk, maar lelijk beeld van de menselijke aard. Wederom heeft de auteur dit op een subtiele manier in haar boek verwerkt.

EXPLOSIEF EINDE
Het boek kwam extreem traag op gang. Het was op zich leuk om te lezen, want het gaf een beeld van de wereld voor Faloiv en maakte de onderlinge verhoudingen in de kolonie duidelijk. Al deze gebeurtenissen bouwden zich op tot een explosief einde. Want dat was het. Het einde was hartbrekend en adembenemend, vol actie en plotwendingen met op het laatst de meest onverwachte onthulling van het hele boek. Dit laatste stuk maakt het trage middenstuk wat mij betreft helemaal goed.

“Facts are not always facts. The version of the truth we know is what is shown to us

De trage opbouw van het verhaal en de morele kwesties die in het verhaal verwerkt zijn zullen niet voor iedere lezen weggelegd zijn. Niettemin zou ik het een sciencefiction liefhebber zeker aanraden om dit boek te proberen.