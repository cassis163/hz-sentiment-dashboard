Crystal is een jonge meid en fan van Michael Jackson. Door te luisteren naar Michael vergeet ze al haar problemen. Op een dag luistert ze naar een bijzondere Michael-mix van een DJ. Ze besluit dat ze dat ook wel zou willen, ze heeft immers zoveel Michael materiaal.
Langzaam maar zeker gaat ze aan de slag. Ze krijgt de slag steeds meer te pakken en al vlug krijgt ze toch redelijk wat succes. Haar bijbaan als koerier om haar studie te bekostigen kan ze nu opgeven. Ze ervaart zoveel plezier in het DJ zijn, dat ze zich het liefste full time daarop zou willen focussen.
Maar achter dat masker van redelijk happy DJ schuilt een onzeker meisje, dat het vroeger niet gemakkelijk had omdat ze werd gepest op school.
Ze is zo onzeker geworden dat ze amper iemand durft aan te spreken, laat staan de ene leuke jongen die ze vaker in de sportschool ziet. Maar als ze dat patroon wil doorbreken zal ze toch actie moeten ondernemen.

Leuk verhaal, in de basis goed. Alleen vond ik dat er wat veel liflafjes eromheen geschreven werden, zoals waar ze nou precies op haar fiets heen rijdt, afstapt, aflevert, weer opstapt. Wat haar broer vanavond voor haar kookt, en dat soort dingen, maar dan in het kwadraat.
Daar waar het eigenlijk om gaat, het pesten van vroeger en de daaruit komende onzekerheid, daar gaat de schrijfster naar mijn gevoel te oppervlakkig op in. Het is slechts een gegeven. Jammer.
Verder vind ik dat sommige belangrijke beslissingen wel heel luchtig en gemakkelijk genomen worden, tenminste zo kwam het op mij over.
Het verhaal is niet superspannend, maar het leest wel prettig en duidelijk.
Wat ik wel heel leuk vond was dat er toch wel wat techniek komt kijken bij het DJ gebeuren, dat was goed en leuk beschreven. Als Young Adult verhaal heel geschikt, maar het mag wat meer uitgediept worden. Zeker het gegeven van pesten.
Ik heb lang getwijfeld tussen twee en drie sterren. Ik kom uit op tweeenhalve ster. Omdat het verhaal zeker potentie heeft maar beter uitgewerkt had kunnen worden. Drie sterren is eigenlijk net te veel, maar ik heb het afgerond naar boven, dat vond ik net iets meer verdiend dan twee sterren naar beneden.