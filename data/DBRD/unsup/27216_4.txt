Een pand aan de Amsterdamse grachtengordel wordt bewoond door de zussen Noor en Kiki en jeugdvriend Joost. De kelder is voor Joost; Noor en Kiki delen de eerste verdieping. Koken gebeurt op het terras, want de klusjesman is druk in de weer met de binnenkeuken. Noor, Kiki en Joost werken alle drie in musea op het Museumplein. Er is echter één regel: er worden geen werkgerelateerde gesprekken in het huis gevoerd. Maar het is voor Noor erg lastig om zich aan deze regel te houden, als ze achter enkele grote geheimen met betrekking tot het Van Gogh Museum komt.

Ook bij dit rode boek is het weer raak: Harrewijns boeken blijken altijd beter te zijn dan de verwachtingen ervan. Een roze, zoetsappige chicklit is er niets bij, want Drie vrienden, een huis (en een klusjesman) is spannend, heeft een sterk plot en goede personages. Een van deze personages is hoofdpersoon Noor. Ze heeft zowel sterke als minder sterke eigenschappen, waardoor ze driedimensionaal neergezet wordt.
     In het begin is het storend dat er te weinig komma’s voor signaalwoorden als ‘maar’ staan. Hoewel de zinnen niet te lang zijn, ogen ze langer door dit gebrek aan interpunctie. Gedurende het verhaal lijkt het alsof er meer komma’s gebruikt worden, maar hier en daar vind je nog een plek waar een komma de zin goed tot zijn recht had kunnen laten komen.
     Naast het gebrek aan komma’s kloppen er dingen niet, met name in het begin. In een alinea heeft Noor blauwe ogen en in een volgende alinea’s heeft ze dertien-in-een-dozijn groene ogen. Óf ze heeft gekleurde lenzen ingedaan, of (de proeflezers van) Harrewijn had(den) iets meer perfectionistisch kunnen zijn. Helaas blijven ongelukjes altijd in kleine hoeken zitten… Daarnaast is er nog een bijzonder gegeven omtrent Noors zus Kiki. Kiki heeft tijdelijk een onderkomen in Nederland, maar woonde daarvoor het grootste deel van de tijd in de Verenigde Staten. Noor gaat een keer naar Londen voor een bijeenkomst en stuurt haar zus een bericht: ‘Vanavond sta ik voor je deur.’ Huh, vanavond sta ik voor je deur? Hoezo? Wat doet Kiki opeens in Londen? Ze woont er toch niet? Bovendien was ze voor het laatst gespot in hartje Amsterdam…
     Enkel over kunst en drama gaat Drie vrienden, een huis (en een klusjesman) niet. Naast een passie voor Vincent van Gogh heeft Noor ook oog voor de liefde. Althans, ze is ernaar op zoek, want tussen haar en haar verloofde loopt het steeds stroever. Als Benoit op een gegeven moment haar pad kruist, wordt het spannend. Er ontstaat een, als je dat zo kunt noemen, nationalistisch gevoel voor ‘team Benoit’ en ‘team Noors verloofde’. Echter mogen de gevoelens van Noor meer aangedikt worden, want van echte liefde is weinig sprake. Beide personages hadden iets meer naar elkaar kunnen hunkeren, zodat de emoties van het papier hadden kunnen spatten.