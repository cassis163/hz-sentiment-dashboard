In dit boek met weinig woorden volg je een jongen die op reis gaat.
De prachtige illustraties spreken voor zich. Ze roepen vragen op en lokken reacties uit.
Waar gaat dat jongetje heen? Is hij niet bang?
De jongen gaat alleen op reis, maar waarom doet hij dat? Is hij gewoon nieuwsgierig of wil hij misschien ergens anders wonen.

Op zijn reis ontmoet hij verschillende dieren, hij doet ze na en sluit zich bij hen aan in hun 'kudde'. Er ontstaan vriendschappen maar toch reist hij telkens weer verder.
Hij slaapt op het strand en gaat 's morgens verder met zijn reis. Dan vindt hij een 'slingerslang' van schelpen, hij volgt deze en komt thuis. Hij heeft zijn 'kudde' gevonden.
De schelpen zijn gelegd door iemand uit zijn kudde. Heeft zij dat gedaan om hem de weg te wijzen of is het gewoon toevallig dat ze daar liggen?
En waarom maakte deze jongen deze reis, kunnen we ons afvragen?
Is hij gewoon nieuwsgierig naar de wereld om hem heen en besluit hij dan maar om een ontdekkingsreiziger te worden of wil hij weten waar hij echt thuishoort? Hij heeft in ieder geval een heleboel te vertellen nu hij weer thuis is.
Zoveel vragen om te laten beantwoorden door de jeugdige meekijker.

'Waar is mijn kudde' is een heerlijk voorlees- en meekijkboek dat al geschikt is voor kinderen vanaf een jaar of vijf.
'Waar is mijn kudde' prikkelt de fantasie van kinderen en toont hoe verschillende dieren er uit zien en waar ze wonen.
Een prachtig boek dat ook uitnodigt om zelf meer woorden bij te verzinnen tijdens het samen doorbladeren.