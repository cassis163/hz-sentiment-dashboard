Ik heb het boek Doodsvlucht mogen lezen in de leesclub van Hebban. Ik kende Bear Grylls niet en had dus niet veel verwachtingen ten aanzien van de auteur.
Het verhaal begint wat stroef. Ik vond het moeilijk een beeld te vormen van de eerste situatie waarin Will Jaeger zich bevindt. Ook het ontsnappen uit die situatie kwam op mij wat 'goedkope-actiefilm-achtig' over. Gelukkig blijft het wat daar betreft bij en is de rest van het boek spannend en leest lekker door.
Will Jaeger is een getekend man waarbij zijn verleden zijn visies en beslissingen kleurt. De ervaringen van de auteur als survivalexpert zijn een meerwaarde voor het verhaal. Hij verliest zichzelf hierbij niet in details. Het is voor mij als leek goed mogelijk een beeld te vormen van de jungle en de ontberingen van de hoofdpersonen.
De karakters zijn goed uitgewerkt en hun onderlinge relaties zijn een goede aanvulling op de verhaallijn. Met name de relatie met Irina is interessant en wordt hopelijk verder verdiept in het volgende deel.
De plot had niet veel verrassingen voor mij. Ik zag het meeste wel aankomen. Bij sommige onderdelen was de weg naar de ontknoping wel een verrassing. Bear maakt hierbij goed gebruik van zijn survivalkennis.
De relatie met WW2 en Nazi-Duitsland is goed gemaakt. Het was niet heel verrassend; andere boeken hebben reeds geproefd aan dit soort theorieÃ«n. Het heeft mij echter zeker weer aan het denken gezet.
De combinatie van een gecompliceerde hoofdpersoon, de jungle en WW2 maakt het een spannend boek. Het boek is wat mij betreft niet echt een thriller. Hiervoor hadden de ontberingen/martelingen/etc wat erger mogen zijn. Ook is er voor mij niet voldoende suspense in de plot om van een thriller te spreken.
Ik heb het boek met plezier gelezen en ben heel benieuwd naar deel 2 en 3. Ook ga ik zeker eens wat programma's van Bear Grylls bekijken op Discovery.