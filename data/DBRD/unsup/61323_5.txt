biebmiepje.nl:
Eerder las ik van Ellen Lina "Ooit zal ik je weer zien", oprecht één van de mooiste romans die ik ooit las, een dikke 5* waard. Mijn verwachtingen van "Sky" waren dus torenhoog en ik vond het best heel spannend om aan dit boek te beginnen.

De cover geeft al een goede start, die vind ik prachtig. Als je het boek gelezen hebt snap je ook meteen de betekenis van het vogelkooitje, erg mooi gekozen. En dan het verhaal…
Ik zit in een enorme (lees)dip, waardoor het me echt veel moeite kost om te lezen, zelfs goede boeken, erg lastig. Maar weet je, in dit geval denk ik het om, want: doordat het me niet lukte om aan één ruk door te lezen heb ik extra lang(zaam) van Sky kunnen genieten! Wat baalde ik dat ik het boek uit had zeg. Al tijdens het lezen had ik een “bookhangover” gevoel; wat moet ik in hemelsnaam hierna gaan lezen?? Dit boek is zó goed! Ik weet niet hoe Ellen het doet, maar ze heeft het weer geflikt. Sky wist me meteen te grijpen en liet me niet meer los.

Doordat je van het verhaal van Elisa en Sky niet alleen het heden meekrijgt, maar ook het verleden én er ook nog een paar hoofdstukken vanuit het perspectief van Julian geschreven zijn, worden alle belangrijke kanten van het verhaal tot leven gebracht en leer je de hoofdpersonen echt goed kennen. Ellen heeft de gave om ervoor te zorgen dat je alles écht meebeleeft met haar levensechte hoofdpersonen, alle emoties komen keihard bij je binnen. Ik zat echt diep ín het verhaal, het heeft me zo geraakt. Ik kan dus wel zeggen dat Sky heeft voldaan aan mijn hoge verwachtingen, of eigenlijk dat Ellen mijn verwachtingen zelfs heeft overtroffen!

Ellen Lina heeft met de onderwerpen tienermoederschap, hoogbegaafdheid en sexting op fenomenale wijze een aangrijpend, levensecht en gewoonweg fantastische roman neergezet (sorry, ik ben een beetje enthousiast ;-) ). Ik kan Sky iedereen aanraden! Weer een dikke 5* waard wat mij betreft!