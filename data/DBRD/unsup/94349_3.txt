Saskia Noort heeft ruim de tijd genomen voor haar nieuwste boek en dat is duidelijk zichtbaar. De schrijfster laat zien dat ze wat in haar mars heeft, zichzelf duidelijk wilde verbeteren. Het vertaalt zich naar de inhoud en deze is van begin tot eind prima uitgewerkt. Hoewel je regelmatig vraagtekens zet bij de houding en denkwijze van hoofdpersoon Mathilde wordt ze zeer herkenbaar geschetst. Ze is ietwat neurotisch en handelt daardoor impulsief. De verkeerde ex is ook weer ten tonele verschenen, goed voor de nodige oproer waardoor het verhaal de verkeerde kant op gaat en de spanning toeneemt. De Verbouwing valt op door zijn totaalplaatje, een visitekaartje voor deze Nederlandse schrijfster die, vind ik, toch wel met kop en schouders boven Esther en Simone uittoornt. Ook een pluspunt is Noorts kennis van zaken waardoor alles sterk wordt neergezet. Toch pakte het verhaal mij niet helemaal. Wat mij betreft had het iets extremer of minder voorspelbaar. Desondanks is het goed om te zien dat Saskia het nog steeds helemaal in haar vingers heeft.