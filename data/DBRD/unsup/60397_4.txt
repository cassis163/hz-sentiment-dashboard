Lief van je vertelt het verhaal van Rêve die haar jongere broertje verliest door een val van een brug. Na dit incident raakt ze in een negatieve spiraal en weet ze niet meer wat ze met haar leven aan moet. Ze gaat niet meer naar school en gaat op straat hangen. Daar komt ze Tim een aantal keer tegen, een man die uitgezonden is geweest. Uiteindelijk besluit ze bij het leger te gaan en meldt ze zich aan om uitgezonden te worden naar Syrië. Deze tijd lijkt haar goed te doen en het oogt alsof ze daar op haar plek is. Ze is gelukkig en weet haar draai daar te vinden. Door het breken van haar pols moet ze weer terug naar huis. Eenmaal thuis komt ze weer in een dip terecht en glijdt ze steeds verder de afgrond in. Het lijk steeds slechter met haar te gaan en waanbeelden zijn aan de orde van de dag. Niemand heeft door wat er in haar omgaat en ook zelf lijkt ze niet de juiste hulp te kunnen krijgen of willen.
Het boek is opgedeeld in 3 delen; een deel voor de uitzending van Rêve, een deel tijdens haar uitzending in Syrië en het laatste deel van daarna. Dit gaat chronologisch en is makkelijk te volgen. Het personage zie je in elk deel veranderen, dit heeft de schrijfster heel sterk gedaan. Je voelt haar pijn, haar strijd en haar verdriet. Je kan je niet voorstellen hoe ze zich voelt, maar toch ook weer wel. Hoeveel kan een mens hebben?

Het boek opent met een proloog waardoor je gelijk met heel veel vragen zit, maar ook denk je al precies te weten waar het verdere boek over gaat en hoe het zal eindigen. In het verhaal wordt je vervolgens heel de tijd op het verkeerde been gezet en houdt de schrijfster sommige antwoorden heel lang 'geheim' . Af en toe was ik geneigd om even door te bladeren om te weten of ik nou wel of niet gelijk had over een bepaalde kwestie.

De schrijfstijl van de auteur is prettig en makkelijk leesbaar. Hierdoor lees het heel lekker weg en blijf je ook doorlezen. Ik had het boek daarom ook best snel uitgelezen. Het is geschreven in de ik-vorm vanuit het perspectief van Rêve. Hierdoor lijk je het verhaal nog intenser te beleven.

Wel had ik af en toe moeite om in te schatten hoeveel tijd er elke keer overheen ging tussen de verschillende gebeurtenissen. Het verhaal van het boek kan gaan over een periode van een jaar, maar het zou ook voor de periode van 5 jaar kunnen zijn geweest. Dit kwam niet altijd even goed naar voren in het boek en dit vul je dus zelf maar aan.

Ik geef dit boek 3,5 ster. Het is een heftig boek dat je niet snel naast je neerlegt. Behalve het feit dat de tijdspanne soms niet duidelijk is, is het boek goed opgebouwd in drie delen en kom je er helemaal in.