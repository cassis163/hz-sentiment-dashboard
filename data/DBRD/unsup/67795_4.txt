Als onderzoekjournalist sprak Michael Morley met tal van seriemoordenaars. Dat hij als geen ander hun gedachtegang heeft leren kennen, bewijst hij in zijn debuutthriller Spider waarin een massamoordenaar met de naam Black River Killer op brute wijze jonge vrouwen foltert en vermoordt. Een nachtmerrie voor de in Toscane wonende hoofdpersoo, FBI-agent Jack King, die had gehoopt in het warme Zuiden zijn verleden vol nachtmerries te kunnen vergeten..
In de proloog van het verhaal maken we kennis met de seriemoordenaar Spider die bloemen op het graf legt van Sugar, de eerste jonge vrouw die hij ooit ontvoerde, verkrachtte en daarna vermoordde. Hij is de levende nachtmerrie van de hoofdpersoon van het boek, voormalig FBI-agent Jack King die met zijn vrouw Nancy en zijn zoontje Zack naar het zonnige Toscane is verhuisd om er een hotelletje te beginnen. King die tijdens zijn periode als profiler bij de FBI meer dan 16 seriemoordenaars wist op te sporen, heeft zijn Waterloo gevonden in de gedaante van Spider. Nooit heeft hij de Black River Killer , alias Spider, kunnen achterhalen. Het zit hem nog steeds dwars. In zijn dromen ziet hij nog steeds de restanten van de vermoorde vrouwen die door Spider in de Black River zijn gegooid. Vergeten blijkt sowieso onmogelijk. Ook in Toscane worden vrouwen vermoord op exact dezelfde manier waarop Spider zijn slachtoffers doodde. Bovendien graaft Spider in Georgetown, South Carolina het skelet van Sugar op en stuurt het hoofd naar Jack King. Zowel de Italiaanse als de Amerikaanse politie doen een beroep op Jack King om de zaak ter hand te nemen. Inmiddels slaat Spider opnieuw zijn slag.
Spider is een keiharde thriller waarin Michael Morley de strijd tussen de good guy en de bad guy op originele wijze vorm geeft. Bijzonder is het feit dat Morley, vanuit zijn voormalige beroep als misdaadverslaggever,exact weet hoe sadistische moordenaars denken en handelen. Het geeft het verhaal een ongekende authenticiteit mee. Hij beschrijft gruwelijke psychologische en fysieke martelingen op een manier die de lezer de rillingen over de rug doen lopen. De wetenschap dat er in de werkelijkheid ook monsters rondlopen die in staat zijn om hun medemensen zonder een spier te vertrekken te folteren tot de dood erop volgt is verbijsterend. Dat Spider uit een onvolledig gezin komt (hij verloor zijn moeder toen hij 9 jaar was en zijn vader werd korte tijd later doodgereden) maakt dat hij precies past in het moordenaarsprofiel van de FBI, maar maakt niet dat de zaak daarmee ook snel opgelost is.
Morley besteedt naast de helse martelpraktijken en de verbeten jacht van Jack King ook de nodige aandacht aan de aantrekkingskracht tussen beide seksen. Als Jack King kennis maakt met de mooie Italiaanse inspecteur Orsetta Fortinari hangt er ontegenzeggelijk een seksueel geladen spanning in de lucht. De oude rot en het jonge meisje, hij getrouwd -zij ongetrouwd, ervaring tegenover jeugdig enthousiasme. Het brengt de nodige extra spanning en onzekerheid met zich mee. Maar niet alleen King is kwetsbaar, ook zijn familie. Morley laat geen kans onbenut om de spanningsboog op meerdere fronten impulsen te geven. Hij doet het geraffineerd en met zorg.
Spider is dan ook een unieke trash thriller, waarin alle clich√©s van de harde politieroman op een originele manier worden hergebruikt. De acties voltrekken zich in razende vaart. Morley is brutaal, meedogenloos en verrassend. Een rasverteller die zijn lezers niet spaart en die met groot psychologisch vernuft goed en kwaad tegen elkaar uitspeelt. Een thriller met een ijzersterk plot, Ook nadat het boek uit is, kan je het verhaal niet uit je gedachten krijgen. Je kunt Spider wegleggen, maar vergeten kan je hem niet. Dat effect kan alleen bewerkstelligd worden door hele doeltreffende thrillers. Spider dus.