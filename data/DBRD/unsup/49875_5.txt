Met het verschijnen van 'De schaduw van de sha' kreeg ik eindelijk de kans om mijn nieuwsgierigheid naar het tweede deel in de 'Overstekers'-reeks te bevredigen, en ook deze keer stelde de schrijfster me niet teleur! Niet alleen is het boek lijviger dan het eerste deel (ongeveer een derde meer leesplezier!), het is ook nóg spannender en pakkender dan zijn voorganger. Daarnaast leren we meer over de wereld van Overstekers, worden er nieuwe wezens en personages geïntroduceerd, en worden reeds bekende personages – zowel protagonisten als antagonisten – verder uitgediept. Het was erg fijn om meer te weten te komen over de achtergrond van een paar van mijn favoriete personages. Daarbij: als een auteur erin slaagt om mij sympathie te doen voelen voor een antagonist, dan weet ik dat ik een goed boek te pakken heb, en dat was hier zeker het geval. Een waardig vervolg dat ik iedereen zou willen aanraden!