Dit boek begint met een gebeurtenis waardoor je meteen 'in het verhaal' valt: Tom, de 'hoofdpersoon' van deze roman die een rijke accountmanager is die voor de buitenwereld het perfecte zakenmannetjes-leventje leidt, wordt aangevallen en in elkaar geslagen nadat hij in het park seks heeft met een Marokkaanse jongeman. Dit zet een reeks gebeurtenissen in gang waarbij de aandacht van de lezer tot aan de laatste bladzijde wordt vastgehouden. Het is een verhaal dat als volgt valt samen te vatten: het leven is hard en ieder krijgt zijn portie ellende. Everyone is fighting a battle you know nothing about. De mens moet dealen met teleurstellingen en tegenslagen. Het leven is niet altijd een feestje. En schijn bedriegt.

De personages, die allemaal worstelen met het leven maar ieder op een andere manier, zijn in dit verhaal met elkaar verbonden. Het verhaal ontrafelt zich langzaam en subliem getimed, de lezer kan niets anders dan meevoelen met de karakters, ja zelfs bijna ervaren waar zij doorheen gaan, welke levenslessen zij gepresenteerd krijgen. Als een mozaïek past alles uiteindelijk in elkaar. Elk deel van het boek is vanuit het perspectief van een ander personage beschreven, maar uiteindelijk maakt een ieder zijn eigen portie ellende door en probeert er het beste van te maken; Tom 'vlucht' voor hetgeen hem is overkomen door naar Hongkong te gaan, zijn vrouw Els bijvoorbeeld gaat helemaal op in een stilteretraite, alwaar ze zeer teleurgesteld raakt in haar beste vriendin. Chris en Anne worstelen met hun relatie en Farid is op zoek naar zijn identiteit; voelt hij zich nu meer Marokkaan of Nederlander?

Een hoop ellende dus, maar nergens wordt het ongeloofwaardig. In combi met de humor en prettige schrijfstijl zorgen al deze ingrediënten ervoor dat je wilt dat het verhaal nooit ten einde komt. Met Bidden en Vallen zet Van Straten daarom een vlot boek met actuele thema's neer, waarin karakters en gebeurtenissen goed worden uitgediept. Tezamen met een prettige, humoristische schrijfstijl zorgt dit voor een zeer prettige leeservaring. Zulke boeken zouden er meer moeten zijn!