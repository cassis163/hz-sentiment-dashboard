Wat kan die Geert Mak toch schrijven! Meteen vanaf de eerste bladzijde van deze familiegeschiedenis zit je midden in het verhaal, je leert de generaties kennen alsof ze je overburen zijn, na verloop van tijd voelen ze zelfs als goeie vrienden en bekenden. De mensen en de gebeurtenissen zijn bijzonder levendig beschreven: je voelt de stoffen, je ziet de kleuren, je hoort de geluiden van het stadse leven, en snuift de geuren (stank) op van het Amsterdam van voorbije eeuwen.
Buitengewoon informatief is, naast de geschiedenis van de Sixen, de vaderlandse geschiedenis, waarvan ik wou dat het vroeger zo levendig op school gebracht was, dan zou er ongetwijfeld veel meer zijn blijven hangen dan: 1600 - Slag bij Nieuwpoort.
Er komen allerhande leuke weetjes en wetenswaardige feiten langs, bijvoorbeeld: Zeeland zou heden ten dage nog steeds in oorlog zijn met Spanje (…); winters waren soms zo streng dat de theekopjes, pal voor het haardvuur, vastvroren aan het tafelblad; de 18e eeuw in de Republiek der Nederlanden wordt beschreven als de "eeuw van de vraatzucht", waar overgewicht bij de gegoede burgerij tot net zulke onderkinnen en dikke buiken leidde als in de huidige tijd; het Koninkrijk Holland werd door Napoleon gecreëerd en ingelijfd bij Frankrijk; het stadhuis op de Dam werd omgebouwd tot paleis voor de nieuwe vorst (de broer van Napoleon) en door de stad Amsterdam tijdelijk in bruikleen gegeven, een beslissing die nooit meer werd teruggedraaid; een piepklein pikant inkijkje in de relatie van koningin Wilhelmina en haar prins-gemaal Hendrik. Mak laat ons ook kennismaken met de andere kant van de aristocratie: de verpauperde stad waar het altijd stonk en 's zomers wemelde van de vlooien; slechts de helft van de geboren jongens werd niet ouder dan 30, 35 jaar.
Het hele boek zit vol met interessante anekdotes. En het wordt duidelijk dat in het gedrag van de mens in de loop der eeuwen weinig tot niets veranderd is, wat het allemaal dus heel herkenbaar maakt.
De levens van de opeenvolgende Jannen Six vormen de leidraad van dit boek, en het is zo boeiend om over al die families en hun aanhang te lezen, dat het spijtig is om aan het einde afscheid van ze te moeten nemen.
Dat neemt niet weg dat je met dit vermakelijke boek de nodige genoeglijke uren kunt vullen, en als je er dan nog geen genoeg van hebt, spit dan de 26 pagina's "verantwoording" en "geraadpleegde literatuur" door om je kennis verder uit te breiden.
Het allerleukste is natuurlijk om na lezing van deze familiegeschiedenis, het Six-huis in Amsterdam te bezoeken, waar zoveel van al die generaties Six bewaard is gebleven; dat is de kers op de taart, de kroon op dit fantastisch leuke, onderhoudende en buitengewoon interessante boek van een onvolprezen rasverteller.