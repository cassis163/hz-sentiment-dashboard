Schrijver en illustrator Hans de Beer is wereldberoemd geworden met zijn boeken over het schattige ijsbeertje Lars. De boekenkast van De Beer moet eruitzien als één grote dierentuin. Naast een boek over een ijsbeertje, maakte hij ook boeken over een varken (Onno), een olifant (Tetkees), een oerang oetang (Bodo), een muis (Alexander) en een beer (Bernhard). Die laatste is geen familie trouwens.  

In Teckel Teun zoekt het hogerop maken we kennis met een zeer ondernemende pup. Teun is tien maanden oud en is het zat om steeds omhoog te moeten kijken. Teun is het klein zijn helemaal beu. Hij klimt door het kattenluik naar buiten en gaat op zoek naar de grote brug bij de rivier. (In dit geval is klein zijn dus weer een voordeel.) Op deze brug kun je de wereld van bovenaf bekijken en heb je uitzicht over heel de stad. De tocht naar de brug is een hele onderneming voor een kleine pup en verloopt niet zonder gevaar.  

Zoals we van Hans de Beer gewend zijn, zijn de illustraties in het prentenboek levensecht en heel gedetailleerd gemaakt. Wanneer je het boek openslaat, zie je steeds één bladzijde waarop maar een paar regeltjes tekst en een klein plaatje te zien zijn. Eromheen is alles bewust wit gelaten. Dit geeft het boek rust. De bladzijden ernaast zijn namelijk allemaal gevuld met paginagrote illustraties. Op deze illustraties staat de wereld afgebeeld zoals Teun en ook kleuters die ervaren. Als Teun bij een stoplicht staat te wachten, ziet hij dus alleen maar twee paar benen. In het park is Teun een heel klein onderdeeltje van het enorm grote park. Torens en flats lijken, bij de kleine teckel vergeleken, kilometers hoog. De illustraties zijn heel herkenbaar voor een kleuter en sluiten erg goed aan bij de tekst. Verder zijn de zinnen kort, alle woorden goed te begrijpen en leest het verhaal heel fijn voor.   

Veel kleuters zullen waarschijnlijk nog nooit een echte teckel gezien hebben. Zo’n grappig langwerpig hondje op korte pootjes kom je niet vaak tegen op straat. Het is daarom leuk om wat plaatjes van een teckel te tonen voordat je het verhaal van Teun gaat lezen. Teun is een echt hartendiefje. Wie wil er nu niet zo’n grappig hondje? Op internet zijn diverse teckel-knutselideetjes te vinden. Voor een handige oma, moeder of juf staat hier een teckelpatroon. Met een kleine aanpassing maak je er zo een Teuntje van en kan het hondje in de klas (of thuis bij het dagelijkse voorleesritueel) aanwezig zijn als het boek wordt gelezen. Of maak een kleine Twix-teckeltraktatie om uit te delen.  

Net als het jongetje op de vismarkt die Teun: “Nog een keer, nog een keer vis kijken!” hoort roepen, zullen kleuters het boek waarschijnlijk nog een keer en nóg een keer willen lezen!