Van schrijfster Eva Brobbel reviewde ik bijna twee jaar geleden de Mindfulness box. Nu heeft zij een heel boek over Mindfulness geschreven, die hoort bij de mindfulnesscursus. Je kunt het boek gebruiken naast de cursus maar ook afzonderlijk. Persoonlijk vind ik sommige dingen echt heel lastig in te plannen (een stiltedag bijvoorbeeld!), dus die sla ik sowieso over. Maar een bodyscan (de korte), een aantal meditaties die zelfs te downloaden zijn, ga ik zeker regelmatig gebruiken.

De hoofdstukken zijn duidelijk van elkaar gescheiden en hoe langer je met de cursus bezig bent, hoe pittiger de oefeningen worden. Het is niet alleen een mindfulness cursus, maar ook bijna een terugblik op je leven en hoe je met heftige gebeurtenissen bent omgegaan én deze hebt verwerkt.

Daarnaast ziet het boek er ook gewoon mooi uit om af en toe doorheen te bladeren. Het is gevuld met mooie quotes en het helpt je om regelmatig stil te staan met hoe jij met bepaalde zaken omgaat.

Ook zijn de oefeningen duidelijk uitgelegd en kun je deze cursus makkelijk zonder begeleiding doen.

Als je geinteresseerd bent in mindfulness en twijfelt over een cursus, dan is het ‘Mindfulness doeboek’ van Eva Brobbel echt een aanrader. Het ziet er leuk uit, maar het belangrijkste is dat alles duidelijk en in heldere taal is uitgelegd. De bijbehorende meditaties zijn een goede aanvulling en kun je ook makkelijk downloaden.