De IJslandse auteur Arnaldur Indridason is geen onbekende meer in de thrillerwereld. Zijn boeken zijn in verschillende talen vertaald en worden in 26 landen uitgegeven. Naast de reeks met Erlendur, Sigurdur Óli en Elínborg heeft hij drie romans geschreven, waarvan er tot nu toe slechts één in het Nederlands is verschenen: Het Koningsboek (2008). Grafteken is het tweede boek in de serie met Erlendur en komt chronologisch na het debuut Maandagskinderen, maar is nu pas voor het eerst in het Nederlands verschenen. Dat geeft aan de ene kant het gevoel dat je kriskras door de geschiedenis gaat - de lezer van eerder vertaalde boeken weet immers al meer over de toekomst van Erlendur - maar aan de andere kant maakt het voor het leesplezier niets uit: een nieuwe Indridason is voor de ware fan altijd een reden om gauw naar de winkel te lopen en zich het boek aan te schaffen. In Grafteken voldoet de auteur aan de hooggespannen verwachtingen.
Op het graf van IJslands grootste vrijheidsstrijder wordt het lijk van Brita gevonden, een jonge, aan drugs verslaafde en aan aids lijdende prostituee. De sporen leiden Erlendur en Sigurdur Óli naar de westkust van IJsland, waar ze de grote sociale gevolgen zien van de Europese politiek van vangstquota voor vissers. Dorpen lopen leeg, de mensen trekken weg naar Reykjavik. Daar worden hele wijken uit de grond gestampt om de toevloed van werkzoekenden op te vangen. Dan ontdekt Erlendur een verband tussen de opkopers van de quota, de aannemers in Reykjavik en de vermoorde Brita.
Indridason verweeft graag maatschappelijke problemen in zijn thrillers. Zijn vroegere werk als journalist komt daarbij om de hoek kijken. Zelf geeft hij in een interview aan dat hij in wezen als auteur gewoon journalist is gebleven. Hij becommentarieert en geeft een richting aan voor gedachtevorming. Hij wil de lezer iets meer geven dan oppervlakkig amusement. En daar slaagt hij naar mijn mening uitstekend in. Net als zijn andere boeken is Grafteken een juweeltje onder de thrillers: een goed misdaadverhaal met een aantal dubbele bodems die en passant aan de lezer worden gepresenteerd.
Met Grafteken zijn alle boeken rond Erlendur en zijn team nu naar het Nederlands vertaald. De auteur werkt momenteel aan een vierluik waarvan dit jaar al twee boeken zijn uitgegeven: Onderstroom en Doodskap. Het derde deel, Verdwijnpunt, verschijnt in 2012 en over het laatste deel is nog niets bekend. In Onderstroom en Doodskap is Erlendur met vakantie en spelen respectievelijk zijn medespeurders Elínborg en Sigurdur Óli de hoofdrol. Voor de verdere ontwikkelingen moeten we nog even wachten tot volgend jaar! Maar één ding is zeker: op een dag zal Erlendur weer opduiken, want de auteur is nog lang niet klaar met hem, zoals hij tijdens de presentatie van Onderstroom heeft aangegeven. Voor de fans iets om naar uit te kijken.