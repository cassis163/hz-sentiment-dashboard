Wraakzusters is een lekker boek om te lezen, niet nagelbijtend spannend maar een beetje een onderliggende spannende sfeer. Als je denkt een thriller te gaan lezen, zal dit boek je dan ook tegenvallen. Je moet het meer zien als een Loes den Hollander. Jammer vind ik dat de achterflap al zoveel van het verhaal prijs geeft. Je kan bij voorbaat al wel raden waar dit verhaal over zal gaan.

Drie vriendinnen, 17 jaar, zonderen zich tijdens een examenfeestje af om te roken, daar in het bos zien ze iets wat ze de rest van hun leven niet zullen vergeten. Een verkrachting met dodelijke afloop. Ze zijn bang om verdacht te worden en maken een afspraak om dit nooit aan iemand te vertellen. Als herinnering dragen ze alle drie een medaillon met 1/3 deel van een foto van het vermoorde meisje met de achterliggende gedachte horen/zien/zwijgen.

Manon, Petra en Juliet. Manon wil gerechtigheid, Petra is onzeker en glijdt af naar drank en drugs, Juliet ziet dit als een kans om een nieuw leven te beginnen in Noorwegen. Ze kennen de verkrachter, als deze jaren later een auto ongeluk krijgt denken ze het verleden los te kunnen laten, maar niets is minder waar. Manon, rechercheur van beroep, stort zich op een eigen onderzoek. Ze ontdekt dat er veel meer achter zit en dat er meerdere personen bij betrokken zijn.

De meiden hebben tot dan toe altijd gedacht dat hun vriendin Petra, door de druk zelfmoord had gepleegd, maar is dat wel zo en waar is haar medaillon?