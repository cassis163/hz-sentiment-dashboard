Lief boek over vriendschap, liefde, trouw en eigenwaarde. Het verhaal volgt drie bevriende twintigers, die de nodige hindernissen moeten overwinnen om de ware liefde te verdienen en/of vinden. Ondertussen begin ik bijna aan mijn derde twintiger jaren en ik ben heel blij dat ik die onzekere jaren van de eerste al lang achter me gelaten heb. Ik en mijn ware liefde delen al 38 jaar lang lief en leed, en dat bevalt me heel goed!
Josie Silver schrijft heel oprecht en integer, waardoor ze toch bij mij uiteindelijk de gevoelige snaar wist te raken. Traantjes rolden over mijn wangen. Zo mooi dat ze elkaar uiteindelijk toch vonden! Dat blijft mooi om te lezen. Nee, dat is geen spoiler. Ze doen daar tien jaar over en dan mag je ook als lezer van feelgood wel een beloning verwachten.
Het boek is een soort kerstfilm of decemberfilm in boekvorm. Het is een bloedserieus verhaal, maar het leest wel heerlijk weg en voelt als warme chocolademelk bij een open haard na een lange winterse wandeling.