Sprong in het duister is het eerste deel van de nieuwe jeugd-fantasyserie De gave. Schrijver Bies van Ede geeft zijn lezers een kijkje in de toekomst. Er breekt geen computertijdperk voor ons aan, nee, wij gaan terug naar de middeleeuwen. Een leven  vol monniken, heksen, aardmannen, tovenaars en dromenduiders. Onze kennis is verloren gegaan, een oorlog dreigt en het duister ligt op de loer. Kan een twaalfjarige jongen de wereld van de ondergang redden?

De twaalfjarige Gideon is als kind door zijn ouders bij een klooster achtergelaten, waar hij door wijze monniken werd opgevoed en onderwezen. Wanneer de jongen ontdekt dat hij een gave heeft, wil hij graag weten wie hij is. De monniken die deze vraag zouden kunnen beantwoorden verdwijnen één voor één uit het klooster, daarom zit er voor Gideon niets anders op dan zelf op onderzoek uit te gaan. Op zijn tocht ontmoet hij zwerfbroeder Silas en dromenduidster Claire. Silas is op weg naar zijn zwerforde om hen een belangrijke boodschap mee te delen en Gideon en Claire reizen met hem mee. Onderweg dreigt het duister en moet Gideon regelmatig gebruik maken van zijn gave.

Kinderen die Narnia, Percy Jackson en De grijze Jager gelezen hebben kunnen de sprong naar de serie De gave gaan maken. Het belooft een leuke en spannende serie te worden voor kinderen van 10 tot 14 jaar. Het boek ziet er ook voor kinderen die moeite hebben met lezen aantrekkelijk uit. De bladzijden staan niet allemaal bomvol tekst en de hoofdstukken zijn vrij kort (tussen de tien en veertien badzijden). Het begin van het boek is helaas wat verwarrend. Hoe komen Gideon en Silas eigenlijk in deze wereld terecht en in welke tijd speelt het boek zich nu eigenijk af? Een korte inleiding was wel op zijn plaats geweest.

Op de kleurrijke cover van het boek staat een paard van vuur en een zandloper. Deze figuren zijn al eeuwen oud. Tweeduizend jaar terug had de profeet Johannes al visioenen over dit paard en het eind der tijden. Veel van wat er in het boek gebeurt staat omschreven in Openbaringen, het laatste hoofdstuk van de  Bijbel. Johannes zag, net als Gideon, een koning op een troon, zeven zegels, engelen en een monster dat uit de zee tevoorschijn kwam. Omdat de lezers van De gave waarschijnlijk niet elke zondag naar de kerk gaan of net als Gideon door monniken zijn opgevoed, zullen de meesten de Openbaringen van Johannes niet kennen. En mochten zij er wel van gehoord hebben zullen zij er, net zoals de meeste volwassenen, weinig van begrijpen. Daarom zou het prettig zijn als het verband tussen het verhaal van Bies en dat van Johannes uitgelegd zou worden. De wolk van weten mag dan in het boek verdwenen zijn, wij hebben in deze wereld gelukkig nog wel internet! Misschien kan één van de kloosterbroeders dit voor de lezers  in de ‘kluis van kennis’ (computer) stoppen?

Het tweede deel uit de serie, De zeven zegels, verschijnt in het najaar van 2015. Mocht je niet zo lang kunnen wachten, dan kun je in de ‘kluis van kennis’ de koningsverhalen bekijken die de monniken in het klooster aan de weeskinderen  voorlezen. 

Hier vind je ook het Hebban-interview met Bies van Ede.