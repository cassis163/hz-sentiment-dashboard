Als Ludde Menkema het verzoek krijgt van een jonge dame met hoofddoek om haar in Rotterdam te komen helpen, lijkt er nog niets aan de hand. Op den duur blijkt dit misschien toch niet zon simpele klus te zijn als hij in eerste instantie dacht. De karakteristieke hoofdpersoon Ludde, heeft al het nodige meegemaakt maar hij lijkt totaal overdonderd door wat er nu gebeurt. De ontwikkelingen van het verhaal worden gaande weg overduidelijk te veel voor hem.
In het verre Afghanistan wil een vrouw na het overlijden van haar man, nog maar één ding. Ontsnappen. Haar reis gaat langs gevaarlijke wegen en goed gecontroleerde grenzen. Lukt het haar weg te komen uit Afghanistan?
In deze thriller van eigen bodem laat Lupko Ellen zien dat het best spannend kan zijn in ons lage land. Vol vuur schrijft hij hoe de hoofdpersoon erin wordt geluisd, mee wordt getrokken, wordt bedreigd en lijdt. Het enthousiasme van de schrijver druipt nog na in de reeds opgedroogde inkt. De twee verhaallijnen komen subtiel en mooi samen, geven een verrassend effect en laten de plot onverwacht een complete draai maken. De hoofdpersonen krijgen voldoende aandacht en nemen de lezer mee naar hun eigen belevingswereld. Door de simpel lezende schrijfstijl van Ellen biedt het boek heerlijk leesplezier voor de liefhebber van de vaderlandse schrijfkunstenaars.
Minder in deze thriller is dat bepaalde dingen wel heel simplistisch worden voorgesteld. het feit dat het over het algemeen wel allemaal heel makkelijk kan. De hoofdpersonen die kwaad willen, vinden vrijwel geen enkele tegenstand bij Ludde die daardoor overkomt als een zoutzak die op sleeptouw moet worden genomen. Bovendien worden zijn gevoelns vaak te beperkt beschreven, zodat de lezer totaal overdonderd is als hij uitbarst in zijn zoveelste huilbui.
Gezegd moet worden dat Wraaktocht een leuk verhaal is dat makkelijk leest. Het is in ieder geval geen vervelende bezigheid. Enige gereserveerdheid is echter gepast omdat de geestelijke toestand van de hoofdpersonen vaak te simpel is en te gemakkelijk beschreven wordt. Iets meer diepgang en een beter evenwicht zouden geen kwaad hebben gekund.