Een jaar in de ruimte is het persoonlijke verhaal van de astronaut Scott Kelly. Hij vertelt hoe het is om een jaar aan boord van het ISS te leven en hoe zijn weg ernaartoe is verlopen. Hij begint bij het begin van zijn leven met zijn tweelingbroer, die ook astronaut is geworden, zijn falen op school totdat hij het boek The right stuff van Tom Wolfe leest en eindelijk weet wat hij wil met zijn leven.
Tijdens zijn verhaal, dat leest alsof hij het vertelt terwijl hij tegenover je aan tafel zit, legt Scott Kelly alles duidelijk uit. Hij vertelt hoe het aan boord van het ISS eraan toe gaat, hoe de internationale samenwerking verloopt, welke dingen we nog moeten uitvinden om een reis naar Mars mogelijk te maken, hoe de NASA werkt en ook hoe het niet werkt. Heb je twijfels wat het nut van het ISS is? Dan is dit boek een aanrader.
Na het lezen van dit boek besef je hoe gevaarlijk het leven in de ruimte is, wat het nut ervan is en waarom het zo belangrijk is voor het leven op Aarde.