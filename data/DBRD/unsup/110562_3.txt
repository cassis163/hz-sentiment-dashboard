In ‘Mamma slaapt’ vertelt Gerard Nanne het verhaal over een vermiste vrouw uit Hoorn. De vrouw, Ellen Keizer, zou haar woning hebben verlaten zonder haar driejarige zoontje mee te nemen. Niemand kan dat geloven. Alle getuigen die worden gehoord zijn unaniem in hun oordeel dat Ellen haar zoontje nooit alleen zou achterlaten. Toch lijkt dat lange tijd de enige realiteit.

Het rechercheteam, onder leiding van hoofdinspecteur Jillian Blom, staat voor een schier onmogelijke taak. Wie is deze vermiste vrouw? Welke rol speelt haar echtgenoot in de zaak? De antwoorden laten lang op zich wachten. Pas als een gebeurtenis uit het verleden aan het licht komt lijkt er een verband zichtbaar. Toch worden rechercheurs Paula van Es en Felix Winner verrast door een even bizarre als onverwachte ontknoping.

Visie van de recensent
Nanne heeft al heel wat misdaadromans op zijn naam staan. ‘Mamma slaapt’ is de meest recente telg van deze West-Friese auteur. Het feit dat Nanne al zo lang in West-Friesland woont en zich daar ook geheel thuis voelt, proef je als lezer in zijn schrijfstijl. Een zeker West-Friese nuchterheid is hem niet vreemd. Nanne overdrijft nergens, zowel het verhaal als zijn personages zijn volledig geloofwaardig en hij gaat nergens over de top.

“Cora strijkt een onwillige lok uit haar gezicht. Het is niet zo dat we ruzie hebben, zegt ze. Maar Ellen is gewoon anders.”

In ‘Mamma slaapt’ laat de auteur zijn lezers opnieuw kennis maken met hoofdinspecteur Jillian Blom en ook deze Blom is een uiterst geloofwaardig personage. Je hebt als lezer niet veel nodig om het gevoel te krijgen haar te kennen. Geen dubbele agenda; ze is zoals ze is. Deze geloofwaardigheid is vanzelfsprekend toe te schrijven aan de kwaliteiten van de auteur.

“Over de weilanden waarlangs het arrestatieteam raast, stijgt een lichte ochtendnevel op. Over een half uur is het licht en zal de klus zijn geklaard.”

Verwacht geen geen gloedvolle betogen of bloemrijk taalgebruik. Nanne schrijft zijn verhalen als realiteit. De auteur neemt je mee in een uiterst geloofwaardig politieonderzoek met een goede opbouw en fijne, herkenbare hoofdpersonen.
“Kom op zeg, zegt Paula fel. Er is een schuur opengebroken bij een chalet van een familie van wie de vrouw al ruime een maand spoorloos is en van wie de man een inbraak in twijfel trekt. Ik denk dus niet dat mijn vraag om een grondig onderzoek verdere uitleg behoeft.”

Een prettig geschreven misdaadroman die gemakkelijk wegleest.
Over de auteur
Gerard Nanne (1949) wordt geboren in Velsen en is sinds 2001 misdaadauteur. Nanne heeft maar liefst 15 boeken op zijn naam staan. Hij woont samen met zijn vrouw in het West-Friese deel van Noord-Holland. Tussen het IJsselmeer en de Noordzee voelt Nanne zich thuis. West-Friesland is ook vaak het decor van zijn boeken. In het najaar van 2002 debuteert hij met 'Het lied van de Lijster'.

In de boeken die volgen op zijn debuut gaat Nanne door met het duo Benders & Van Es, waarvan inmiddels zes delen zijn verschenen. Na deze serie, waarvan Nanne een vervolg nog niet uitsluit, stapt hij in de persoon van de vrouwelijke rechercheur Jillian Blom.

Uitvoering
Uitgever Ellessy Crime
Paperback,
ISBN10: 9086603017
ISBN13: 9789086603015

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti.nl.