Wat een heerlijk spannend boek met veel vaart.
Ja, het is even wennen aan de erg korte hoofdstukken van twee of drie bladzijden, maar daarna gaat het in een tempo dat je amper kans geeft om te ademen.
Omdat de hoofdstukken zo kort zijn, krijg je iedere keer maar heel kleine brokjes informatie mee, per keer vanuit een ander personage, van de ontvoerde vrouw, van de dader, van Helen, van haar baas en zo verder.

Een jonge vrouw wordt vermist. Alhoewel, ze had geen al te beste band met haar ouders, dus is de vraag of ze wel echt vermist is. Een jong gezin graaft aan het strand en vindt een begraven jonge vrouw. Het blijkt een vrouw te zijn die al jaren niet meer gezien was, maar die ook niet echt vermist was. Is er iemand aan het werk die het voorzien heeft op jonge vrouwen die niemand mist wanneer ze verdwijnen of is het toeval.
Helen Grace die al twee seriemoordenaars gepakt heeft, denkt dat er mogelijk weer iemand aan het werk is. Ze krijgt echter niet de steun en toelating van haar baas. Helen zou Helen niet zijn indien ze niet in het geheim verder zou zoeken.
Daarnaast zoekt ze ook nog altijd naar haar neef Robert, de zoon van haar zus, de zus die zij doodgeschoten heeft. Bovendien wordt er stevig aan de poten van haar stoel gezaagd, iemand is eropuit om haar het korps uit te werken. Het gevaar loert dus van verschillende kanten.

4,5 sterren waard, echt heerlijk om te lezen.