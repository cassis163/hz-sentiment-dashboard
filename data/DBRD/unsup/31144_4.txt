Engelen van sneeuw is het eerste boek van de van oorsprong Amerikaanse schrijver James Thompson. Hij woont sinds tien jaar in Helsinki, Finland. Het boek speelt zich af in Noord Finland in de buurt van de poolcirkel. De hoofdrol is voor Kari Vaara, hoofdinspecteur van het plaatselijke politie korps. Hij heeft zijn strepen reeds verdiend en is nu teruggekeerd naaf zijn geboortegrond. Het is de tijd vlak voor kerst, ook wel Kaamos genoemd, het is extreem koud en wordt amper licht. In deze tijd van het jaar, zijn vele Finnen depressief, aan de alcohol verslaafd en daardoor gebeuren soms onverwachte gebeurtenissen.

Het boek begint met de vondst van het lichaam van de Somalische actrice Sufie Elmi in een bevroren en besneeuwd weiland. Zij is gruwelijk mishandeld en op haar borst is een racistische spreek gekerfd. In Finland zijn "gekleurde" mensen een uitzondering en iedereen kende haar dan ook. Kari Vaara en zijn team tasten lang in het duister betreffende de toedracht van de moord. De moord zorgt voor grote verontwaardiging in Finland en het is dan van belang dat deze zo snel mogelijk wordf opgelost.

James Thompson heeft een snelle, duidelijke pen en kennis van zaken. Ook kent hij de stugge Finnen goed, want het is niet bepaald een hartelijk, open volkje en dat komt goed tot zijn recht in het boek. Zijn beschrijving en van zowel de omgeving als de personages is beeldend en met gevoel geschreven. Door de ogen van Kari Vaara leer je de stugge Finnen langzaam beter kennen. Erg plezierig om eens een boek te lezen, welke zich op een plek afspeelt, waar ik niet eerder boeken over heb gelezen.

Het onderzoek naar de moord vordert maar langzaam, zeker als personen dicht bij Kari Vaara een rol gaan spelen in het onderzoek. Ook zijn Amerikaanse vrouw Kate heeft het zwaar en dit zet hun relatie onder druk. Het boek is geen moment saai en dwingt tot doorlezen. Ik heb me zeer vermaakt en ga zeker de volgende delen lezen.

Ik geef het boek vier sterren.