Eens was haar moeder de koningin, maar nu is Theodosia de asprinses. Jarenlang is ze onderdrukt en mishandeld, maar wanneer een oude bekende in het paleis belandt, laait er een vuurtje op in Theodosia. Ash Princess van Laura Sebastian is het verhaal van Theodosia, koningin van Astrea, dat vertelt hoe ze haar rechtmatige plaats zal opeisen.
Vóór de Verovering was de moeder van Theodosia de koningin, maar alles veranderde die ene vreselijke nacht. De Kalovaxiërs veroverden het land en doodden de koningin. Theodosia mocht blijven leven, maar is de marionet van de Kaiser. Ze krijgt zweepslagen, wordt vernederd en kan niemand vertrouwen. Ze noemen haar Thora, en ze is slechts een glimp van de prinses die ze ooit was.
Gelukkig heeft ze in het paleis één goede vriendin: Crescentia. Cress is de dochter van een groot en gevaarlijk krijger. Ze is beschermd opgevoed in het paleis en ziet de meeste gruwelijkheden niet: Cress is de onschuld zelve. Hun vriendschap is mooi in beeld gebracht, en je voelt dat Thora op haar leunt. Cress en Thora zijn hartszussen en niets kan tussen hun in komen te staan, toch?
Behalve… een jongen. Een boek dat zich afspeelt in een kasteel zou niet compleet zijn zonder een knappe prins: Prinz SØren. De prins is net terug van zijn laatste missie en heeft meer interesse in Thora dan in Cress, wat bij de laatste niet in goede aarde valt. Ze laat zich plotseling van een hele andere kant zien, en de onschuldige Cress lijkt toch een stuk meer op haar gevaarlijke vader te lijken dan Thora had ingeschat.
SØren is een charmante prins en het is begrijpelijk dat Thora iets voor hem begint te voelen: zijn karakter wordt voortreffelijk neergezet als méér dan alleen de toekomstige Kaiser. Hij is meelevend en komt voor Thora op tegen zijn vader, waardoor je langzaam voor hem smelt, net als Thora. Maar aan het cliché ontkomt Ash Princess niet: de zogenaamde ‘love triangle’. Want er is nog een man in het leven van Thora: haar jeugdvriend Blaise. Na al die jaren duikt hij weer op in het kasteel, en het is onvermijdelijk dat ze beginnen te twijfelen aan hun gevoelens voor elkaar.
De love triangle is niet het enige element uit Ash Princess dat vrij voorspelbaar is: herken je het verhaal van de onderdrukte gevangene die begint te rebelleren? Of de prinses die haar afgenomen troon wil terugclaimen? De plot is er een van dertien-in-een-dozijn, maar Sebastian heeft het desondanks op een sterke manier neergezet, waardoor dit niet storend is.
Thora ondergaat een ware transformatie in Ash Princess. Van Thora naar Theodosia, van asprinses naar koningin van Astrea, en van marionet naar rebel. Waar Thora eerst voornamelijk bezig is met overleven, begint ze onder invloed van de rebellen wat meer voor zichzelf te denken en durft ze meer risico’s te nemen. Deze karakterontwikkeling is sterk en geloofwaardig neergezet. Het is een goede ontwikkeling om te zien dat sommige sterke vrouwelijke karakters ook in hun rol kunnen groeien.
De verborgen vrouwelijke kracht wordt meerdere malen benadrukt in het boek. Van verschillende karakters, die eerst weinig te melden hebben, blijkt in de loop van het verhaal dat ook zij over verborgen krachten beschikken. Ash Princess heeft genoeg sterke vrouwelijke karakters om een voorbeeld aan te nemen.
Ash Princess is geen boek dat je zomaar weglegt: deze spannende pageturner vangt je aandacht en laat het niet meer los. Het grootste minpunt aan Ash Princess is dat dit boek het eerste deel uit de trilogie is. Dat betekent dat het eindigt met een cliffhanger, een die je niet ziet aankomen. Nu is het afwachten tot het tweede deel, Lady Smoke, uitkomt.