De steekwoorden voor de blind-date boekenclub betroffen "historische roman", "Rusland", "klassieke muziek", "romantiek" en "detective". Wie het boekennieuws een beetje gevolgd heeft, wist dat deze blind-date het boek Kolja van Arthur Japin betrof. Ook dit boek is een typische Japin: een historische roman over een persoon die een buitenbeentje is. In dit geval zelfs twee buitenbeentje: Kolja, de doofstomme jongen die uiteindelijk kan liplezen en praten en Tchaikovski die worstelt met zijn homoseksualiteit. Het boek is een detective omdat de omstandigheden rond Tchaikovski's dood twijfelachtig zijn. Japin heeft overduidelijk veel onderzoek gedaan naar de historische feiten en de locaties. Het boek heeft een bijzondere opbouw doordat de ene helft het feitenrelaas betreft van Kolja's onderzoek naar het overlijden en de andere helft het zogenaamde dagboek van Modest (de broer van Tchaikovski) betreft die start met de eerste kennismaking met Kolja. Deze perspectieven wisselen elkaar af en snijden elkaar uiteindelijk. Het is jammer dat er nauwelijks verschil in schrijfstijl is tussen deze perspectieven.
Hoewel mooi beschreven, met soms lyrisch woordgebruik, blijft het toch vooral een afstandelijke uiteenzetting van gebeurtenissen. Een aanrader voor mensen die houden van historische romans en mee willen gaan in de speculatie rondom Tchaikovski's dood. Een matige roman voor lezers die volledig willen opgaan in een verhaal.