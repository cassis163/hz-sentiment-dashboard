In ‘Dracula heeft echt geleefd’ reist Pieter Steinz naar alle uithoeken van Europa op zoek naar sporen van zestien literaire helden die gebaseerd zijn op historische personen. Dracula dus, maar ook Koning Arthur, Macbeth, Robin Hood, Wilhelm Tell, Don Juan, Faust en negen anderen. Steinz beschrijft niet alleen wat hij aan sporen vindt, maar geeft ook veel informatie over het werkelijke en het literaire leven van de helden en staat ook stil bij hun rol in beeldende kunst, muziek en film.

Deze combinatie van reisverslag en literatuur-/cultuurgeschiedenis werkt zeer aanstekelijk. Het enthousiasme van de auteur slaat al snel over op de lezer, die deze onderzoeken het liefst zelf zou willen nalopen. Enig minpunt van het boek zijn de vaak postzegelgrote afbeeldingen. Een uitgave met grotere foto’s zou wel op zijn plaats zijn.

‘Dracula heeft echt geleefd’ smaakt net als ‘Made in Europa’, Steinz’ recente bestseller, naar meer. Helaas gaat dat er niet meer komen. Pieter Steinz, heel lang kunst- en boekenredacteur bij NRC-Handelsblad en de laatste jaren directeur van het Nederlandse Letterenfonds, lijdt nu aan de ongeneeslijke spierziekte ALS. Gelukkig is er nog wel veel ouder werk, dat hard aan een heruitgave toe is.