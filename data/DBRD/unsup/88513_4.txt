Jane Austen voor iedereen is een boek vol illustraties over de beroemde auteur Jane Austen. Ze stierf 200 jaar geleden en dat was ook de aanleiding van Anke Werker en Sanne van der Bruggen om nogmaals samen te werken aan een ode voor alle Jane Austen fans, ook de toekomstige. In dit prachtig geïllustreerde boek leer je de auteur kennen, haar leefwereld inclusief recepten en natuurlijk haar literatuur. (En nog veel meer leuke dingen!)
Jane Austen voor iedereen is een heerlijk bladerboek, je gaat van de ene pagina naar de andere en komt telkens in aanmerking met de betoverende Austen-wereld, een tijdperk met bediendes en koetsiers. Je leert veel dingen bij over deze persoonlijkheid, ook over haar boeken. Maar er zijn spoiler-alerts dus als je ze nog niet hebt gelezen is dat geen probleem, er is een duidelijke aanwijzing en dan lees je gewoon de volgende paragraaf. Hierdoor kan je al haar boeken leren kennen en ze daarna nog steeds zonder spoilers lezen.
Zelfs voor wie nog geen enkel Jane Austen boek heeft gelezen is dit boek een mooie opstap om Jane te leren kennen. Als je haar als auteur waardeert en weet wat voor vrouw ze was komt dankzij dit boek meteen de zin om te lezen. Zoals Jane zelf zei: “There is no enjoyment like reading”, dit boek geeft dan ook alleen maar leeslust. De titels van Jane die je nog niet had gelezen staan door dit boek op je nog-te-lezen-lijstje en ook andere boekentitels voor Jane Austen fans worden gegeven. Voor trouwe Austenfans, Janeites, is dit boek een aanvulling om gewoon nog meer te weten te komen over deze unieke schrijfster.
De auteur en illustrator, Anke Werker en Sanne van der Bruggen, zijn zelf enorme fan van Jane Austen en ze schrijven ook samen columns over haar. Eerder verscheen ook ‘Jane Austen onder vier ogen’ van Anke Weker. Deze gepassioneerde dames konden hun voorliefde voor Jane zeker overbrengen tot mij, als lezer. En dankzij de mooie vormgeving die uitgeverij Karmijn gaf aan deze titel is het boek zeker de moeite om Jane op een toegankelijke en originele manier te leren kennen.