Omdat het boek start met een spannende proloog word je als lezer getriggerd om verder te lezen. Er komen meteen vragen in je op waar je zo snel mogelijk een antwoord op wil en je kan het boek gewoon onmogelijk weg leggen.

Na de proloog word je meegenomen in het leven van inspecteur Britt Franken. Zelf had ik de voorgaande boeken over inspecteur Britt Franken niet gelezen maar ik had ook niet het gevoel dat dit nodig was om dit verhaal te kunnen volgen. Ik begreep dat er zich in het leven van Britt Franken enkele gebeurtenissen hebben voorgedaan die haar gemaakt hebben tot de persoon die ze nu is. Naar deze gebeurtenissen wordt af en toe teruggeblikt en dit maakte het voor mij heel eenvoudig om haar verdere keuzes en beslissingen te kunnen begrijpen en volgen zonder daarvoor de voorgaande boeken eerst te moeten lezen.

Brits dochter en collega’s leer je al snel kennen in het verhaal en ik had het gevoel dat ook die personages genoeg aandacht kregen. Het draait niet allemaal alleen rond Brit maar ook het karakter en leven van de andere personages komt goed naar voren. De schrijfster maakt gebruik van kleine gebeurtenissen om ze “menselijk” te maken en als lezer vond ik dat dit een meerwaarde was om mij te kunnen inleven in het verhaal. Ook al draait het verhaal eigenlijk om een nieuwe soort drugs die een reeks van problemen creëert, toch zorgen net die kleinere gebeurtenissen ervoor dat je de inspecteurs als mensen gaat zien en je voor sommige van hun daden begrip op kunt brengen, of net niet.

Maar het verhaal draait niet enkel om het onderzoek en de levens van Brit en haar collega’s. Ook de vriendengroep en leer je kennen, al blijkt uiteindelijk toch niet iedereen te zijn zoals hij/zij zich voordeed. Net zoals bij de collega’s en dochter van Brit krijg je hier ook weer een mooi totaalbeeld van de personages door kleine details over hun leven die in het verhaal onthuld worden.
Heleen van der Kemp maakt gebruik van een vlotte schrijfstijl en weet op een goede manier verschillende gebeurtenissen te koppelen zodat ze een goed verhaal vormen. Omdat er in het verhaal continu wordt afgewisseld tussen de gebeurtenissen en het leven van Brit en haar collega’s en die van de vriendengroep gaat het verhaal mooi gelijk op om op het einde samen te stromen tot een spannende uitkomst.

Omdat er steeds nieuwe mysteries blijven opduiken voor Brit en haar collega’s zorgt dat voor aangenaam veel spanning in het boek. Als lezer begin je automatisch zelf mee te denken over de daders en zelfs als je het denkt te weten kom je nog voor verassingen te staan.

Als lezer had ik verschillende gevoelens bij het lezen van het verhaal. Het is een fictief boek dat spijtig genoeg toch erg dicht bij de waarheid ligt. De gebeurtenissen in het verhaal sluiten goed aan bij de hedendaagse realiteit en je hebt als lezer dan ook niet veel verbeelding nodig om het je te kunnen voorstellen.

Net omdat het boek zo realistisch is kon ik me eenvoudig in de personages inleven. Ik voelde de angst van Sam, de boosheid van Karim en de bezorgdheid van Emily. Op vlak van romantiek was ik wat teleurgesteld in het verdere verloop van de relatie van Brit. Ik verwachtte een dromerig, romantisch einde maar Heleen van der Kemp koos voor de nuchtere aanpak en hield het realistisch. Al is nog niet alles duidelijk over de afgesloten en ontstane relaties in het verhaal. Ook de historie van Karim en zijn familie lijkt nog niet afgelopen te zijn dus hopelijk brengt een vervolgend boek hierin meer duidelijkheid? Ik heb alvast enorm genoten van het verhaal en kan het alleen maar aanraden aan iedereen die houdt van een spannend boek!