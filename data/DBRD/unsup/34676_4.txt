Ik heb al behoorlijk wat thrillers in de Thomas Lynley serie van Elizabeth George gelezen. Niet in de goede volgorde en dat is eigenlijk best wel jammer, gezien de ontwikkelingen in de levens en relaties van de hoofdpersonen. Maar ja, het gaat zoals het gaat, je krijgt een boek in handen, leest het en voor je het weet wil je er meer van lezen. Dat blijkt te kunnen want er is al een hele serie van en dus grijp je elk boek uit die serie dat je tegenkomt en oeps de volgorde ligt aan duigen. Opnieuw beginnen dan maar? Nee, da's niks voor mij. Ik neem het maar op de koop toe dat ik een boek lees waarin een relatie nog moet beginnen te ontluiken waarvan ik al weet dat ie veel later op de klippen loopt of nog erger.
Dan deze Missing Joseph: een thriller met een goed ploten lekker verteld. Dat is George wel toevertrouwd. Maar hier en daar wordt het verhaal toch ook wel onnodig langer gemaakt. Er wordt van alles bijgehaald. Leuk maar het voegt niet altijd iets toe.Maar goed, ook dat weet je als je George leest.
Er is echter nog iets anders waardoor ik deze Missing Joseph wat minder vind passen in de reeks: de 'misdaden van Lynley' vinden doorgaans plaats in een oud-Engelse setting en dat maakt ze zo lekker 'kneuterig', maar nu heeft George er toch wel enkele seks scenes ingevoegd die er naar mijn gevoel niet zo goed in passen. Het wordt er een ander soort thriller door. Niks tegen een goede seks story, maar daarvoor lees ik dan wel andere fictie. In deze Lynley serie vind ik het storend. Het is niet erg, maar ik wil het toch wel gezegd hebben. Hopelijk is dat een aspect van alleen d√©ze George thriller. Ik heb er namelijk al heel veel gelezen, maar nog niet alle en ik hoop dat zij in de boeken 'die ik nog te gaan heb dat aspect wat meer achterwege laat.