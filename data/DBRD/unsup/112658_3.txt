Op de universiteit van Metis Bidenk rekruteert De Raad studenten, want er dreigt een gevaar vanuit de dierenwereld. Kay is een albino die onder de grond werkt, hij heeft wit haar en rode ogen. Wanneer hij in de zon komt draagt hij steevast een zonnebril, onder de grond glanzen zijn haren en verlichten de gang. Hij krijgt een stok waarmee hij stenen aan kan tikken. Paul woont in de stad en hij krijgt een cilinder die later onderdeel blijkt uit te maken van een wapen, een mechanische arm. Dora krijgt les over wolven en ook dat heeft een reden. Er wordt een Grote Stormloop verwacht waarbij dieren de steden aan zullen vallen. Maar als die komt, wordt hij afgeslagen. De dieren vluchten weg. Toch gebeurt er iets waardoor de zaken in Metis Bidenk niet meer blijven zoals ze waren. Er is een grote krater en de mensen die alles in het platte vlak gewend zijn, kunnen nu vanaf een hoger standpunt hun wereld waarnemen, ze klimmen zelfs op de daken van hun huizen. De Albino's gaan experimenteren met bodemlagen en zo ontstaat er een berg, de Maur. Ook die is niet zonder gevolgen. In de wereld waar alles zijn gewone gangetje ging, veranderen dingen. Ze geven aanleiding tot veel gesprekken. De Albino's krijgen de schuld van de aardbevingen en de mechanische armen moeten worden ingezet voor landschapsverbetering. En wat ontdekt Dora bij de wolven? Waar is de Raad gebleven? Het zijn allemaal vraagstukken uit de wereld van die planeet die Oliver Sted verzonnen heeft waar Een Natie is en waar vroegere oorlogen tussen de verschillende landen en steden werden afgeschaft.
Persoonlijk vind ik dat de situaties meer conflict zouden mogen hebben, want ik denk dat dat het verhaal spannender zou maken. Ik ben benieuwd naar wat er verder gaat gebeuren in deze wereld. De schrijver heeft zeker nog mogelijkheden om de aanzet die in dit boek gemaakt is verder uit te werken tot een rijke verbeeldingswereld waar nog lang niet alles over is verteld.