Is Donderwolken een thriller? Ja, maar eigenlijk ook weer niet. Ja, omdat een bepaalde vorm van spanning voelbaar is. Nee, omdat het boek ook heel goed voor een roman door kan gaan.

Adam Kindred, de hoofdpersoon, wordt ervan beschuldigd de wetenschapper Philip Wang te hebben omgebracht. Omdat hij onschuldig is, besluit hij 'ondergronds' te gaan. Hij is niet meer vindbaar voor de politie, maar ook niet voor een huurmoordenaar die het ook op hem gemunt heeft.

Dat ondergronds gaan heeft gevolgen voor het verdere verloop van het leven van Adam. Hij leeft een tijd op straat, woont een aantal weken bij een prostituee, neemt een andere identiteit aan en gaat samenwonen met de politieagente Rita. Een geheel andere wending dan hij aanvankelijk verwacht had.

In het boek wordt prima beschreven hoe je in de anonimiteit van een wereldstad als Londen op kunt gaan. Dat het mogelijk is niet gevonden te worden. Hoewel niet alles even realistisch is, is Donderwolken een aangenaam boek om te lezen.