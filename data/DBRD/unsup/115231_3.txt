In het kader van de vijfhonderdste sterfdag van Jeroen Bosch heeft Uitgeverij De Vier Windstreken een AVI E3 boekje uitgegeven waarin het werk van deze Middeleeuwse kunstenaar centraal staat. Sietske Mol schreef de spannende tekst voor Kik is op Mik en Sarike van Wijgerden maakte er vrolijke prenten bij. 

Kik en Mik wonen op twee verschillende bergen. Beiden zien ze de maan en toch wonen ze mijlenver van elkaar vandaan. Kik is smoorverliefd op Mik en ze schrijft hem een brief. Maar de brief komt helaas niet aan en dan besluit Kik op reis te gaan naar Mik. Onderweg beleeft Kik leuke avonturen en ontmoet ze vreemde wezens die haar vrienden worden. Uiteindelijk lukt het Kik om bij Mik te komen, maar of Mik ook verliefd is op Kik, dat mag je zelf lezen…  

Herken je dit? Kan je kind eindelijk een beetje lezen en zit hij met zijn tong tussen zijn tanden de woordjes moeizaam weg te werken en dan is het resultaat dat Pim naar school gaat; de bal zoek is en de roos in de vaas staat - of iets in die saaie geest. Niet in dit boek! In Kik is op Mik wordt de lees-inspanning van de jonge lezer beloond met een spannend verhaal. Kik komt in de gekke wereld van Jeroen Bosch terecht en ontmoet daar o.a. een ei dat Teus heet en Kris het vliegende schip-monster. Allemaal helpen ze Kik om naar Mik te komen.  

Kik is op Mik is een geweldig kleurrijk en levendig verhaal. De illustraties van Sarike van Wijgerden maken het verhaal compleet. Ze heeft een leuke techniek gebruikt. Ze heeft natuurfoto’s in de vorm van bomen en bergen geknipt en er collages van gemaakt, waardoor het geheel heel levendig wordt. De illustraties ademen de bizarre sfeer van Bosch uit zonder dat het eng of griezelig wordt. Voor een eerste kennismaking met deze vreemde kunst is dit boek uiterst geschikt. Het geheel is heel kundig uitgegeven met zorg voor detail.  

Al met al is het een zeer geslaagde poging om het werk van een moeilijk te begrijpen schilder aan kinderen van 4-8 jaar voor te schotelen. De plaatjes versterken de tekst en maken het compleet.  

Een punt van kritiek moet echter worden genoemd. Er is simpelweg te veel tekst voor een zesjarig kind dat net kan lezen. Het zijn niet de woorden op zich (al staan er wel wat ouderwetse woorden tussen) maar echt het aantal woorden per pagina. Dat gaat de spanningsboog ver te boven. Normaliter wordt in AVI E3 (streefniveau van eind groep 3) de tekst in duidelijke hoofdstukken verdeeld en dan wordt een pagina aangeboden in 4 à 5 korte versjes. In Kik is op Mik wordt dat in ruime mate overschreden. Hierdoor moet de ouder/ leerkracht goed meekijken en eventueel meelezen met de jonge lezer zodat hij zich niet verslikt.  

Dit is een boek waar het kind zich in kan verliezen. Dat kun je positief en negatief opvatten. Het is zo fantasierijk dat het bijna niet te geloven is dat Mol dit avontuur met AVI E3-woorden heeft geschreven. In combinatie met de tekeningen kan ieder kind hier urenlang in wegduiken.  

Maar het is echt heel veel tekst. Meer tekst dan een kind van die leeftijd doorgaans aankan, helemaal nu de hoofdstukindeling mist. Toch krijgt dit boekje een ruime voldoende en vormt het een warme aanrader voor onder de kerstboom.