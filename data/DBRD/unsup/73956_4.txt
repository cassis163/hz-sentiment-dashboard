Edward (Bear) Grylls is in 1974 in Noord-Ierland geboren en groeide voornamelijk op in Wales. De veelzijdigheid van Grylls is aanzienlijk. Hij was survival instructeur bij de SAS, werkt als internationale motivatietrainer, presenteerde op Discovery Channel onder andere het programma Ultimate Survival. Daarnaast is hij ook schrijver en bergbeklimmer. Zijn eerste boek, Facing up, gaat over zijn op 23-jarige leeftijd gemaakte beklimming naar de top van de Mount Everest. In 2015 verscheen zijn eerste Will Jaegerthriller, Doodsvlucht.

Will Jaeger, ex-militair en mede-eigenaar van het bedrijf Enduro Adventures, zit gevangen op het West-Afrikaanse eiland Bioko. Zijn vriend Raff haalt hem daar weg en beiden ontsnappen aan president Chambara, die het eiland terroriseert. Hoewel hij er aanvankelijk geen enkele zin in heeft, wordt Jaeger toch overgehaald een laatste expeditie te doen. Deze zal plaatsvinden in het Braziliaanse Amazonegebied. In de ondoordringbare jungle bevindt zich een Duits vliegtuig uit de Tweede Wereldoorlog. Will en zijn team hebben de opdracht aangenomen het vliegtuig, dat vermoedelijk een groot aantal geheimen bevat, uit de jungle te halen. Ze blijken echter niet de enigen te zijn die erop gebrand zijn het vliegtuig te vinden. Met gevaar voor hun leven gaan ze de strijd met deze onbekenden aan.

Na een aantal korte krantenberichten begint het verhaal in de gevangenis van Bioko, waar Will Jaeger gevangen zit. Dit begin is interessant en boeiend en roept meteen al een aantal vragen op. Met behulp van zijn vriend Raff ontsnapt Will uit deze gevangenis en van het eiland. Op dat moment wordt al heel erg duidelijk dat Grylls bij het schrijven van het boek zijn ervaring en kennis als militair en survivalspecialist gebruikt heeft.

Hoewel Doodsvlucht het eerste deel van een trilogie is, kun je je niet altijd aan de indruk onttrekken dat er tóch een eerder deel geweest is. Het lijkt op die momenten namelijk dat je te weinig informatie hebt om het verhaal te begrijpen. Maar schijn bedriegt, want tijdens het verhaal wordt deze informatie, die vooral betrekking heeft op de verdwijning van Will's vrouw en kind, steeds meer prijsgegeven en wordt het voor de lezer ook duidelijk wat er gebeurd is en wordt het zijn personage eveneens meer uitgewerkt. Doordat Grylls voor deze opzet gekozen heeft, heeft hij een bepaald spanningsveld gecreëerd.

Behalve dat het boek een actie- en/of avonturenthriller is, heeft het soms ook wat weg van een survivalgids. Grylls heeft zijn passie voor survival bij een enkele beschrijving iets te ver doorgevoerd. Een voorbeeld is de voorbereiding van een parachutesprong. Deze had korter en bondiger kunnen zijn. Het verhaal is het ook een lesje in de geschiedenis van de Tweede Wereldoorlog, want een aantal misdaden die door nazi-leiders gepleegd zijn, komen in het boek naar voren. Hierbij wordt het nergens belerend, omdat het verpakt is in een realistisch en fictief verhaal.

Doodsvlucht is een van begin tot eind boeiend, avontuurlijk en bij vlagen spannend en in een vlotte stijl geschreven verhaal. Grylls heeft, samen met co-auteur Damien Lewis, met Will Jaeger een personage in het leven geroepen waar we nog meer van zullen horen. Dat blijkt ook wel uit het open einde en de laatste zin in het boek: Will Jaeger keer terug... en als die terugkeer net zo spectaculair is als dit boek zit het wel goed.