Bij SCAN Recherche krijgen ze wel meer ongewone klussen te klaren, maar als Vic Moens op een morgen met de koele schoonheid van Kristina Berk -en vooral met haar opdracht- wordt geconfronteerd, kan hij zijn wenkbrauwen niet hoog genoeg optrekken. Terwijl hij gedurende het langste deel van het onderhoud vermoedt dat mevrouw Berk wil weten waar haar man of haar minnaar uithangt, blijkt het om de ontvoering van een paard te gaan. Geen boerenknol, maar een onschatbaar duur racepaard.

Met slechts een minimum aan ongaarne gegeven informatie moet Moens zijn team op pad sturen. Algauw blijkt er meer aan de hand te zijn dan een ordinaire veediefstal. Doping, omkoping, chantage en manipulatie van race-uitslagen, het komt allemaal aan bod. Wie kan aan het einde van de rit nog staande houden dat het leven van een privé-detective saai is?

Toen de tv-serie Sedes en Belli begon te lopen, kon ik er mijn draai niet in vinden. Ik wilde de reeks wel een inlooptijd gunnen, maar het heeft nooit geklikt. Waarom? Ik weet het nog altijd niet, maar aan het de verhalen van Bavo Dhooge kan het niet gelegen hebben want ik heb dit boek nagenoeg in één ruk uitgelezen. Hoewel hoogst ongewoon, blijven de verhaalwendingen geloofwaardig. Niet direct een bloedstollende thriller, maar door de juiste verhouding suspense/humor een meer dan onderhoudend boek. Een aanrader voor thrillerfans die na een paar doodenge misdaadromans even iets lichter willen om op verhaal te komen.