Felgekleurde dode vogels met een label sieren de kaft van De Verendief. De bladzijden van het boek voelen zacht aan. Een apart katern met prenten en foto’s die je meteen nieuwsgierig maken. De Verendief is echt een apart en bijzonder boek! De auteur, Kirk Wallace Jonhnson, neemt de lezer mee naar de wereld van vliegbinders. Vliegbinders? Na het lezen van dit boek weet je er echt alles over hoor!

Het verhaal begint met een inbraak in het Natural History Museum in Tring. Edwin Rist laadt daar zijn koffer vol met vogelbalgen, de meest exotische exemplaren. Waarom de veren zo belangrijk zijn wordt duidelijk in de volgende hoofdstukken. De lezer maakt een geschiedenisreis met Wallace en Darwin, de grondleggers van de evolutietheorie. Maar de veren spelen ook een belangrijke rol in de mode. En tenslotte wordt de lezer ingewijd in de wereld en de geschiedenis van het vliegbinden. Mooie en unieke veren die gebruikt worden om lokaas te maken om te gaan vissen. Het klinkt misschien eenvoudig, maar het is eerder een heel precieze en unieke vorm van kunst, zo blijkt uit het boek.
De auteur is gefascineerd door het verhaal van de inbraak. Hij gaat op zoek naar de antwoorden op zijn vele vragen. Heeft Edwin Rist hulp gekregen? Wat heeft hij met de balgen en veren gedaan? Hoe reageert de vliegbindwereld op deze diefstal? Maar Kirk Wallace Johnson zet de lezer ook aan het denken. Wat is het nut van die honderden dode vogels in het museum?

Na het lezen van dit boek heb je een fascinatie voor veren!
De Verendief is een heel toegankelijk boek, de lezer wordt meegenomen naar een onbekende wereld en blijft verwonderd na de laatste bladzijde! Ook mooi hoe het verhaal subtiel verweven wordt met het privéleven de de schrijver!