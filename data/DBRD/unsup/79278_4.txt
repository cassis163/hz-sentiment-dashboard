In ‘Confrontatie’ is de hoofdrol weggelegd voor Annabel. Na een traumatische ervaring in Spanje probeert Annabel thuis de draad weer op te pakken. Lichamelijk ongemak speelt haar echter parten. Annabel komt in aanraking met de verkeerde mensen en verliest steeds meer de grip op de werkelijkheid en haar leven. Op haar werk ontstaan problemen en het contact met haar familie raakt in het slop. Hoe loopt het af met Annabel? Je leest het in ‘Confrontatie’!

“Moeizaam draait Annabel zich om in haar bed. Ze rolt in een plakkerige substantie die blijft kleven aan haar rug. Ze wrijft er met haar hand door en houdt die voor haar neus. Braaksel.”

‘Confrontatie’ is het derde deel in de C-serie van auteur Esther van der Ham. De delen zijn echter goed zelfstandig van elkaar te lezen ondanks dat er verschillende personages terugkeren. Net als de twee eerdere delen is ook ‘Confrontatie’ een aangrijpende psychologische roman, die de aandacht van de lezer volledig opeist.

“Ze duikt weg. Dan voelt ze zijn knie met veel kracht in haar buik terechtkomen. Ze schreeuwt het uit en valt op de grond, met haar handen beschermend tegen haar buik.”

Van der Ham is sterk in het karakteriseren van haar personages. Op meeslepende en intrigerende wijze neemt de auteur haar lezers mee in de –vaak beklemmende- gebeurtenissen van haar hoofdrolspelers. Ondanks dat haar vele foute keuzes zo nu en dan wrevel opwekken, krijg je als lezer sympathie voor het belangrijkste personage, Annabel, en hoop je dat het goed met haar komt. Van der Ham ziet bovendien kans om, zonder overdrijving, stevige thema’s als de verslavingsproblematiek en prostitutie in haar boek te verweven.

“Hoe kan ze hieruit stappen? Ze weet het niet. Eerst haar dosis, dan zal ze daar verder over nadenken. Ze maakt het klaar en inhaleert diep. Haar zorgen drijven weg op een zee van roze en paars.”

Kortom, Van der Ham levert met ‘Confrontatie!’ opnieuw een indringend en uitstekend geschreven boek af. Ook met dit derde deel weet de auteur haar lezers van het begin tot het einde te boeien.

Over de auteur
Esther van der Ham schrijft boeken voor de jeugd en voor volwassenen. Haar kinderboeken illustreert zij zelf. Van der Ham richtte Droomvallei Uitgeverij op en verzorgt creatieve workshops voor kinderen en volwassenen.

Uitvoering
Droomvallei Uitgeverij
ISBN 9789492844057
Paperback, 250 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/