Als Turtle en haar moeder Taylor "een klein wereldreisje" maken rond de Grand Canyon ziet Turtle iemand vallen in de Hooverdam. Door haar toedoen komt er hulp en wordt Lucky levend uit het water gehaald. Oprah Winfrey nodigt hen uit in haar programma en daardoor worden ze bekende Amerikanen. Toevallig ziet Annawake Fourkiller, een Indiaanse juriste, hen op tv en die ziet dat Turtle een Cherokee is en dat Taylor duidelijk niet haar biologische moeder is.
Om een lang verhaal kort te maken: Annawake vindt dat een Cherokee hoort op te groeien bij haar stam en beweert dat de adoptie van Turtle niet volgens de Indiaanse wetten is gegaan en daardoor ongeldig is.
Taylor houdt zielsveel van Turtle en wil haar voor geen goud afstaan. Zij vluchten om aan Annawake te ontkomen, maar kunnen maar nauwelijks overleven.

Het is een mooi boek, hoewel het een tijd duurde voordat ik in het verhaal kwam. Er komen aardig wat personen in voor die er eigenlijk niet toedoen, maar dat besef je pas als je op twee derde van het verhaal zit. Daarom las het in het begin nogal lastig: wie is wie ook alweer?
Voor mensen die het willen lezen: concentreer je op Turtle, Taylor, Jax, Alice, Annawake en Cash. Dat is eigenlijk genoeg.

Waarom de titel Varkens aan de hemel is?
Het verhaal gaat dat er zes jongens waren die niet wilden werken, alleen spelen. Hun moeders gaven hen soep waarin ze ballen gevuld met haar in hadden gekookt. De jongens vonden het varkensvoer, riepen naar de geesten dat hun moeders hen behandelden als varkens en werden door de geesten in varkens veranderd.
Het principe was: Wees goed voor je volk, want anders word je een varken aan de hemel.

Mooi boek en ongemerkt leer je toch weer het één en ander over de Indianen in Amerika. Ook zíj werden verdreven van hun grondgebied door blanken die op macht en rijkdom uit waren en moesten maar zien hoe ze konden overleven op een stuk onvruchtbaar land in het westen.

Drieëneenhalve duim, maar ik maak er vier van.