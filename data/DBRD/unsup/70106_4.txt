Groningen 1976, in het dorp Medum gaat Cathelijn opzoek naar De Lovebus. Thuis kijkt er niemand naar haar om en ze droomt van een gezellige commune, dat lijkt haar de ideale uitweg. Dan ontmoet ze J.J., een aantrekkelijke jongeman en de bestuurder van de zogenaamde Lovebus. J.J. toont haar de binnenkant van de bus en vertelt haar waar deze werkelijk voor dient. Hoewel al snel blijkt dat het hier niet om een commune gaat, wil Cathelijne zich niet laten kennen. Cathelijnes zoektocht naar een beetje liefde start de volgende avond in de plaatselijke bar-dancing Boerema waar ze de enigszins agressieve Tammo weet te strikken voor een wild avontuur.

De lovebus laat zich in een rap tempo lezen. De auteur Tjibbe Veldkamp schenkt de lezer een origineel verhaal over de zoektocht naar liefde, vanuit de belevingswereld van diverse jongeren. De lovebus draait vooral om een specifieke avond, maar dan wel een avond waarin er veel voor alle betrokken personages staat te veranderen. Het boek biedt naast meerdere seksscènes, een aantal gewelddadige scènes, maar bevat ook een behoorlijk portie gezonde spanning en romantiek. Genoeg variatie dus!

Tjibbe Veldkamp weet op slimme wijze te beschrijven hoe alle hoofdpersonages de voor hem of haar belangrijkste momenten in het verhaal heeft ervaren: Je krijgt als lezer meerdere keren dezelfde situatie gepresenteerd, maar dan vanuit de beleving van een ander personage, een compleet ander perspectief is het gevolg. De personages krijgen hierdoor stuk voor stuk meer diepgang. Je krijgt als lezer zo een uniek kijkje in ieders psyche. Dit alles gedrenkt in een mix van menselijke emoties, maakt het boek uniek en geeft het verhaal door de belangrijkste situaties op deze wijze te herhalen, veel meer diepgang dan wanneer het vanuit de visie van een persoon zou zijn beschreven. De herhalingen zijn dan ook niet saai te noemen, maar zijn juist de kracht van dit unieke verhaal. Een aanrader!