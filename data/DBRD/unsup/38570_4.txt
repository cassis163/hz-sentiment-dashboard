Op de cover van mijn boek hing een stickertje: ‘Voor de lezers van Twilight’ Dat is waar, want het begin is gelijkend. Een nieuw meisje komt in een godvergeten stadje toe en merkt daar een familie op waarrond dingen gebeuren die niet helemaal kloppen. Maar het is ook niet waar. Obsidian is beter, origineler, grappiger dan Twilight.

In hoofdpersonage Katy zullen veel lezers zich kunnen herkennen. Ze houdt van boeken en is een beetje verlegen. Maar dat wil niet zeggen dat ze zich zomaar in het rond laat commanderen. Ze komt voor zichzelf op en dient anderen van repliek wanneer die commentaar hebben. Ze is een sympathiek, sterk vrouwelijk karakter die actief een rol speelt in het verhaal. Geen hersenloos, breekbaar poppetje dat wacht tot de prins haar komt bevrijden uit haar toren. Nee, als haar prins niet komt, dan klimt Katy zelf wel naar beneden.

Het boek begint wanneer Katy net naar West Virginia verhuisd is. Zelf was ze niet echt voorstander van die verhuis, want wat is er nu te doen in West Virginia. Maar op dat moment had ze haar nieuwe -knappe- buren nog niet ontmoet. In Dee vindt Katy meteen een goede vriendin. Dee’s broer Daemon, echter, is zo arrogant als hij mooi is. Maar doordat Katy dingen ontdekt die ze beter niet had kunnen ontdekken, wordt ze genoodzaakt met Daemon op te trekken. De twee kibbelen de hele tijd, maar, geheel volgens het hate-to-love cliché, voelen ze zich ook tot elkaar aangetrokken.

Maar het cliché werkt. Katy en Daemon’s gekibbel brengt geregeld een lach op je gezicht en de wederzijdse aantrekkingskracht zorgt voor een mooie romantische kant van het verhaal. Alleen Dee had een beetje beter mogen uitgewerkt zijn.

Zonder te spoilen kan ik zeggen dat de geheimen waar Katy achter komt veel origineler zijn dan het vampieren-cliché. Jennifer L. Armentrout schept een compleet nieuw paranormaal personage. En dat doet ze goed. Je krijgt voldoende informatie rond de personages om je een mooi beeld te kunnen vormen van hun gaven.

Kortom: als je stiekem wel eens van een YA-cliché kan genieten, maar toch een origineel boek wil, dan is dit het boek voor jou. De sympathieke personages, toegankelijke schrijfstijl en grappige scènes maken dit het perfecte boek voor de YA-fan.