Het is niet de eerste keer dat het lezen van een boek van Johan Klein Haneveld mij mijn nachtrust kost, omdat ik het niet aan de kant kan leggen. Tot vroeg in de ochtend heb ik doorgelezen in zijn nieuwste boek en kan niet anders zeggen dat het weer een fantastisch boek is. ‘De afvallige ster’ is een geweldig verhaal over contrasten, keuzes, diversiteit, ambitie, tijd en ruimte.
Om te beginnen spelen contrasten een belangrijke rol in het verhaal en daarvan zijn met name die van het individu – massa en mystiek – wetenschap erg beeldend uitgewerkt. De auteur varieert creatief en fantasierijk binnen deze tegenstellingen. Voor de ontwikkeling van twee personages levert dit een soort wezenseenheid op, omdat voor beiden deze contradicties belangrijke thema’s in hun leven zijn.
Binnen de eerste tegenstelling is deugdenethiek van belang. De auteur laat op verschillende manieren zien welke invloed persoonlijke ambitie kan hebben op de vorming van de mens als persoon. Hoe hij idealisme, rationalisme, religie en secularisatie in het verhaal onder de aandacht brengt, door de keuzes van de personages is bijzonder intrigerend en af en toe best heftig.
Binnen de structuur van het verhaal past Klein Haneveld de filosofie toe van Henri Bergson (1859 – 1941) met betrekking tot ruimte en tijd. Volgens deze filosoof ‘is’ de ruimte en is tijd een voortdurend proces van worden. De manier waarop de schrijver dit met een leuke twist toepast op Mogart Silvon en de wereld waarin het verhaal zich afspeelt geeft originele diepgang. Vooral door het intuïtieve van de agent en hoe Bergson aangeeft dat dit vermogen nodig is om de zuivere duur van de tijd te ervaren, wordt Mogart een boeiend personage. Hierdoor heb ik extra genoten van hem in dit boek en staat hij op nummer een van mijn favoriete personages. Met betrekking tot de wereld associeerde ik het verhaal met de menselijke ambitie om zich de leefomgeving eigen te maken, ook al gaat dat ten koste van de plaatselijke fauna en flora. In plaats van de natuur te accepteren zoals deze ‘is’, moet zij aangepast worden naar wat de mens wil.
Dus, iedereen die science fiction wil lezen over ambities, keuzes, diversiteit met filosofische diepgang, kan ik ‘De afvallige ster’ van harte aanraden. Mustread! #deafvalligester #johankleinhaneveld #uitgeverijmacc