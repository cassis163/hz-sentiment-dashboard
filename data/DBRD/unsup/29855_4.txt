Na Erebos en Saeculum was het wachten op een nieuwe jeugdthriller van Ursula Poznanski. Na 5 jaar is het eindelijk zo ver en ligt Layers in de winkels. Het boek steelt onmiddellijk de aandacht. De cover is heel geslaagd door het effect van de verkleinende vierkanten en de covertekst die rond het vierkant staat. Je bent als lezer benieuwd waarover dit boek gaat en wilt de korte inhoud lezen, maar waar is die? Die staat verspreid over de flappen met de vierkanten. Dit alles maakt het boek al speciaal nog voordat je bent beginnen lezen.
Dan is er nog de titel Layers. Waar verwijst dit naar? Het mysterieuze van de titel maakte me nog nieuwsgieriger naar het verhaal.

Allereerst wil ik zeggen dat de titel perfect gekozen is. Na het lezen van het boek was ik erg onder de indruk over het feit dat de schrijfster een titel heeft bedacht die op meerdere manieren het volledige verhaal dekt.

De schrijfstijl is voor mij heel goed. De schrijfster zorgt er in al haar Young Adultboeken voor dat er een speciaal element zit dat de hoofdrol speelt. Dat element zorgt ervoor dat de spanning in het verhaal stijgt naarmate je verder leest. In dit boek was het aftellen voor mij heel mysterieus. Ik was net als Dorian heel nieuwsgierig naar wat er zou gebeuren als de teller op 0 stond.
Ook de opbouw vond ik goed. Het boek begint rustig waarbij de lezer Dorian leert kennen. Van zodra de inhoud van het pakket in het verhaal verschijnt, wordt er afgeteld naar het einde. Hierdoor stijgt de spanning met elk hoofdstuk. De ontknoping op het einde was onverwacht. De aanloop naar het einde was wel iets te lang. De verhoudingen kloppen niet helemaal. Het einde was heel vlug voorbij in vergelijking met de lange aanloop. Maar ik moet toegeven dat dit me niet echt gestoord heeft. Ik wou gewoon verder lezen om het einde te weten te komen.

De personages zijn redelijk vlak. Het verhaal is geschreven vanuit het perspectief van Dorian, maar op een afstandelijke manier. Op geen enkel moment had ik een echte klik met de personages.

Door de vorige jeugdthrillers had ik hoge verwachtingen van dit boek. Die zijn grotendeels voldaan. Ik heb het graag gelezen en er zat redelijk wat spanning in. Helaas was het middendeel iets te lang in vergelijking met het onverwachte einde. Die kleine dip had ik niet verwacht. Maar ik ben blij dat ik het boek gelezen heb en ik zal het zeker aanraden aan verschillende tieners in mijn bibliotheek!