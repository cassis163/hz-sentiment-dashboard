Op het achterplat van dit boek staat het al:  een underground klassieker. Het onderhavige boek is namelijk al in 1976 uitgebracht en ook al eerder in Nederlandse vertaling verschenen. Het verhaal van Zachary Swan, de hoofdpersoon, is door onderzoeksjournalist Robert Sabbag met veel vaart en verve op papier gezet. Dat de werkelijkheid soms vreemder is dan iemand kan verzinnen wist ik al, maar Robert Sabbag kan echt een non-fictie boek de sfeer van een spannend verzonnen verhaal meegeven.

Zachary Swan is een doodgewone kerel, die echter door zijn hang naar geld, veel geld, met verkeerde vrienden in zee gaat. Ook handig omdat hij verslaafd is aan alles wat je maar op straat kan krijgen. Omdat Zachary Swan ook nog eens slim en handig is, groeit hij uit tot een grote smokkelaar. Het verhaal voert ons van de ghettos van de grote Amerikaanse steden naar de ghettos van Colombia en terug. Mooie vrouwen, drank, snelle autos, alles komt aan bod, vaak zo beeldend dat het lijkt of Robert Sabbag de film al voor zich zag.

Het is  nog steeds  leuk om te lezen hoe deze mensen de douane voor de gek konden houden, al kan ik (op persoonlijke titel) uiteraard de smokkel en het gebruik van de genoemde middelen beslist niet goedkeuren.