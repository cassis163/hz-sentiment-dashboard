Max von Olden, advocaat van beroep, vertelt in zijn tweede boek terug een verhaal dat zich afspeelt in de juridische middens.
Oscar, een wat oudere, gescheiden advocaat ontvangt op een dag een cliënte op zijn kantoor die ontslagen werd door zijn aartsrivaal Alexander.
In Oscar's jonge tijd werkten hij en Alexander samen op een groot advocatenkantoor waar ze beiden tot de topadvocaten behoorden. Zij vochten er om de eerste plaats met de beste resultaten en de grootste omzet te behalen om zodoende hogerop te klimmen op de ladder van de advocatuur en het bureau zelf.
Hier komt echter een einde aan wanneer Alexander in een dronken bui na een feestje waar ze beiden naartoe waren geweest de zoon van Oscar aanrijdt en vluchtmisdrijf pleegt waarbij de jongen sterft. Oscar die helemaal het noorden kwijt is door dit voorval krijgt zijn leven maar moeizaam terug op de rails en wordt bijgevolg ontslagen terwijl Alexander zijn schijnbare onbewogen leventje kan verder zetten want Alexander is snugger en kan hem er zo sluw uitpraten dat hij zelfs niet verhoord wordt laat staan vervolgd. Jaren lang zint Oscar op wraak op Alexander en door een stom toeval vallen alle puzzelstukjes in elkaar en doet zich de kans voor om Alexander vooralsnog te laten boeten voor zijn misdaad zelfs als de verjaringstermijn van de 'case' verstreken is.

Met 'De juiste man' schreef Max von Olden een roman met een psychologisch tintje. Het verhaal is niet echt vernieuwend en komt zelfs bekend voor. Ondanks dat het boek vlot leest en geschreven is verloopt het verhaal zelf nogal traag en sommige scènes zoals bijvoorbeeld het reilen en zeilen van de posterijen, de kennismaking met de volkstuintjes alsook het proces van het vervalsen van een handschrift, hadden dan ook minder lang beschreven mogen worden.
Een aangenaam boek maar zeker geen thriller te noemen.