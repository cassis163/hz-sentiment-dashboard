Wat een prachtig verhaal heeft Mark Billingham met 'Erfelijk Belast' neergezet. Een verhaal waar een goed tempo inzit, dat makkelijk leesbaar is en wat daarnaast veel vraagt van het speurwerk van de hoofdpersoon inspecteur Tom Thorne en zijn mannen. Omdat je je tijdens het lezen erg goed in kan leven in de situatie van deze inspecteur word je automatisch in het verhaal getrokken en wil je de onderste steen boven hebben.

Het verhaal begint als het lijk van een jonge vrouw wordt gevonden. In eerste instantie lijkt er niks aan de hand totdat ze tijdens de autopsie een klein stukje van wat lijkt een rontgenfoto in haar samengeknepen hand vinden. Als kort daarna nog een lijk wordt aangetroffen met bij zich het tweede stukje van de foto lijkt een race tegen de klok begonnen. De overleden blijken dus op de een of andere manier een verband met elkaar te hebben maar welke? En als deze eerste twee slachtoffers de eerste stukjes van een grotere foto bij zich droegen, hoeveel zullen er dan wel niet nog volgen? En wie of wat staat er op de uiteindelijke foto? Een heel knap staaltje kat en muis spel ontrafelt zich. En of het Tom Thorne lukt de dader en zijn motieven te grijpen voordat er nog meer slachtoffers vallen....ik laat het aan jou over om dit uit te zoeken.

Al met al weer een heerlijk verhaal dat je direct na de eerste paar pagina's bij je kladden grijpt. Al lezende onthullen verschillende puzzelstukjes zich waardoor het hele plaatje langzaam duidelijk wordt. Vooral de tijdsdruk die inspecteur Tom Thorne gevoeld moet hebben heeft Mark Billingham in dit boek zeer goed weergegeven. Enig minpunt in dit boek vind ik dat er iets té veel nadruk op het privéleven van Tom Thorne gelegd wordt, dat had van mij niet gehoeven. Maar dit boek is eerder een vette aanrader dan een belasting om te lezen. Derhalve 3 welverdiende sterren!