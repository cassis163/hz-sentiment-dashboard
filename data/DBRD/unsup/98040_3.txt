Na heel wat omzwervingen in haar leven woont Mackenzie Walker tegenwoordig in het plaatsje Atmore in Alabama waar ze als serveerster werkt in Joeâ€™s Diner. Als tegenprestatie helpt zij zijn vrouw Taylor bij het Dog Rescue Prison Program. Een programma waarbij gevangenen van de Kilby Correctional Facility helpen om verwaarloosde of agressieve honden opnieuw op te voeden. Door dit programma maakt Mackenzie kennis met Matt Ayers, een man die wacht op de voltrekking van de doodstraf die hij heeft gekregen voor de ontvoering van vier vrouwen, die nooit zijn teruggevonden. Matt houdt vol dat hij onschuldig is.

Als Mackenzie met Matt in het huwelijk treedt, keert de lokale gemeenschap zich tegen haar maar dat kan haar er niet van weerhouden om alles in het werk te stellen Matts onschuld te bewijzen en zelfs plannen te smeden om hem uit de gevangenis te laten ontsnappen. Doet Mackenzie dit allemaal uit liefde of heeft zij een dubbele agenda?

Anita Terpstra (1974) is een Nederlandse thrillerauteur. Ze studeerde journalistiek en kunstgeschiedenis. In 2009 debuteerde ze als misdaadauteur met de thriller Nachtvlucht, waarmee ze werd genomineerd voor de Schaduwprijs (voor het beste Nederlandstalige thrillerdebuut) en de Crimezone Thriller Award.

Samen is geschreven in korte hoofdstukken die overwegend korte zinnen bevatten. Dit geeft het verhaal veel snelheid waardoor het plezierig leest. Het wordt verteld vanuit verschillende perspectieven waarbij dat van Rosie schokkend en schrijnend is. Door de beknopte en compacte schrijfstijl is het verhaal vaak kort door de bocht en ontbreekt het aan diepgang waardoor het oppervlakkig overkomt. De personages spreken nauwelijks tot de verbeelding, komen wat kleurloos over en maken weinig ontwikkeling door. Dat is jammer want een meer uitputtende analyse van wat er zich afspeelt in de gedachte- en gevoelswereld van de hoofdpersonen zou het verhaal een stuk robuuster hebben gemaakt. Het thema van het verhaal leent daar zich uitstekend voor.

De plot van Samen is redelijk voorspelbaar en op momenten ongeloofwaardig. De verwijzing naar een identieke historische gebeurtenis doet daar niets aan af. De spanning is goed opgebouwd en kent een aantal interessante plotwendingen. De ontknoping is enerverend en meeslepend.  De combinatie van spanning en snelheid is de grote kracht van deze thriller.

Als je van thrillers houdt waarin dit soort elementen goed vertegenwoordigd zijn, heb je met Samen een goed boek in handen. Als je op zoekt bent naar een thriller met diepgang, geloofwaardigheid en goed uitgewerkte personages kun je Samen beter aan je voorbij laten gaan.