Het verhaal is geschreven vanuit twee personages en de daarbij behorende periodes. Het ene personage is Calliope (Callie), de dochter van een Griekse moeder (Clio) en een Amerikaanse vader. Dit deel van het verhaal speelt zich af in het heden. Callie is opgegroeid in Amerika en haar moeder is na de dood van haar vader teruggekeerd naar Griekenland, naar haar geboorteplaats Patras. Callie is verloofd met Jona en hoewel ze van hem houdt, vraagt ze zich af of ze wel met hem wil trouwen. Ze heeft bij haar ouders niet echt een positief beeld gekregen van het huwelijk. Callie’s oom Nestor is overleden en laat haar de inboedel van zijn huis na. Dit bericht krijgt ze niet van haar moeder, met wie ze slecht contact heeft, maar via haar nicht Aliki. Callie is verbaasd dat haar moeder haar dit bericht niet doorgeeft. Ze heeft het idee dat zij liever niet wil dat ze komt, vanwege een gebeurtenis in het verleden waar ze niet achter mag komen. Callie besluit naar Patras te gaan en probeert erachter te komen wat deze geheimen zijn. Het andere gezichtspunt in het verhaal is van Clio en speelt zich af rond de periode van de Tweede Wereldoorlog. Langzaam maar zeker wordt een tipje van de sluier opgelicht van de geheimen waar haar moeder mee leeft en wat zij allemaal heeft meegemaakt tijdens de Tweede Wereldoorlog. Callie ontdekt via allerlei papieren en foto’s die ze tegenkomt wat haar moeder heeft meegemaakt, zodat enkele zaken duidelijker worden. Dit geeft haar niet alleen inzicht in haar moeder, maar ook in zichzelf. Dit boek is de debuutroman van Henriette Power, die een prettige schrijfstijl heeft. Wel had ik zowel met de persoon Callie als met haar moeder moeite, het zijn geen personen waar ik sympathie voor kon opbrengen.