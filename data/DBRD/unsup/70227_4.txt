Drie vrienden, een huis (en een klusjesman) stond al geruime tijd op mijn te lezen lijstje. Ik las nog nooit eerder iets van Astrid Harrewijn, maar deze trilogie sprak me heel hard aan. Toen ik las over de hebban leesclubs met de gehele trilogie was ik meteen enthousiast. Ik schreef me meteen in voor deel één.
De cover is al een heel goed begin. Het rood komt heel goed uit en valt heel hard op in de kast. Hierdoor valt het boek ook in de boekhandel heel hard op. De tram op de cover maakte me ook wel nieuwsgierig, zou er een speciale reden zijn dat juist dit op de cover staat? Ik begon dan ook heel snel te lezen nadat het boek binnen kwam.
In het begin van het verhaal worden alle personages voorgesteld op hun eigen manier. Dit zorgt voor een leuk begin van het verhaal. Harrewijn heeft een leuke schrijfstijl. Ze verwerkt de nodige humor in haar verhaal, wat zeer aangenaam leest. Op een paar momenten moest ik zelfs stoppen met het lezen van het lachen. Door deze humor en schrijfstijl zal ik zeker nog boeken van haar lezen.
Ik ben zelf niet gekend met Van Gogh of de musea in Amsterdam. Dit zorgt op sommige momenten wel voor een struikelblok. Ik ken de schilderijen niet waar regelmatig naar verwezen wordt. Eens ik dit van mij heb afgezet wordt het wel aangenaam lezen.
Astrid Harrewijn heeft met 'Drie vrienden, een huis (en een klusjesman)' een leuk eerste deel van een trilogie geschreven. Dit smaakt naar meer. Ik kan niet wachten om deel twee en deel drie te lezen!