Zoë Walker reist elke dag met het openbaar vervoer naar haar werk. Op een dag ziet ze een foto van zichzelf in de krant in een rubriek met seksadvertenties. Dit laat ze thuis aan haar man en kinderen zien. Dan begint zij te twijfelen of zij het wel echt is. De foto is vanuit een gek perspectief genomen en heel korrelig. Bij de advertentie staat een link naar een internetsite en een telefoonnummer. Zowel de internetlink als het telefoonnummer leidt nergens heen. Haar familie denkt dat het niets te betekenen heeft. Maar dan herkent ze een vrouw die op de foto in die rubriek staat op een andere dag. Zij reist ook elke dag op dat traject. Deze vrouw wordt enkele dagen later vermoord aangetroffen. Dan slaat de paniek toe bij Zoë.
In de eerste hoofdstukken zit je al direct in het boek. Je wilt hoe dan ook verder lezen hoe het afloopt. Het is een vlotte schrijfstijl. Het boek leest heel makkelijk weg. De spanning wordt goed opgebouwd naar het einde toe. Maar in het midden gebeurde er te weinig om echt op het puntje van je stoel te gaan zitten. Wel was het fijn om af en toe een stukje te lezen vanuit het perspectief van de 'dader'.
Naarmate het einde in zicht komt, wordt het weer spannender. Dan word je als lezer wel heel nieuwsgierig gemaakt. En de epiloog van dit boek moet zeker niet overgeslagen worden!