Mijn eerste kennismaking met Marelle Boersma was een recensieboek voor Crimezone Moederziel. Ik vond het een goed geschreven boek, maar toch nog niet een trigger om meer van haar te lezen. Er zijn zoveel goede boeken, dat mijn nogtelezen- lijst enorm groot is geworden. Tijdens het thrillerfestival in Zoetermeer heb ik samen met mijn man een workshop Spannend schrijven gedaan bij Marelle. Dat vonden wij beiden zó leuk, dat we van de winter twee workshops bij haar gaan volgen. Op het festival heb ik meteen twee thrillers, die ik nog niet gelezen had gekocht, t.w. Vals alarm en De babymakelaar. Ik had er al wel goede verhalen over gehoord. Aangezien Moederzielhaar laatste boek was, had ik niet verwacht, dat ik het nóg beter zou vinden.

Na een scheiding van Roderick probeert Janna om zo goed mogelijk haar baan te combineren met het moederschap. Ze is mishandeld door haar man. Ze wil de mishandeling aangeven bij de politie, maar trekt later de aangifte weer in. Na de scheiding heeft haar dochter Fleur ook blauwe plekken. Wordt haar dochter ook mishandeld door haar ex?
Dan komt ze thuis van het werk en staat er een Te Koop- bord in de tuin van hun huis. Het huis is binnen enkele dagen verkocht en Janna moet binnen een paar weken het huis uit zijn. Alles komt op losse schroeven te staan. Ze blijft berooid achter. Dan heeft ze spijt, dat ze de aangifte bij de politie ongedaan heeft gemaakt. Ze probeert de schade te beperken, maar haar ex- man heeft nog meer plannen. Fleur wordt uit huis geplaatst door Bureau Jeugdzorg. Ze raakt aan de drank, waardoor ze haar baan weer verliest. Ook haar beste vriendin laat haar links liggen. Zou ze ooit nog uit die neerwaartse spiraal kunnen ontsnappen?

Marelle Boersma schrijft over misstanden in de samenleving. Het nawoord van Vals alarm is geschreven door een politica, Ine Aasted-Madsen  van Stiphout. Zij was als Tweede Kamerlid betrokken bij de wetswijziging Kinderbeschermingsmaatregelen. Bureau Jeugdzorg schijnt niet te doen aan waarheidsvinding, dit houdt in, dat ze aangiftes niet genoeg controleren. De politica was bezorgd over de nieuwe wet, omdat het nogal eens voorkomt, dat kinderen onterecht uit huis geplaatst worden. Na een jaar bij pleegouders, zouden deze het kind kunnen adopteren. Toch is de wet aangenomen, zonder de eis te onderstrepen om informatie te verifiëren. De politica hoopte, dat met dit boek de discussie opnieuw gevoerd zou gaan worden. Vals alarm is geschreven in 2011 en anno 2013 is er volgens mij nog niet veel veranderd.

Dit zesde boek van Marelle Boersma is een echte psychologische thriller. Je voelt gewoon, dat Marelle heel erg betrokken is bij dit onderwerp. Het verhaal begint meteen al spannend. Er is een onderhuidse spanning, niet nagelbijtend. Marelle heeft een fijne schrijfstijl, wat vlot leest. Je voelt de frustratie van Janna, haar onmacht en verdriet. Haar emoties worden goed beschreven. Ook ik werd boos door het verhaal, maar ook verdrietig. Al dat onrecht, wat mensen elkaar aan kunnen doen. Van de week stond er in de krant, dat er onder echtparen een wet uit 1882 nog steeds van toepassing is: vermogensdelicten binnen het huwelijk kunnen niet vervolgd worden. Je kunt dus gewoon stelen van je partner, zonder dat daar iets aan gedaan kan worden. Misschien een nieuw onderwerp voor een boek, Marelle. Dit is het tweede boek, wat ik van Marelle Boersma gelezen heb, maar vast niet het laatste.