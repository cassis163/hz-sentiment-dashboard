Stella. Ster van de zee is een boek wat meer dan prima past in ondersteuning aan kinderen om een universeel en actueel thema als vluchtelingencrisis uit te leggen.
Stella is namelijk een meisje wat gevonden is op zee, zonder ouder of wie dan ook bij zich. Ze zal menig persoon laten terug denken aan die afschuwelijke foto van het aangespoelde kindje op een strand enkele maanden geleden. Uit dit stukje wereldnieuws is dit prentenboek tot stand gekomen.

Stella is wel een bijzonder meisje, ze is wat groot uitgevallen, huilt veel en eet hele visjes om haar honger te stillen.
Omdat niemand haar komt ophalen blijft ze uiteindelijk bij de visser en zijn vrouw die haar gevonden hebben. Ze groeit en bloeit op als ieder ander kind met maar één eigenaardigheid ze is wat groot voor haar leeftijd.
Op school leerde ze lezen en schrijven. En ze zong zo prachtig, alleen in een taal die niemand begreep. Als Stella te groot is gegroeid en niet meer past op school en thuis ook niet meer past (als in door de deur etc.) wordt ze verdrietig. Uiteindelijk trekt ze de wijde wereld weer in.

Hoe dat afloopt lees je het best zelf in Stella. Ster van de zee.

Ik vind Stella. Ster van de zee een verhaal dat prima inspringt op de actualiteit die jammer genoeg niet altijd rozengeur en maneschijn is. Tegelijkertijd is het best een zwaar onderwerp maar dat kunnen we niet altijd uit de weg gaan. Het boek kan dienen ter ondersteuning van een gesprek wat je aangaat met je kind (of bijvoorbeeld in de klas) omdat er bijvoorbeeld een vluchtelingenkindje in de klas komt.
Maar ook kan Stella. Ster van de zee natuurlijk gewoon gelezen worden ter ontspanning zonder nadruk te leggen op het onderwerp. Want we hoeven niet altijd alles te analyseren wat we lezen.

Deze review verscheen als origineel via mijn blog.