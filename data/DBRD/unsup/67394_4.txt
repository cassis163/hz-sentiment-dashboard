Titel : Het web van Iktomi
Auteur : Jaap Cové
Uitgeverij : Kramat
ISBN : 978 94 6242 079 3

‘Het web van Iktomi’ gaat over een tocht.

Een tocht van vader en dochter.

Een zoektocht naar het verleden.

Een ontdekkingstocht naar jezelf.

Iris, een 18-jarig meisje met indiaanse roots, is met haar vader Bob op reis in Oostenrijk. Alles verloopt zeer ontspannen tot een misstap haar hele leven op zijn kop zet. Het enige wat ze nog heeft is hoop … hoop op redding. En die hulp komt uit onverwachte hoek en heeft grote gevolgen voor haar verdere leven.

“Niet alles met je verstand willen doen. Alleen zo vind je je weg. Alles om ons heen is spirit. Alles hoort bij elkaar.”

Jaap Cové heeft het zichzelf zeer moeilijk gemaakt, want ófwel moet je als lezer interesse hebben in andere culturen, met name dan vooral indianen, ófwel moet je als lezer niet te kieskeurig zijn en open staan voor vele onderwerpen. Vooral zij die graag YA verkiezen, zullen dit boek zeer vlot uitlezen.
Het is eerst wat wennen aan de schrijfstijl, emoties worden spijtig genoeg bij de eerste hoofdstukken redelijk vlak beschreven en het wisselen in vertelperspectief is niet steeds makkelijk te volgen. Enkele kinderlijke elementen (en dan speel ik de bal voornamelijk naar het personage Bokke) zorgen voor een trager begin, iets wat je als volwassen lezer niet echt de moed geeft om door te zetten. En toch, toch moet je doorbijten want naarmate het verhaal vordert krijg je de indruk dat Cové meer en meer grip krijgt op zijn pen en op de weinige personages die allen een mooie rol toegespeeld krijgen.

Het boek is opgedeeld in 4 grote delen met korte, vlot geschreven hoofdstukken. Vier ruime stukken die telkens scharniermomenten van Iris’ leven grondig uitdiepen. Het heden wordt soms afgewisseld met enkele flashbacks waardoor het inzicht in de gevoelswereld van het hoofdpersonage wordt vergroot. Af en toe zeer filmisch geschreven zodat je nog een stap dichter staat bij Iris en haar omgeving. Hier moet geen tekening bij gemaakt worden, de neutrale beschrijvingen die bij eerste 70 pagina’s van het boek op je afkomen moeten met veel gedreun plaats maken voor de ene emotie na de andere. Iris vertrekt als jonge, onbezonnen puber naar Oostenrijk en ontwikkelt zich nadien beetje bij beetje tot een jongedame die rust vindt en opnieuw wil leven !

De auteur is antropoloog en dat merk je snel. De geschiedenis over native americans, de Lakota in dit geval wordt erg integer beschreven en mooi verwerkt in het levensverhaal van Iris. Het spirituele gedeelte dat de schrijver hierbij betrekt is voor sommige mensen misschien een barrière en toch werkt het uitmuntend in dit boek, het hoort gewoonweg bij Iris’ voorvaderen, bij hun culturele bagage. Verhalen en namen die je herkent (bv.: Wounded Knee), maar waar je de achtergrond niet van weet daar brengt Cové op een aangename manier verandering in, want hij verduidelijkt zeer veel. Hoewel aangenaam niet zo’n gepast woord is want het is een boek met een boodschap : Geschiedenis herhaalt zich keer op keer. Zeer positief waren de enkele zinnen en woorden Lakota die af en toe een plaats kregen of de inbreng van de wolf en de oude Lakota. Naar het einde toe schept Jaap Cové er nog wat spanning bij wat door jongeren zeker zal geapprecieerd worden. Als volwassen lezer was dit niet echt een noodzaak, maar het geeft het boek hierdoor met zeker heid een grotere YA-stempel.

‘Het web van Iktomi’ is uiteindelijk een prachtig verhaal waarin hoop, verlies, liefde en oorsprong onderwerpen zijn die Jaap Cové zeer warm verwerkt heeft, want als je met een open mind dit boek leest wekt het best wel zeer veel gevoelens bij je los.