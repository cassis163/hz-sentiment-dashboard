Dit boek is een fantastisch goed verteld verhaal en een literaire parel van verschillende stijlen en tijdssprongen door elkaar die ik aan iedereen wil aanraden.
Het verhaal gaat over Aurélie Lindeboom, nu gelukkig getrouwd met een dochtertje, maar die zo'n 10 jaar geleden een relatie had met de bekende ontwikkelingswerker, Alexander Lazlo, van Hongaarse komaf en die faam verwierf tijdens de Ethiopische hongersnood. Dan wordt Lazlo beschuldigd van en veroordeeld voor misbruik door één van zijn Ethiopische pleegkinderen , en dit maakt een abrupt einde aan hun relatie. Door hem te moeten vragen voor het tv-programma waarvoor Aurélie nu werkt als redacteur, komen ze terug met elkaar in contact waarna hij haar vraagt zijn memoires neer te schrijven en vooral ook zijn eigen versie van het verhaal dat destijds gebeurd is, en zijn "revolutionaire opvattingen"over pedofilie. Dit brengt dan ook enkele onafwendbare gevolgen teweeg. 'Een honger' beschrijft een land dat ooit veel vrijgevender en vrijzinniger was, en dat nu veel schrik heeft voor al het vreemde. Thema's als ontwikkelingssamenwerking, communisme en pedofilie wisselen elkaar voortdurend af. Het staat bol van literaire parodieën,verschillende schrijfstijlen en sprongen in de tijd maar desondanks ga je helemaal op in het verhaal. Wat een genot om te lezen!