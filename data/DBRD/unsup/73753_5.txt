Pieter Steinz mag dan lijden aan de ongeneeslijke spierziekte ALS, aan zijn productie is dat niet te merken. Steinz, heel lang kunst- en boekenredacteur bij NRC-Handelsblad en de laatste jaren directeur van het Nederlandse Letterenfonds, schreef onlangs het Boekenweekessay 'Waanzin in de wereldliteratuur' en plaatst dagelijks een bijdrage op 'Read Around The Globe', zijn internetpagina met een dagkalender van de wereldliteratuur. Daarnaast schrijft hij in de NRC de column 'Lezen met ALS'. En alsof dat nog niet genoeg is, kwam hij kort voor de Boekenweek met een waardige opvolger van 'Made in Europe', zijn bestseller van vorig jaar.

Dat nieuwe boek, 'Steinz – Gids voor de wereldliteratuur', gemakshalve al ‘de dikke Steinz’ genoemd (liefst 560 pagina’s), is een grondige bewerking en actualisering van twee eerdere boeken. Een gigantische klus, waarbij Pieter Steinz geholpen werd door zijn dochter Jet. Ook Toef Jaeger leverde bijdragen. Het resultaat is indrukwekkend: 416 schrijvers worden besproken, 104 meesterwerken, 26 one-book wonders en 26 thema’s (censuur, moeders, overspel etc.). Steinz richt zich vaak op onderlinge verbanden. Zo geeft hij bij alle schrijvers tips voor verder lezen. Via b.v.Thomas Verbogt kom je dan terecht bij boeken van Modiano, Campert, Wagendorp, Schlink en Krabbé, titels met eenzelfde stijl of eenzelfde onderwerp.

Het allermooist zijn de 52 boekwebben en de 52 landkaarten. Zo’n boekweb heeft drie kolommen. In het hart van de middelste kolom staat het boek waar het over gaat, b.v. 'Terug naar Oegstgeest' van Jan Wolkers. De rest van de middelste kolom is gewijd aan ‘Het beste van Jan Wolkers’, de linkerkolom aan ‘Invloed op Wolkers’ en de rechterkolom aan ‘Wat te lezen na Terug naar Oegstgeest’. Ook op die manier brengt Steinz samenhang aan in de wereldliteratuur. Op de landkaarten wordt per plaats of regio aangegeven welk boek zich daar afspeelt. Het boek bevat ook nog 26 literaire quizzen.

Al met al is 'Steinz – Gids voor de wereldliteratuur' goed voor vele uren grasduinen, met pen en papier bij de hand. Want het boek levert een continue stroom van titels die je echt óók moet lezen. De dikke Steinz is daardoor een onmisbaar bezit voor iedere liefhebber van literatuur.