Auteur : Eva Weaver
Titel : De poppenspeler van Warschau
Pagina’s : 329
Uitgever : The house of books



Cover;
Ik vind de cover mooi, maar wel minder goed gekozen. Op de foto staan goed gevoede kinderen, terwijl het verhaal zich afspeelt in de getto van Warschau tijdens de tweede wereldoorlog en de kinderen er omkwamen van de honger.
De cover krijgt daarom een 5 (1-10)

Het boek;
Het boek begint in New York City op 12 augustus 2009. Daniël loopt met zijn grootvader Mika langs een theater dat “De poppenspeler van Warschau” opvoert. Mika wordt onwel na het zien van de aankondiging en laat zich door Daniël naar huis brengen. Eenmaal thuis begint Mika te vertellen over zijn leven n.a.v. de poster bij het theater.

Het boek voert ons terug naar het Warschau van de eind jaren ’30 en begin jaren ’40 van de vorige eeuw. Mika is nog maar een jaar of twaalf in deze periode. De schrijfster laat ons kennismaken met het leven in het Joodse getto waar Mika met zijn moeder en opa naartoe worden afgevoerd. Het leven in de getto krijgt voor Mika een onverwachte wending als zijn opa op straat vermoord wordt door de nazi’s en omstanders de jas van zijn opa veiligstellen, zodat Mika deze mee kan nemen. De jas van opa blijkt een waar mysterie te zijn. Overal zitten geheime vakken, waar zijn opa waardevolle spullen in heeft verborgen. Een van de geheimen van de jas is een stel handpoppen. Mika komt erachter dat zijn opa in een klein kamertje in hun woning handpoppen maakte.
Op een dag wordt Mika betrapt met de handpop door een stel Nazi’s. Mika ziet dat de Duitse soldaten een oude vrouw mishandelen. Op een één of andere manier begint de handpop van Mika tegen de Nazi’s te praten. Max, een van hen, neemt Mika in bescherming door hem verplicht op te laten treden voor de Nazi’s aan de andere kant van de getto muur. Mika komt in gewetensnood. Zet hij zijn leven op het spel om te weigeren, gaat hij erin mee om zijn leven en dat van zijn familie te redden, of is er nog een andere mogelijkheid? Welke rol gaat de Duitse soldaat Max spelen in zijn leven? Is hij te vertrouwen? De schrijfster laat ons de reis van Mika en zijn handpoppen volgen in dit bijzondere verhaal.
Halverwege het boek wisselt de schrijfster van perspectief en laat ze het verhaal van de handpoppen zien door de ogen van Max, de nazi. Hij wordt naar het Oostfront gestuurd en bij wijze van afscheid uit de getto krijgt hij van Mika een van de handpoppen cadeau. Overleefd Max het Oostfront? Wat gebeurt er met de handpop die hij van Mika heeft gekregen?

Uiteindelijk voert de schrijfster ons weer terug naar New York City en maken we kennis met de kleindochter van Max, die de producent blijkt te zijn van het theaterstuk “De poppenspeler van Warschau”. De grote vraag is hoe is zij er opgekomen om een theaterstuk te maken over de poppenspeler van Warschau? Weet zij dat de ware poppenspeler van Warschau nog leeft?

Mening;
Ik vond het boek erg wisselvallig geschreven. Het gedeelte in New York City en in de getto van Warschau vond ik erg goed geschreven. Erg beeldend. De wanhoop van het leven in de getto kwam totaal tot het leven. De karakters van Mika, zijn nichtje en Max komen goed tot leven. Het verhaal liep vlot, was spannend. Ik wilde weten wat er met Mika en zijn handpoppen zou gebeuren.
Het tweede gedeelte van het boek vind ik stukken minder. Het is geschreven vanuit het perspectief van Max en komt op mij over alsof er een ander dit gedeelte heeft geschreven. Veel minder tot levend komend, oppervlakkeriger en zakelijker. Minder gevoel, terwijl het gevoel er vanaf spatte vanuit Mika’s perspectief.
Het eind van het boek vind ik wel weer invoelend geschreven.
Dit maakt dat ik het totale boek een van de minder vind in dit genre. Jammer, want het vertrekverhaal van de poppenspeler in de getto van Warschau vond ik erg aansprekend. Uiteindelijk krijgt het boek van mij net 3 sterren.