Disclaimer: Ik heb eerder korte verhalen van de auteur gelezen en stond met haar in verschillende bundels. Ik kocht deze Splinter bij de uitgever. Bij Quasis verschijnt dit jaar een boek van mijn hand.

De Splinterreeks is een geweldig concept van uitgeverij Quasis. Middels novelettes (tussen een kort verhaal en een novelle in), uitgebracht als goed verzorgd boekje, kunnen lezers kennis maken met een scala aan auteurs in het fantastische genre. De uitgever heeft in deze reeks bovendien laten zien een neus te hebben voor talent, want alle Splinters die ik tot nu toe las waren op zijn minst fascinerend. Ik zal geen top drie gaan maken, maar deze is een van mijn favorieten, samen met het boekje van Anthonie Holslag. Debby Willems is tot nu toe vooral bekend als schrijfster van korte verhalen die onder andere verschenen in Fantastische Vertellingen, Nachtwakers en Ganymedes. Maar op basis van Breekbaar hoop ik dat ze zich nog eens aan een langer werk zal wagen. Een roman van haar hand, met dezelfde rijke beelden, originele werelden en emotionele diepgang, zou volgens mij direct een van de topboeken worden in het Nederlandstalige genre.
Wat ik in dit boekje bewonderde was dat het een verhaal is dat geheel anders is dan andere fantasyverhalen. Geen Middeleeuws Europese invloeden te bekennen. In de beperkte ruimte staat het bol van de contrasten: tussen Oost en West, natuur en techniek, licht en duisternis. Het speelt met de aannames die we op basis van het ene doen over het andere en hoe mensen die oog hebben voor de natuur van anderen soms maskers moeten dragen om wat in henzelf omgaat verborgen te houden. De auteur schetst een innemende hoofdpersoon en zelfs haar tegenspeler wordt met sympathie weergegeven. Ze doseert ook nog eens perfect de informatie die de lezer krijgt en waarop diens interpretatie van de gebeurtenissen gebaseerd is. Een absolute aanrader wat mij betreft.