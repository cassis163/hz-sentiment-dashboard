'Salam Europa' Kader Abdolah
Uitgeverij Prometheus.


'Een Perzisch gezegde luidt:
'Begin met je reis en de weg zelf zal je zeggen hoe je verder moet.'

Geweldig, ik heb mij meer dan kostelijk geamuseerd met de fantastische nieuwe roman van meester-verteller Kader Abdolah: een geweldig verhaal over de sjah van Perzië die ergens eind 1800 een reis vanuit Teheran naar Europa onderneemt, in zijn kielzog gaat een enorme karavaan mee.
Sjeed Djamal, een eigentijdse docent probeert met een jonge studente de reis te reconstrueren.

'Hij zag Europa van binnenuit. Alle deuren gingen voor hem open, van de slaapkamerdeuren van de koningen tot de werkkamerdeuren van de grote ondernemers, de deuren van alle Europese universiteiten en laboratoria. In Rusland had hij de eerste gigantische ijsbreker gezien. In Duitsland had hij de supersnelle treinen en kordate kanonnen meegemaakt. In Rotterdam werden de havens grootschalig uitgebreid. Alles zag er vredig uit, maar Europa was zwanger van immense gebeurtenissen die de wereld grondig zouden veranderen'.

Machtig boek, ik heb genoten van de nieuwsgierige, belezen sjah van Perzië die alles nauwkeurig in zijn reisboek beschrijft.
Banou, de vrouw met haar eigen agenda, de karavaan en de actuele gebeurtenissen in Europa, maar zeker ook genoten van al die 'grote' mensen met hun bijzondere eigenschappen die de hele reis vanuit Teheran tot Parijs voorbij trekken zoals 'Oscar-Claude Monet, legendarisch schilder, een levende mythe van Parijs, de vader van de impressionistische schilderkunst' en zijn 'Impression soleil levant'.

Aan het einde van de negentiende eeuw vertrekt de sjah uit Parijs, hij zegt: 'Toen ik mijn reis begon wist ik niet wat ik zou meemaken. Nu weet ik het wel. Ik kwam om jullie te vinden, om jullie te zien. Jullie allemaal, van de tsaar tot Nadar, Monet en Cezanne. Bij dezen zet ik een punt achter mijn reis en keer ik terug naar huis. Au revoir l'Europe'