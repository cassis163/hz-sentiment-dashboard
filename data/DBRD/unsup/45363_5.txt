Auteur : Elmer den Braber
Titel : Mijn vader was een NSB’er
Pagina’s : Kindle versie


De cover;
Prachtige cover. Heel duidelijke situatieschets van een van de bepalende gedeeltes in het boek. De cover krijgt van mij een 9 (1-10)
Het verhaal;
In de herfst van haar leven begint Elsa Aaldering steeds meer te worstelen met haar familieverleden. Ze is een dochter van een NSB’er en dit feit heeft een heel nadrukkelijke stempel gedrukt op haar leven. Niet alleen tijdens de oorlogsjaren, maar ook de rest van haar leven. Zelfs haar kinderen hebben geleden onder het feit dat hun opa een NSB’er was. Ook al zijn zij na de oorlog geboren. Op een familiefeestje, waar haar oudere broer, haar kinderen met hun partners, en kleinkinderen aanwezig zijn, besluit ze om haar verhaal te gaan vertellen.
Ze neemt ons terug in de tijd naar de jaren van Duitse bezetting. Ze woonde als tiener samen met haar ouders en drie broers in Weesp. Haar vader had een kruidenierswinkel daar. Elsa ging naar de plaatselijke lagere school en speelde dagelijks met haar hartsvriendin Anna. Thuis werd naar de Engelse en Duitse radio geluisterd en haar ouders probeerde zo goed mogelijk voor hun gezin te zorgen. Ondanks de bezetting, leek de oorlog ver weg. De geur van chocolade van de Van Houten fabriek zweefde dagelijks door de lucht en de zaken in de kruidenierswinkel liepen goed. Naarmate de oorlog vorderde begon men ook in Weesp de gevolgen te ondervinden. De klandizie begon uit Duitse soldaten te bestaan, inwoners moesten met bonnen gaan betalen en de regels van de Duitse bezetter werden steeds duidelijker zichtbaar. Welke gevolgen hebben deze nieuwe regels voor het gezin Aaldering? Hoe gaan de gezinsleden om met al deze nieuwe regels en de gevolgen er van? Hoe reageert de Weepser bevolking op deze opgelegde regels en beperkingen? Heeft het invloed op de vriendschap tussen Elsa en Anna? Komt men alle antwoorden te weten nu Elsa besloten heeft om haar familiegeschiedenis uit de doeken te doen? Komen er ook voor Elsa onverwachte aanvullingen naar boven van haar broer en kinderen?

Mijn mening;
Elmer den Braber heeft een erg fascinerend, spannend, boek geschreven over een deel van onze geschiedenis dat vaak doodgezwegen is. Hij brengt met prachtige personages, en gebeurtenissen vermengd met historische feiten een uitstekend boek tot leven. Je voelt de sfeer in huize Aaldering en hun kruidenierswinkel. Je waant jezelf Elsa, zo invoelend en beeldend heeft hij dit verhaal opgetekend. De waanzin van de oorlog, waarin niets zwart/wit is. Hij zet je tot denken. Wat zou jij gedaan hebben? De behoefte om het verleden dood te zwijgen uit angst, schaamte of om gewoon maar te vergeten. De volgende generaties die verantwoordelijk worden gehouden voor de acties en daden van hun ouders. Je voelt de onmacht daarvan van het papier spatten. Het verhaal van Elsa heeft een aantal onverwachte wendingen waarvan je de haren overeind gaan staan. Waardoor je af gaat vragen wat zou ik in deze situatie gedaan hebben. De enorme impact van het pact tot zwijgen dat ze met haar man heeft gemaakt. Het wordt allemaal voortreffelijk beschreven.
Ik kon maar een minpuntje ontdekken en dat waren een aantal schrijffoutjes in de tekst. Die vielen mij des te meer op, omdat het boek zo goed geschreven is.
Ik zou dit boek aan een ieder willen aanraden en zelfs voor scholen zou ik dit boek als een klassikaal boek willen aanraden.
Het nawoord met een viertal mensen, waaronder Emile Ratelband, die openhartig vertellen over hun ervaring als kind met een NSB of SS-familie is een zeer indrukwekkende toevoeging.
Dit boek krijgt van mij dan ook een dik verdiende 5 sterren waardering.