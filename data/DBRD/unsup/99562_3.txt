In Laat je hersenen niet zitten probeert hoogleraar Erik Scherder ons te overtuigen van het grote belang van bewegen op het gezond en jong houden van onze hersenen. Hoewel hij er niet aan ontkomt om een en ander wetenschappelijk te onderbouwen, blijft het, ook voor een leek, goed begrijpbaar. Door de afwisseling van serieuze zaken met humorvolle anekdotes uit zijn praktijk is het een plezierig te lezen boek. Niet om in één adem uit te lezen, maar gedoseerd. En dat is ook precies wat de schrijver ons aanraadt in zijn inleiding, want als je het achter elkaar uitleest, betekent dat dat je te lang achter elkaar heb gezeten en dat is nu juist de essentie van waar het hier om draait.
Voor iedereen die nog niet overtuigd is: lees het boek. Je wordt er in ieder geval een stuk wijzer van. Niet alleen dat bewegen goed is voor vele delen van het menselijk brein, zoals de hippocampus, de prefrontale cortex en de hypothalamus, maar ook dat bijvoorbeeld het kauwen van kauwgom stressverlagend werkt. Meest belangrijke is natuurlijk dat de theorie van Scherder in praktijk wordt gebracht. Dus geef je zelf een schop onder je gat en plan een half uur bewegen per dag in en ga zo een stressvrije, (geestelijk) gezonde toekomst tegemoet.