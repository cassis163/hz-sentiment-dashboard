Hart-Slag betekende mijn kennismaking met Carlton en jongesjonges wat een kanon van een boek! Wat een bijzonder verhaal, zó indrukwekkend, gewoonweg prachtig uitgewerkt en neergezet en de emoties vliegen aan alle kanten je gemoed binnen.

Sam & Jasper, je sluit ze vanaf de eerste letter in je eigen hart en je houdt dan ook regelmatig je hart vast omdat je eigenlijk op je klompen wel aanvoelt dat dit niet kan eindigen zoals je graag zou willen. Maar er is altijd hoop toch?

Carlton kaart een zwaar onderwerp aan, maar weet dit zó in balans te brengen met avontuur en een flinke dot humor. Er wordt niets overgeslagen, de stijl is beschrijvend, beeldend en van dien aard dat het makkelijk wegleest. Het tikje Vlaams is duidelijk voor een ieder en ik hou ervan.

Het verhaal wordt ingedeeld door middel van dagen, voorzien van de mooiste quotes. Waar het ziekenhuiswezen eerst een rol speelt ga je vervolgens mee naar Londen, muziek speelt een grote rol en ik geniet met de grote G. Het is spannend, triest, en prachtig tegelijk. Het is lachen, verwonderen, afvragen en ik huil nooit om een boek maar dit wist een megabrok in mijn keel en natte ogen te veroorzaken. Liefde, vriendschap, dromen waarmaken, verlies en hoe vul je dat in?

Je leeft zó mee en ook side-kicks als Max en Jonathan, de ouders en pleegouders spelen hun eigen fantastische rol. Niets wordt aan het toeval overgelaten, uitdieping ten top.

Nu zul je denken dat in een verhaal als dit een plottwist niet mogelijk lijkt. En dan word je óók nog volledig omver geblazen, om daarna weer op te krabbelen, en dan wil je als lezer wel sprintend naar het einde. Na de finish is het bijkomen. Bijkomen van dit overweldigende verhaal wat me nog lang bij zal blijven.

Conclusie:

Op alle fronten vijf stralende sterren voor Hart-Slag.

Karin Meinen-Samenlezenisleuker