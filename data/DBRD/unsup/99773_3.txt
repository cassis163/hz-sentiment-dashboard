Bij het lezen van de achterflap van de debuutthriller van Luc Boonen komt spontaan Paul Jambers om het hoekje kijken: overdag is hij magazijnier-vrachtwagenchauffeur en s nachts loopt hij met de verre...kijker door de bossen, gaat hij gluren bij de buren en laat hij zijn pen rijkelijk vloeien.

Uit de hoogte zou een spannend verhaal over schuld en geduld moeten zijn. Vooral geduld moet je hebben; als thrillerfan word je de eerste 25 paginas verleid door een goed begin dat alle kanten op kan gaan. De spanning zit er in als Willem, het hoofdpersonage, samen met zijn gezin brutaal wordt aangereden tijdens een fietstochtje naar oma en opa op een eerste mooie lentedag, de bestuurder vluchtmisdrijf pleegt en de auto totaal uitgebrand wordt teruggevonden. Het politieonderzoek loopt op een dood spoor aangezien er geen forensisch bewijsmateriaal wordt gevonden. Willem herinnert zich niets meer van het ongeval behalve één voor hem belachelijk detail: hij was heel eventjes gestopt om een bonte specht te bekijken die zich had verstopt achter een stam. De specht heeft zijn leven gered.

Helaas ebt de reeds opgebouwde spanning snel weg.

Luc Boonen laat het hoofdpersonage de rest van het boek aan het woord en je wordt meegesleurd in het rouwproces van Willem waardoor Uit de hoogte eerder een roman wordt dan een thriller.

Om de dood van zijn gezin te kunnen verwerken, verbergt hij zich net als de bonte specht in een oude boom, een eik die zich te midden van een villawijk bevindt. De villawijk zou volgens de beschrijving op de achterflap een verschrikkelijk geheim verbergen. Door Willems observaties vanuit de eik kan je mee gluren in de levens van diverse personages. Door de wel enorm gedetailleerde omschrijvingen voel je je op bepaalde momenten net als een voyeur. Iedereen wil wel eens gluren bij de buren, weten wat er zich afspeelt achter de gesloten deuren.

Het slot van het boek kwam bij mij niet aan als een totale verrassing.

Uit de hoogte is mooi geschreven, dat wel, maar een thriller is het verre van.

Voor de rijkelijk poëtische pen een 9; helaas een 6je wat het thrilleraspect aangaat.

Bedankt Luc voor dit lekkere verhaal.