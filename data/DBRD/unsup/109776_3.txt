(Recensie komt oorspronkelijk hiervandaan: https://nlboekenrecensies.wordpress.com/waanzin-mel-wallis-de-vries/)

Waanzin – Mel Wallis de Vries

Kort na elkaar verdwijnen er vier meisjes. Spoorloos. De politie denkt dat ze zijn weggelopen en besteedt weinig aandacht aan de vermissingen.
De zeventienjarige Claire is met haar vader naar Rotterdam verhuisd. Ze haat de stad en mist haar oude vriendinnen vreselijk. Ze ligt behoorlijk met zichzelf (en de nieuwe vriendin van haar vader) overhoop. Dan opeens is haar leven in gevaar. Een geheimzinnige man heeft het op haar gemunt. Claire raakt al snel verstrikt in een psychologisch kat-en-muisspelletje. Weet ze uit handen van de man te blijven? En is er een verband tussen de vier verdwenen meisjes en het verhaal van Claire? Pas tijdens de bloedstollende ontknoping komt Claire achter alle antwoorden.

Claire heeft het niet makkelijk, een jaar geleden is haar moeder gestorven en ze kan het niet vinden met de nieuwe vriendin van haar vader. Het enige wat Claire nog heeft van haar vroegere leven in Amsterdam is Zoë.

Claire is ook erg veranderd sinds de verhuizing naar Rotterdam, ze is meer gesloten en heeft op school vrijwel geen vrienden of vriendinnen. Waar ze vroeger bij de populaire club hoorde, wordt ze er nu door getreiterd.

Als op een dag de politie op de stoep staat, schrikt zowel Claire als haar vader, wat hebben die hier te zoeken?

Als blijkt dat ze opzoek zijn naar de jongen die Claire de hele tijd belt, krijgt Claire een misselijkmakend gevoel. Wat heeft Nick nou gedaan? Hij was er voor Claire en luisterde naar haar verhalen, hij was een van de weinige die echt naar haar luisterde!

Als blijkt dat het mobieltje van Nick het mobieltje is van de vermiste Amber én het mobieltje waarmee hij naar drie, nu spoorloze, andere meisjes heeft gebeld, voelt Claire zich helemaal niet goed, ze weet niet goed of ze de politie moet geloven.

Dit is weer een lekker wegleesboek van Mel Wallis de Vries waarbij je zelf eigenlijk niet hoeft na te denken. Ik moet toch zeggen dat ik het plot vrij onverwachts vond, wat natuurlijk altijd leuk is bij een boek wat makkelijk leest.

Dit boek is een aanrader voor zowel jong als oud, zeker omdat het gewoon heel makkelijk te volgen is en dus goed leesbaar is.

Ik geef dit boek 3/5 sterren.