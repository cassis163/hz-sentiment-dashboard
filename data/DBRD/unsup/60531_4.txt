'Gewist'- Teri Terry



Genre: young adult
Uitgeverij: Imagine YA Books
ISBN: 9789463334594
Uitvoering: paperback
Aantal pagina’s: 432
Verschijningsdatum: 15 Maart 2019

Met grote dank aan Uitgeverij Imagebooks voor het recensie-exemplaar.

Inhoud
In 2020 is het mis gegaan met de wereld. De strijd is in 2050 beslecht op enkele terroristen na, die de gevestigde orde met aanslagen trachten te ontwrichten. De regering heeft bepaald dat iedereen onder controle staat van het regime. Overtreders verdwijnen en jongeren worden gewist. Leren in een ziekenhuis opnieuw praten, lopen en de geldende normen en waarden. En worden geplaatst in een nieuw gezin met een Levo. Een apparaat dat om de pols zit en registreert hoe de persoon zich voelt. Het verhaal volgt Kyla Davis die op haar zestiende is gewist. Ze is anders dan alle anderen.

Mijn mening
De jonge uitgeverij van young adult boeken ‘Imagine’ is onderdeel van Imagebooks en komt bij de lancering met een viertal titels waarvan deze Gewist er een is. En wat een prachtige boeken om te zien. Omslagen zijn mooi vormgegeven en met luxe details uitgevoerd volgens de jongste druktechnieken. De boeken zijn dik en herkenbaar aan een bij alle releases doorgevoerde lay-out. Alle boeken worden geleverd met hun eigen boekenlegger. Het zijn stuk voor stuk sieraden voor in de boekenkast. De overige titels hebben ook hier bij de Perfecte Buren een recensie verkregen.

Dit boek van Teri Terry stamt al uit 2012 en verkocht meer dan honderdvijftigduizend exemplaren alvorens het nu vertaald en wel in mijn handen ligt. Het boek is de eerste uit een trilogie en in juni van dit jaar verschijnt het tweede deel Gebroken en in augustus het derde en laatste deel Versplinterd. En zo verschijnt de hele trilogie in een korte periode en dat vind ik persoonlijk een groot pluspunt.

Wanneer er een serie bestaat die ik de jeugd wil aanraden is het deze. Het is een plezier om te lezen. De personages zijn uitermate goed gekozen en alle ontwikkelingen hebben een realistisch effect op deze personages. Iedereen reageert zoals je zou denken en willen. En alle zorgen en kansen die bij de lezer ontstaan, komen kort daarna in het verhaal aan bod. En wat een spanning en sensatie! Het is een aaneenschakeling van gebeurtenissen die je enerzijds aan je stoel gekluisterd houden en anderzijds tot denken aanzetten. Hoe de wereld eruit is komen te zien is een logisch gevolg van hoe we anno 2019 met de aarde en elkaar zijn omgegaan. Social media, mobiele telefonie, het milieu, de strijd op basis van geloof, geaardheid en ras. Het heeft ons in deze nieuwe wereld gebracht waar mobiele telefoons verboden zijn voor mensen onder de eenentwintig jaar en internet is gecensureerd en gereduceerd tot een propagandamiddel.

De wereld is beklemmend en er ontstaat een nieuwe tweedeling in de bevolking. Zij die zich aan de regels houden en zij die deze regels tegen het licht houden. En zich er tegen verzetten.
Er is ruimte voor alle onderwerpen die jongeren aanspreken. Het ontsnappen aan de regels; ze willen verleggen. Romance en verliefdheid. De wens om ergens bij te horen en de pestkop, voor wie je nooit veilig bent.

Eindoordeel
Gewist is een boek voor jongeren en volwassenen. Ik heb mij er meer dan uitstekend mee vermaakt. Het zet een afschrikwekkend beeld neer van onze nabije toekomst. En toont feilloos alle bedreigingen en kansen op ontsnapping.
Bovenal is het een boek dat je laat nadenken over jouw eigen herinneringen. Wat als je moest leven zonder herinneringen? Alle ervaring en levenslessen hebben je gevormd tot wie je nu bent. En dan ben je vergeten wie er deel uitmaakten van je gezin, wat je blij maakt en verdrietig. Een leeg geheugen.
Gewist beschrijft een door de overheid opgelegde ‘dementie’ bij jongeren als straf na het tonen van gedragsproblemen. Een thema dat aandacht geeft aan deze veelvoorkomende ziekte zonder belerend te zijn. Maar op een aansprekende en angstaanjagende manier. Zelfs wanneer er heldere momenten komen.

In mijn optiek is dit eerste deel de opmaat naar veel meer spanning. Ik ga zeker de overige twee delen ook lezen. Ik kan het boek door de vele taal en stijlfouten geen vijf sterren geven. En dat is jammer.

Gewist krijgt van mij vier sterren.

Mijn persoonlijke songtekst

‘I don't remember, I don't recall
I got no memory of anything at all
I don't remember, I don't recall
I got no memory of anything
-anything at all.

(Peter Gabriel – I don’t Remember)

Peter van Bavel
De Perfecte Buren