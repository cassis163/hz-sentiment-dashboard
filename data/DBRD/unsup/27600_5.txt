Zoals de doorgewinterde Baldaccifan wel weet intussen, schrijft hij in 'series', en dan bedoel ik dat er in zijn boeken altijd een bepaalde hoofdpersoon verschijnt die we eerder al een beetje leerden kennen.
In dit boek, Doelwit, is Will Robie weer terug met in zijn kielzog zijn eerdere 'aartsrivaal' Jessica Reel. Dat deze twee nu samen werken is het gevolg van een missie die ze in een eerder boek tot elkaar bracht (waar ik natuurlijk lekker niks over ga vertellen, dat snap je wel!)
Robie en Reel zijn twee uiterst goed getrainde huurmoordenaars die in dienst zijn van de Amerikaanse regering, zeg maar gerust van de top omdat ze vaak geheime opdrachten uitvoeren die rechtstreeks van hun president komen, of de mensen die dicht bij deze hoogste macht van de USA staan.

Doelwit heeft verschillende verhaallijnen.
Zo komen we meer te weten over de achtergrond van Jessica Reel,
leren we een keiharde Noord-Koreaanse bitch kennen die door beton lijkt te kunnen gaan,
verdiepen we ons wat meer in de politieke perikelen in de wereld (geen zware kost, maar duidelijk beknopt uit de doeken gedaan)
en zien we hoe verschillend familiebanden kunnen zijn....

Spannend als altijd, want wie kun je vertrouwen in een wespennest van intriges, complotten en samenzweringen.
Wil de overheid alleen deze twee besten in hun vak om een uiterst zware missie te voltooien of hopen sommigen dat Robie en Reel zelf ook het loodje leggen bij het uitvoeren van dit ingewikkelde plan.
Zullen ze fit genoeg zijn en wat heeft een bepaald familielid in petto voor Jessica?
Je valt van de ene verhaallijn in de andere, makkelijk te volgen omdat het zo akelig lekker leesbaar geschreven is allemaal. Petje af weer voor zijn boeiende schrijfstijl.

Weer een echte aanrader (MijnMening) !!