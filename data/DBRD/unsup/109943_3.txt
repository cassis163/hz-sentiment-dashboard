Pieter Aspe, ik had nog nooit van hem gehoord. Tijdens een verblijf in Belgie konden mijn vrouw en ik me weer eens niet beheersen en met een vracht vol boeken keerden we huiswaarts, waaroder de 'eerste' van Aspe. Naderhand las ik een korte biografie van hem en werd me het een en ander duidelijk. Aspe heeft Latijn gestudeerd en dat komt terug in zijn boek. En ook zijn job als concierge van de H. Bloedkapel te Brugge komt naar voren als Van In te rade moet gaan bij .... de concierge van de H. Bloedkapel.

Van In lebbert er lekker op los. Zoals De Cock zijn cognac heeft, zo drinkt Van In de Duvels bij de vleet. Hij heeft er een duvelbuikje aan overgehouden, maar dat verhinderd niet dat de schone Hannelore verliefd op hem wordt. Brugge moet wel trots zijn op deze auteur, die de stad promoot. Het is lekker leesvoer, weinig gecompliceerd en toch van een beter niveau dan 'onze' Baantjer, die maar niets anders kan dan in herhalingen vallen.