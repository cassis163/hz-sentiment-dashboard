Zijn naam verraadt het al: Gangster Anders is een crimineel die pas is vrijgelaten uit de gevangenis. In Stockholm gaat deze vijftiger in zee met Per Persson, een hotelreceptionist in een miserabel pension. De andere compagnon is Johanna Kjellander, een pastor die uit haar kerk werd verbannen. Dit fraaie trio zet een lucratieve onderneming op, waarbij Gangster Anders de klusjesman is voor de Zweedse onderwereld. Op bestelling timmert hij iemand in elkaar, doden staat niet meer op zijn programma. Per is een geboren organisator en Johanna is welbespraakt. Op een dag gaat Anders zich echter verdiepen in de Bijbel en meent hij het Licht te zien. Hij richt zelfs met zijn twee zakenpartners een eigen kerk op. Totdat ze moeten vluchten als het te heet wordt onder hun voeten. Van een brute en drankverslaafde moordenaar tot een brave en gelukkige man. Eer het zover is zullen Anders en zijn kompanen nog wel een en ander op hun geweten hebben.

Hij had een succesvol mediabedrijf, gooide zijn leven om en begon te schrijven. De 100-jarige man die uit het raam klom en verdween was meteen een bestseller. We zijn nu zes jaar verder en Jonas Jonasson (1961) heeft zijn derde roman uit: Gangster Anders en zijn vrienden (en een enkele vijand); alweer een ellenlange titel. Bovenal een roadnovel vol absurde en komische situaties. Een van zijn volgende boeken zou best wel eens totaal anders kunnen worden, de zoon van deze Zweedse auteur smeekte zijn vader om een kinderboek te schrijven.

“De pastor vroeg of hij opnieuw contact met Jezus zocht en of er misschien geen antwoord kwam. Dat moest Gangster Anders dan niet persoonlijk opvatten, misschien werd het een beetje te veel voor Jezus. Hij had tenslotte zoveel te doen: lege netten met vis vullen, dode zoons van weduwen tot leven wekken, blinden laten zien, demonen verdrijven uit mannen die niet konden praten…” Jonasson bekritiseert dan wel het christendom, veroordelen doet hij echter niet. De Bijbel wordt door elk van de protagonisten op een eigen wijze geïnterpreteerd.

Jonas Jonasson beschrijft zijn hoofdpersonages behoorlijk vaag zodat de lezer zelf zijn verbeelding moet gebruiken. Zo weinig mogelijk uiterlijke kenmerken geeft de auteur prijs. In enkele rake zinnen typeert hij zijn drie protagonisten, meer heeft hij echt niet nodig om je als lezer te prikkelen. Geen ingewikkelde verhaallijnen, wel af en toe leuke maar toch te verwachten plotwendingen.

Dit verhaal mist enige snelheid, die komt pas op het einde. Jonasson vergaloppeert zich daar even, hij schakelt immers plots over naar de topversnelling waardoor zijn schrijversmotor in het rood slaat. Precies alsof hij het beu wordt en het manuscript dan maar onmiddellijk klaar moet zijn.

Een beperkt aantal hoofdpersonages, gekoppeld aan eenvoudige verhaallijnen, een gematigd tempo en een verhaal dat rijkelijk is voorzien van komische situaties. Dit moet dus vlot lezen, dit is hier ook het geval.

Gangster Anders en zijn vrienden (en een enkele vijand) is een bijzonder amusant en vrolijk verhaal. Een absurd maar toch erg vermakelijk avontuur dat plaatsvindt in het hedendaagse Zweden.

Fan van Jonas Jonasson, of wil je graag met hem kennismaken? Klim dan ook eens uit het raam, niet om te verdwijnen maar om deze luchtige roman te gaan kopen!