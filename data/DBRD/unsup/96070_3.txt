Recensie

Red jezelf – Kelly Braffet

Op de cover van het boek zie je de titel in rode, gekraste letters. Ook zie je een soort scheermesje een ‘snee’ in het boek maken, tot bijna onderaan, waaruit een druppel bloed komt gelopen. Daarnaast staat de tekst: ‘een bloedstollende thriller over familiegeheimen en het maken van keuzes’. Het is best een heftige cover, die zeker mijn aandacht zou hebben getrokken in de winkel. Het is een cover die goed past bij een thriller en zeker ook bij deze thriller. Na het lezen van het boek, spreekt de cover nog meer aan omdat je dan weet wat het met het boek te maken heeft. Ik geef de cover van het boek daarom een 8.

Red jezelf gaat zeker om familiegeheimen en het maken van keuzes, zoals de cover al aangeeft. Een deel van het boek gaat over Patrick (en zijn familie), wiens vader onder invloed van alcohol een jongetje dood rijdt. Welke keuze maakt Patrick: zijn vader aangeven of doen alsof er niets is gebeurd en verder gaan met het lezen? Deze keuze zal niet alleen invloed hebben op het leven van Patrick, maar ook op die van zijn vader en zijn broer Mike.
Daarnaast volgen we ook het verhaal van de zusjes Layla en Verna, die opgroeien in een streng, christelijk gezin. Layla heeft een omslag gemaakt van het christelijke meisje naar het gothic meisje, en dreigt haar zusje hierin mee te slepen. Aan Verna de keuze om zich mee te laten slepen of om een keuze te maken die misschien wel een invloed zal hebben op de rest van haar leven.
Gedurende de loop van het verhaal kruisen de levens van deze mensen elkaars pad en ontwikkelt het zich naar een strijd op leven en dood.

De levens van de hoofdpersonen worden goed uitgewerkt in het boek. Per hoofdstuk verandert het oogpunt vanuit welke je het verhaal leest. Dit maakt het boek zeker interessant en boeiend. In het begin gebeurt dit op chronologische volgorde, maar op een gegeven moment verandert dit in het boek. Dit vond ik persoonlijk erg wennen, aangezien dit in het begin van het boek niet zo is en je er pas achterkomt halverwege het hoofdstuk. In het laatste hoofdstuk verandert ongeveer per alinea het oogpunt vanuit welke je het verhaal leest, ook dit is dan weer even wennen. Op zich vind ik het wel leuk dat de auteur dit heeft gedaan met het boek, om het een beetje spannend te maken. Maar het probleem is een beetje dat je het niet verwacht en als je het door hebt even moet omschakelen.

De opbouw van het verhaal vind ik tamelijk langdradig. Je vraagt je de eerste 300 pagina’s af waar het verhaal naartoe gaat en in de laatste pagina’s gebeurt alles in sneltreinvaart. Persoonlijk hou ik ervan als het boek iets eerder al wat actie vertoont en dit vasthoudt gedurende de rest van het verhaal. Dit is uiteraard een persoonlijke smaak en verschilt dus per persoon. De spanningsopbouw duurt dus vrij lang, maar daarentegen vraag je je wel heel het boek af wat er zal gaan gebeuren en wanneer. Dit is de positieve kant van deze langzame opbouw.

Ik geef dit boek 3 sterren. Van mij had het verhaal eerder spannend mogen worden en hadden de hoofdstukken beter chronologisch kunnen blijven voor de duidelijkheid. Daarentegen is het een onderwerp wat altijd speelt en waar iedereen weleens mee te maken heeft gehad, in welke hoedanigheid dan ook. Ik denk dat dat ook veel mensen zal trekken. Het boek leest lekker weg, en nadat je er eenmaal inzit, wil je het ook graag in één keer uitlezen.