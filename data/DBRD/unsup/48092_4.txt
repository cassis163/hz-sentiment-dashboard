Het verhaal gaat over de vrij onervaren Londense politieagente Lacey Flint. Ze krijgt persoonlijk te maken met een vrouw die in haar armen sterft en het slachtoffer lijkt te zijn van een brute moordaanslag. En bij deze ene moord blijft het niet, er volgen er meer. Lacey had in haar jeugd een bovengemiddelde interesse voor Jack the Ripper en ze wijst haar collega's er op dat de moorden een wel heel sterke gelijkenis vertonen met die van de 19e eeuwse seriemoordenaar. Daarbij blijkt de moordenaar ook interesse voor Lacey zelf te hebben.

Mijn oordeel
Het boek boeit vanaf de eerste letter. De proloog is intrigerend. Het is duidelijk dat er iets verschrikkelijks met iemand gebeurt en dat deze persoon hulp zoekt bij Cathy. Wat er nou precies aan de hand is? Dat blijft een raadsel. Bolton heeft er voor gekozen om de flitsen met Cathy regelmatig terug te laten keren. De flitsen zijn herkenbaar, steeds cursief gedrukt. Als lezer blijf je eigenlijk vrijwel tot het eind van het boek in het ongewisse wat er nou precies met Cathy en de andere persoon is gebeurd. Ook wordt maar langzaam duidelijk wat de relatie is met het verhaal van Lacey Flint over de Jack-the-Ripperachtige moorden. Hierdoor weet Bolton de lezer tot het einde toe in spanning te houden. Dat gecombineerd met een lekker lezende schrijfstijl en een zeer verrassende plot maken Zielsgeheim het lezen meer dan waard.
Het geraffineerde verhaal bracht mij ertoe om, nadat ik de laatste bladzijde had omgeslagen, de cursieve delen te herlezen om vast te stellen of alle stukjes echt op deze manier op de plaats konden vallen. Om de aanwijzingen te vinden die ik bij het lezen toch over het hoofd bleek te hebben gezien. Knap geschreven.

Wat mij betreft is Zielsgeheim een aanrader. Ik ga ook zeker meer van Sharon Bolton lezen.