Korte inhoud

Ik herinner me het moment nog goed. We keken uit over zee, toen Anna me een vraag stelde.
‘Als ik iets vreselijks deed, zou je dan nog steeds van me houden?’
Wat zou jij gezegd hebben? Anna was de vrouw van mijn leven. Over drie weken gingen we trouwen. Natuurlijk hield ik van haar, wat ze ook op haar geweten zou hebben. Tenminste, dat dacht ik. Maar ze begon zenuwachtig in haar tas te rommelen en liet me een foto zien. ‘Dit komt door mij.’
Ik staarde naar haar geheim, verbijsterd, en wist dat onze levens voorgoed veranderd waren. Geschokt stond ik op en vertrok, zonder nog een woord te zeggen.
Toen ik terugkwam was Anna verdwenen. Sindsdien ben ik naar haar op zoek.

Auteur

Guillaume Musso (1974) werkte na zijn middelbare school een tijdje als ijsverkoper in New York. Hij komt nog regelmatig in de Verenigde Staten, waar veel van zijn boeken zich (deels) afspelen. Musso is inmiddels een van de bestverkopende auteurs in Frankrijk. Zijn werk wordt in 36 landen uitgegeven en er zijn al meer dan 18 miljoen exemplaren van zijn boeken verkocht. www.guillaumemusso.com

Mijn mening

Allereerst wil ik A.W. Bruna uitgevers bedanken voor het recensie-exemplaar van dit boek. Ik ben een van de deelnemers aan de blogtour rond dit boek.

Ik moet bekennen dat dit het eerste boek is dat ik lees van deze auteur. En nadat je mijn recensie hebt gelezen zul je snappen waarom ik dit betreur.

In Het meisje uit Brooklyn lezen we mee met Raphaël. Zijn huwelijk met Anna is niet ver weg meer, maar voorafgaand vraagt hij haar naar haar geheimen. Anna laat hem een schokkende foto zien, die alles zal veranderen. Is Anna wel wie ze zegt dat ze is?

"Mijn ogen vallen dicht. Ik ben uitgeput. De psychische en psychologische weerslag van de uren die ik heb doorgemaakt. Ik zit op mijn kruk en vecht om niet in elkaar te zakken."

De thrillerlezer komt snel aan zijn trekken in dit boek. Musso neemt je vanaf het eerste hoofdstuk mee op een achtbaan vol twisten en plotten. Dit wordt ook nog eens afgewisseld door de verhaallijn van de personages. Diverse keren wordt het vanuit een ander persoon verteld wat zorgt voor een kloppend geheel aan het einde. En met recht aan het einde, want tussendoor word je meermaals op het verkeerde ben gezet en blijven er genoeg losse eindjes over, die pas op het laatst aan elkaar geknoopt kunnen worden. Hierdoor houdt Musso de lezer vast tot het bittere eind. Een knap stukje schrijfwerk wat past bij een bestsellerauteur. Hij doet zijn titel eer aan.

Een leuk detail vond ik dat elk hoofdstuk begint met een literaire quote. Passend aangezien de hoofdpersoon zelf ook schrijft.

Wat mij betreft heeft Musso een meesterwerk neergezet. Een thriller die je niet in de koude kleren gaat zitten en je voorlopig niet meer loslaat.

Snap je nu waarom ik het betreur dat dit voor mij het eerste boek is dat ik las van Guillaume Musso?


Het meisje uit Brooklyn

ISBN: 9789400508545. Uitgever: A.W. Bruna. Oorspronkelijke titel: La fille de Brooklyn. Vertaald door: Maarten Meeuwes. Verschijningsjaar: 2017. Aantal pagina’s: 315. .