Bier en saté blijken, in de praktijk, toch vaak de ideale combinatie te zijn. Wanneer je er serieus over na gaat denken is het wel wat vreemd dat eten op een stokje wereldwijd voorkomt. Zo komt de saté van origine uit het prachtige Indonesië, maar dit gerecht komt ook in veel andere landen voor. Zoals onder andere in de Antillen, Italië en Suriname. Van over de hele wereld kom je vleesrecepten op een stokje tegen, maar ook recepten voor spiesjes met vis, groente en fruit.

De meeste recepten in het boek worden ondersteund door aangename bier-tips van de biersommelier Hans Tönissen. Hij is een van de weinige Nederlanders die zich een erkend internationaal gediplomeerde biersommelier mag noemen. In het boek Saté & Bier deelt hij zijn kennis over biersoorten graag met de lezer. Dit receptenboek is dan ook veel meer dan een kookboek. Bij alle wereldse satégerechten worden de biersoorten vermeld die er het beste bijpassen. Waarbij de smaak van zowel het bier als van het gerecht het beste tot zijn recht komen en de smaken als het ware samensmelten. Zo ontstaan de perfecte combinaties. Een zomerse barbecue wordt nooit meer hetzelfde!

In het introductiegedeelte van het boek kun je veel lezen over de achtergrond van Saté, wist je bijvoorbeeld dat Kebab de voorloper was van de ons zo vertrouwde saté? Ook de daaropvolgende hoofdstukken zijn allen zeer informatief, er wordt diep in gegaan op diverse bieronderwerpen. Zo wordt het brouwproces uitvoerig besproken, de veranderingen rondom ons biergedrag en de weder opkomst van ambachtelijke biersoorten. De satérecepten komen daarbij min of meer op de tweede plaats. Het boek is dan ook meer een bierboek te noemen dan een kookboek of receptenboek. Dat neemt niet weg dat de verhalen en diepgaande informatie over bier al interessant genoeg zijn om het boek aan te schaffen. Een leuk cadeau voor iedere bierliefhebber. Daarnaast zijn de satérecepten die in het boek zijn opgenomen meer dan de moeite waard om zelf thuis klaar te maken en aan je gasten te serveren. De gegeven biersuggesties zijn daarbij een rijke aanvulling. Het boek leent zich dan ook goed als inspiratiebron voor een leuke saté en bierproeverij. Succes verzekerd!