Er zijn van die boeken die al heel lang op je verlanglijstje staan en daar om de ene of de andere reden eigenlijk nooit vanaf komen. Andere boeken trekken je aandacht, de boekenkast is al zo vol en zo ken ik nog wel duizend andere excuses. Maar via een boekenswap kwam dit boek alsnog op mijn pad en wat ben ik blij dat ik meteen de hele boxset gekregen heb!

Dit is een YA zoals een YA hoort te zijn. Het bevat daardoor aardig wat clichés, waardoor het boek niet bepaald onvoorspelbaar is, maar ik heb me daar eigenlijk geen moment aan gestoord. Want de clichés waren goed uitgewerkt en in een vermakelijk en gelaagd jasje gegoten dat helemaal werkte.

Naast dat het boek in een heerlijk toegankelijk taalgebruik geschreven is, kent het boek een heel fijn tempo. Er is een prima afwisseling tussen actie en emotie en het boek valt eigenlijk nergens helemaal echt stil. Vanaf het begin tot aan het einde is het een bruisende waterval die je meesleurt en niet meer loslaat tot je het verfrissende warme meer aan het einde hebt bereikt.

Ook de personages, zij het niet altijd even gelaagd en gecompliceerd uitgewerkt, zijn leuk. Het is makkelijk om een bepaalde band met ze te voelen en nog makkelijker om mezelf met hen te identificeren. Ook de onderlinge banden en vriendschappen zijn goed neergezet en hoewel er zeker wel een amoureus plot in zit, is dit absoluut niet overheersend en al helemaal niet waar het hele boek om draait.

Voeg ten slotte nog een goed plot met een sterke mythologie toe en je hebt een boek dat heel veel lezers ongetwijfeld wel zal kunnen bekoren. Mij in elk geval wel! Ik heb al zin in het volgende deel! (Maar dat moet nog even wachten ;-))