De wereld van de 43-jarige journaliste Mikayla stort in wanneer ze wordt geconfronteerd met de zelfmoord van haar man Steven. Ze was gelukkig met haar man en kinderen en had alles wat haar hartje begeerde. Steven Jackson, geboren in Canada, blijkt echter een onverwachte erfenis voor Mikayla achter te laten: een huis in Rocky Roads, British Columbia, Canada. Mikayla wist niet dat hij een huis bezat in Canada en wordt steeds nieuwsgieriger naar het leven van haar man. Kende ze hem wel?

In Amsterdam voelt ze zich na de dood van Steven eenzaam en besluit om samen met haar 7-jarige zoontje Jason en haar 16-jarige dochter Valerie te emigreren naar Canada. Ze wil haar nu eenzame leven ontvluchten en zich toeleggen op het schrijven van haar eerste thriller. Daarvoor zoekt ze de rust in het klaarblijkelijk uitgestorven Rocky Roads.

Maar van rust vinden en het schrijven van een thriller komt niet veel. Mikayla's journalistenbloed begint harder te stromen wanneer ze wordt geconfronteerd met een aantal eigenaardige zaken, zoals de onopgeloste moord op Joanna la Croix van twintig jaar geleden. Ze gaat op eigen houtje onderzoek doen naar deze moord en ontdekt meer dan ze wilde.

Al snel wordt duidelijk dat Rocky Roads een duister geheim herbergt. En dat is niet alles; nadat Mickayla in het verleden van dit stadje gedoken is gebeuren er vreemde dingen in om haar huis.
Jason meent zelfs dat het spookt, dat het huis vervloekt is. Als hun hond Gollum spoorloos verdwijnt neemt Mikayla zelf het heft in handen.
Ze moet en zal de onderste steen boven krijgen. Maar of dat een goed idee is?

Mijn mening:

Al op de eerste bladzijde wordt de lezer 'pats boem!' vastgeklonken aan het verhaal en dat verandert niet meer totdat het boek uitgelezen is.

Het vervloekte huis is geschreven vanuit de eerste persoon. Dit zorgt er voor dat je aandacht gevangen blijft; als lezer kijk je mee door de ogen van de hoofdpersoon.
De auteur heeft een sfeer neergezet die unheimisch genoemd mag worden in een geloofwaardig verhaal waarin de spanning steeds blijft stijgen. Een vleugje gepaste erotiek vindt zijn weg zonder hinderlijk te zijn in deze spannende thriller.

Bovendien zijn de humoristische uitspraken heerlijk om te lezen.
'Al met al zag de man er slonzig uit. Als ik hem in Amsterdam tegen zou komen, zou ik hem wat geld toestoppen.'
Wanneer de twijfel toeslaat bij de hoofdpersoon voel je dat als lezer alsof het jou zelf aangaat. Het is een echte 'whodunnit'.
Het personage van Mikayla is heel goed beschreven en haar emoties zijn zeker herkenbaar.

Lydia van Houten heeft een waarlijk meesterwerk afgeleverd met het schrijven van Het vervloekte huis.