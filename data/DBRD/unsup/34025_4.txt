Zonder het transgenderverhaal is ‘Aldus Sybren’ van Micha Meinderts een leuk coming-of-age liefdesverhaal vanuit het perspectief van een man. Maar omdat Sybren een transgender man is wordt het boeiend.

Brechtje of Britt, zoals ze in Amerika wordt genoemd, waar ze op haar achtste met haar ouders naartoe verhuisd, heeft meisjesdingen nooit leuk gevonden. Ze wil een jongen zijn, sterker, ze is een jongen. Een jongen in een meisjeslichaam.

In afwisselende hoofdstukken vanuit Sybren na zijn transitie en Brechtje ervoor doet Micha Meinderts openhartig uit de doeken hoe het is om een transgenderman te zijn die op mannen valt.
Dankzij een hormoonbehandeling met testosteron en een borstoperatie krijgt hij borst en baardhaar, bezoekjes aan de sportschool zorgen voor een flinke biceps. Na een mislukt huwelijk met Brian, die niet met een homo kan leven, wil Sybren opnieuw beginnen in Rotterdam. Hij gaat tijdelijk bij oom Willem wonen, die ook een baan als webmaster voor hem heeft. Hij maakt nieuwe vrienden. Collega nerd en hetero, Jan. Vera, een vrouw die hij via een website kent en Jeffrey, een homo in de sportschool werkt en Sybren leuk vindt en de aantrekkingskracht lijkt wederzijds. Via Jan leert Sybren Olivier kennen, een aan werk verslaafde illustrator. Met de nieuwe vrienden is het acceptatieproces van zichzelf en dat van anderen begonnen.

Sybren ziet zichzelf door de ogen van zijn vrienden en weet dat hij nooit 100 % man zal zijn, dat maakt hem onzeker. De gesprekken met Jan en Vera, Sybrens beste vrienden, blijven soms pijnlijk oppervlakkig. Zij weten niet dat hij een transgender is en hij worstelt met het dilemma, wie vertel je zoiets wel en wie niet. Dus gaat Sybren het echte gesprek vaak uit de weg, zijn gedachten maken dan de gevoelens af en die zijn vaak verfrissend en relativerend.

Sybrens wereld is die van jongeren van deze tijd: gamen, kleren, donuts, cola en bier. Gelukkig wordt zijn leven met Olivier een stuk rijker, al kan ook Olivier niet 100% voor hem kiezen omdat Sybren op dezelfde plaats komt als zijn werk.

Dit persoonlijke, kwetsbare verhaal komt op een goede tijd uit. Steeds meer jongeren worstelen met deze moeilijke vraagstukken en Micha heeft hun pad geëffend.