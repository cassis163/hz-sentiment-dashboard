Toen ik een tijdje terug dit boek langs zag komen, sprak de flaptekst me meteen aan. Als tiener heb ik zo veel fantasy-trilogieën gelezen dat ik op een gegeven moment geen elf of dwerg meer kon zien, maar De dochter van de Toragh klonk verfrissend anders.

En het stelde niet teleur. Het was een van de eerste boeken die ik las voor de Hebban Reading Challenge. Ik heb er een dag of twee over gedaan, dus je kan wel stellen dat het erg vlot las. Op basis van de achterflap verwachtte ik een strijd tussen Priade en Birana aan de ene kant, en de landen aan de overzijde van de kloof aan de andere, met op de achtergrond het (waarschijnlijk tragische) liefdesverhaal tussen Nura en Armina. Om niets te spoilen, ga ik hier verder niet op in, maar ik was positief verrast door de daadwerkelijke verhaallijn. Toch waren er ook wat puntjes die ik minder vond. Zo kwamen de liefdesverklaringen voor mijn gevoel wat erg snel.

Ik heb lang getwijfeld tussen drie of vier sterren. Jammer dat je geen halve sterren kan geven! Uiteindelijk heb ik toch voor vier sterren gekozen omdat ik in de tussentijd Twilight (in de categorie 'Een boek dat je absoluut niet wilt lezen') twee sterren heb gegeven en ik De dochter van de Toragh qua originaliteit, leesbaarheid en romance echt wel meer dan één ster beter vond.

Ik heb dit boek met veel plezier gelezen. Het is origineel en leest fijn. Absoluut een aanrader als je eens wat anders dan standaardfantasy wilt lezen! Ik kon niet vinden of er een vervolg komt, maar ik ben erg benieuwd hoe het Nura en Armina en de andere personages hierna vergaat.