Een familiereünie is het derde en laatste deel in de serie De wilden van Sabri Louatah. Deze politieke saga is zo actueel dat ze de lezer een heleboel stof tot nadenken geeft.

In dit slotstuk ligt de nadruk vooral op de band tussen de broers Fouad en Nazir. Fouad is met de familie Chaouch meegevlogen naar New York en heeft het vertrouwen van de president gewonnen. Ondertussen plant Nazir, die nog altijd onvindbaar is, zijn terugkeer naar Frankrijk. De politieke intrige die in Broers, vijanden uitgesponnen werd, lijkt nog verder te reiken dan eerst gedacht.

Hoe verder de reeks vordert, hoe beter de personages uitgewerkt zijn. Er wordt bovendien gretig geschrapt in het aantal personages. Wie voor het verhaal niet belangrijk is, wordt nauwelijks nog vermeld. Dat zorgt ervoor dat de personages die er wel toe doen, veel meer diepgang krijgen. Waar in De Franse bruiloft nog op een bijna folkloristische manier over de familie Nerrouche geschreven werd, zijn het nu echte mensen van vlees en bloed.

De sfeer is ook grimmiger. Fouad, publiekslieveling in Broers, vijanden, dreigt nu van zijn sokkel te vallen. Ook zijn vriendinnetje Jasmine komt minder karikaturaal uit de verf. Ze lijkt volwassener en krijgt een eigen stem. In Een familiereünie is de harmonie ver zoek. Iedereen wantrouwt iedereen. De eens zo sterke familieband dreigt barsten te vertonen. De verscheurdheid binnen de familie is bijna voelbaar. Fouad haat zijn broer, maar het blijft wel zijn broer. Hun doodzieke moeder verafschuwt wat haar zoon Nazir gedaan heeft, maar het blijft wel haar zoon. Bovendien moet Fouad ook met andere zaken in het reine zien te komen.

Een familiereünie is het minst sterke deel in de reeks, die met Broers, vijanden zijn hoogtepunt kende. De bedoeling is duidelijk: komt er een verzoening tussen de broers en zullen ze de ultieme droom van hun moeder waar kunnen maken: een vreedzame hereniging van alle familieleden? Zullen er koppen gaan rollen binnen de veiligheidsdiensten en hoogste politieke echelons? Zullen de families Nerrouche en Chaouch ongeschonden uit dit avontuur komen? Veel vragen die op het einde van Broers, vijanden onbeantwoord bleven, krijgen in Een familiereünie hun ontknoping. Alleen is die ontknoping een beetje lang uitgesponnen en flirt ze hier en daar zelfs met de geloofwaardigheid. Er worden nieuwe verhaallijnen toegevoegd, terwijl de lezer al meer dan genoeg op zijn brood kreeg. Het maakt de plot soms onnodig ingewikkeld.

In zijn geheel is de reeks De wilden zeker de moeite waard. Ze werpt een hallucinante blik op wat er gebeurt in een land waar onverdraagzaamheid, rassenhaat en extremisme hoogtij vieren. Als die verdeeldheid ook nog eens door politiek gesjoemel in de hand gewerkt wordt, is harmonie ver te zoeken. De wilden is een eyeopener, een boek over identiteit, eigenheid, herkomst, verdraagzaamheid en de multiculturele samenleving zoals we ze vandaag kennen. Over schuld en vooroordelen. En vooral over hoe die vooroordelen een land in verdeeldheid kunnen achterlaten. De wilden krijgt heel terecht de stempel politieke thriller en familiesaga in één.