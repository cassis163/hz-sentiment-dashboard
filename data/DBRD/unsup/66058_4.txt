Raynor Winn debuteerde met ‘Het zoutpad’. Sinds ze het South West Coast Path heeft gelopen, is ze langeafstandswandelaar en schrijft ze onder andere over de natuur en wildkamperen. Ze woont in Cornwall met haar man Moth en hun hond Monty.

Raynor Winn en haar man Moth zijn al meer dan dertig jaar samen. Binnen een paar dagen raken ze echter alles kwijt. Door een speculatieschandaal verliezen ze hun oude boerderij in Wales die ze in de loop der tijd hebben opgeknapt en omgebouwd tot een goedlopende B&B, en Moth krijgt te horen dat hij een ernstige ziekte heeft. Ze hebben niets meer over en nog maar weinig tijd. Een impulsief besluit volgt: ze gaan het eeuwenoude South West Coast Path lopen, een pad van duizend kilometer langs de zuidkust van Engeland, weg van alles en iedereen.

‘Het zoutpad’ is het debuut van Raynor Winn. In korte tijd raken zij en haar man Moth alles kwijt en beginnen aan een lange wandeltocht van Minehead naar Poole, het zogeheten South West Coast Path. Met niet meer dan twee rugzakken, een tent en de kleding die ze aanhebben begint hun tocht door het oeroude, verweerde landschap van rotsen, kliffen, zee en lucht. Als zwervers trekken ze rond met maar één doel: overleven en het bereiken van de finish. Winn beschrijft hun reis zo gedetailleerd dat het net is of je met ze mee wandelt. In gedachten hoor je het geluid van de meeuwen en de zee en zie je de omgeving voor je. Zelfs de veranderingen van het weer en de regen beleef je mee. Deze twee mensen sluit je voor altijd in je hart. De auteur weet als geen ander de emoties en het verdriet, die met deze beslissing om het pad te gaan wandelen en hun reis, neer te zetten in haar verhaal. Een verhaal waar je stil van wordt en je hart van breekt. Hoe kan het toch dat een mens ineens alles kwijt is wat hij/zij heeft opgebouwd en waar zoveel herinneringen aan kleven. Tijdens de reis verandert hun tocht in een ware ontdekkingsreis door het één worden met de natuur, het ontmoeten van nieuwe mensen en de moeilijkheden die ze op hun pad tegenkomen maar overwinnen.

‘Het zoutpad’ drukt je weer eens met de neus op de feiten. Niets is voor eeuwig en ineens kan je hele leven omslaan. Bijzonder hoe deze twee mensen zich hier doorheen slaan en uit alles het beste halen. Hoe moeilijk hun pad ook is, ze twijfelen er nooit aan om hun medemensen te helpen. Prachtig ook om te lezen hoe de reis zelfs een helende werking heeft.
Dit debuut is er eentje die je na het openslaan moeilijk weg kunt leggen en waarin je door wilt blijven lezen. Een sterk verhaal dat met kracht en de nodige humor is geschreven.

Ik waardeer het boek met 4,5*