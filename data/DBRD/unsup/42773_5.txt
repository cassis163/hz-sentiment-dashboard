Het beste van Adam Sharp is een boek wat op mij diepe indruk heeft gemaakt. Ik kende de schrijver niet, maar werd direct gegrepen door zijn humoristische schrijfstijl. Het boek vertelt het verhaal van Adam en Angelina. Adam is getrouwd met Claire en woont in Engeland. Ze hebben geen kinderen, en leiden een ogenschijnlijk rustig leventje. Plotseling ontvangt Adam een e-mail van zijn Australische ex-vriendin Angelina. Met Angelina heeft hij een geweldige tijd beleefd toen hij destijds in AustraliÃ« woonde & werkte. Zij was actrice en hij kluste af en toe bij in een piano bar. Daar zijn ze elkaar tegengekomen, en zo ongeveer aan elkaar blijven plakken. Adam twijfelt of hij wel moet reageren op de mail, maar uiteindelijk besluit hij dit te doen. Vervolgens neemt zijn leven een hele aparte wending, alsof hij in een achtbaan is gestapt die onophoudelijk doorraast.
Ik zal niet verklappen hoe het verhaal afloopt, wel vind ik het een geweldig mooi en verrassend einde. Het hele verhaal is doorspekt met muziek, en achterin het boek is de lijst met liedjes te vinden (ook op Spotify).
De schrijfstijl van Graeme Simsion spreekt mij enorm aan. Het schijnt dat hij bekend is geworden door Het Rosie Project. Ik heb dus eerst het verhaal van Adam Sharp gelezen, en heb vervolgens gelijk Het Rosie Project gekocht. Ik heb er een nieuwe favoriete schrijver bij.
Dit boek kan ik iedereen aanraden; het leest makkelijk, geschreven met humor, er zit vaart in, en de personages zijn herkenbaar.