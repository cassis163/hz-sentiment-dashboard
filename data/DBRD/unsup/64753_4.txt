Samenvatting:
Bruno zijn opa is net overleden en in die tijd verblijft hij vaak bij tante Linna omdat zijn papa en mama bezig zijn de praktische dingen te regelen. Ondertussen heeft Bruno met Arthur een hut gebouwd aan de rand van het bos. Er zijn echter ook drie pestkoppen die het leven van Bruno en Arthur proberen te verzuren.

Maar zodra het middernacht is verandert Bruno in Bruino (een superheld die nergens bang voor is) en zint hij samen met Arthur op wraak.


Mijn mening:
Zoals op de omslag van het boek vermeld staat gaat het onder andere over vriendschap en moed. Maar ook over de dood en hoe je ermee omgaat. Met Bruno gaat het goed zoals hij zegt als zijn vader er naar vraagt, in tegenstelling tot zijn moeder die veel huilt. Hoe ga je om met emotie is voor iedereen verschillend en dat niets fout is blijkt wel uit hoe de ouders van Bruno er mee omgaan. En ook het thema pesten en gepest worden komt aan bod.

Dat hij moedig is om zijn pestkoppen aan te pakken maar daarvoor wel in de rol van superheld moet kruipen is een mooi gegeven zoals kinderen het volgens mij inderdaad zien.

Ik vind de vertaling mooi en de schrijfwijze past bij de leeftijd van de doelgroep (8-10 jaar). De conversaties die de kinderen hebben zijn zoals ze zijn.

De daden en de gevolgen die Bruno onderneemt/ondergaat passen bij het principe ‘boontje komt om zijn loontje’ als je het mij vraagt.

De illustraties zijn passend bij het verhaal en sluiten mooi aan bij de belevingswereld.

Bruno wordt een superheld is een vermakelijk boek wat vlot leest en de kinderen zeker een paar uurtjes zal vermaken en wellicht enkele herkenningspunten opleveren.