Een journaliste (Marie Vaerewwyck), een toponderhandelaar (David Fox Cabane) en de Europese president (Thomas van de Broeck) krijgen een mailtje waarin een vreemd ultimatum staat. Hun wordt gezegd voor een bepaalde tijd een antwoord te publiceren op de vraag: “Hoe kan de EU het verloren vertrouwen van haar kiezers terugwinnen”.
Geen van drieën gaat op dit mailtje in.
Dan worden gelijktijdig zes eurocommissarissen ontvoerd en er komt een nieuw ultimatum, waarin ook gezegd wordt dat Marie, David en Thomas verplicht worden samen te werken om aan het ultimatum te voldoen.
Ook de laatste Britse eurocommissaris is ontvoerd. De laatste, want de Brexit is aanstaande.
Het is duidelijk dat de ontvoerders, die aangeduid worden met de Dark Force, de actie goed hebben voorbereid en de zes eurocommissarissen blijken allemaal een duister verleden te hebben of doen in het heden dingen die niet goed te praten zijn. Deze feiten worden via internet wereldkundig gemaakt. Een macaber spel begint, waarbij de hoofdpersonen hun best moeten doen aan de eisen van de ontvoerders te voldoen om het leven van de ontvoerde eurocommissarissen niet op het spel te zetten.
Het bordspel Diplomacy wordt genoemd, kan volgens de regels hiervan een oplossing worden gevonden?
En hebben Marie en David ook iets te verbergen en kunnen zij dat geheim houden of wordt dat ook naar buiten gebracht? En wat is de rol van Thomas?
De Britse Karen McGillen, voorzitster van de denktank GEBTE (Give Europe Back to the Europeans) gaat een steeds belangrijker rol spelen in het geheel, maar hoe oprecht is zij in wat ze zegt en doet?
Zal de Europese Unie ten onder gaan of is zij nog te redden?
Veel vragen waarop in Het Brussel-syndroom om een antwoord komt.

Het Brussel-syndroom is een politieke thriller met een actueel tintje, omdat de Brexit en de invloed van Rusland op de Europese politiek erin verwerkt zijn.
De korte hoofdstukken, telkens vanuit het perspectief van een van de hoofdpersonen, maakt dat het boek redelijk vlot leest.
Wat het nut is van het regelmatig vermelden van het bordspel Diplomacy is niet duidelijk. Er wordt verder niets mee gedaan in de uitwerking van de plot.

Jammer genoeg heeft het boek weinig diepgang en spanning, al is de plot wel goed gevonden.
Al met al is het boek geen topper. Als er wat meer uitgediept zou zijn, was dat wel mogelijk geweest. Het onderwerp is er interessant genoeg voor.