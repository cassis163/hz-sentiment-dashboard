Opgedragen aan mijn kinderen. Opgedragen aan alle kinderen, ook zij die zonder liefde opgroeien.

Deze thriller bevat vijf delen en speelt zich af tussen het voorjaar van 2016 en de nazomer van 2017.

In de eerste twee delen worden alle personages voorgesteld en krijg je als lezer een beeld van hun heden en verleden. Dit verloopt gezapig.

Door het boek heen vertelt het hoofdpersonage Lilith Van Winckel (Lil) haar verhaal in de ik-vorm. Haar karakter wordt goed uitgediept.

Lilith Van Winckel (Lil) is getrouwd met Jim. Haar drie kinderen zijn het huis al uit. Ze heeft een goede baan. Aan geld heeft ze geen gebrek.

Dan slaat het noodlot toe. Een tragische gebeurtenis zet het leven van Lil volledig op z’n kop. De hevige pijn en verdriet die ze ervaart kan ze niet meer aan. Ze neemt een dramatisch besluit; ze gooit zich voor een aanstormende trein. Gezien haar gemoedstoestand van de laatste tijd is niemand in haar omgeving echt verbaasd.

Is de tragische gebeurtenis de ware reden dat Lil voor de trein is gesprongen of speelt er iets anders?

Alsjeblieft, Mevrouw (of Mijnheer) de Dood, doe het zachtjes aan en laat de gruwel gewoon achterwege, als het even kan, alsjeblieft.

Caroline Dumoulin wil iets aan de wereld verbeteren. Ze besluit dat ze groupie van een gevangene wil worden. Op deze manier helpt ze een eenzame gevangene. Ze heeft hem met zorg uitgekozen. Het is geen moordenaar, verkrachter of pedofiel; niks van dit alles. De eerste briefwisseling vindt plaats op 25 februari 2017. Vrij snel leidt de briefwisseling ertoe dat ze maatjes worden; zielsverwanten. Ze spreken af, als hij binnenkort vrijkomt, elkaar te ontmoeten.

Hoe verloopt deze ontmoeting?

Alex en Kell zijn elkaar op straat tegenkomen. Ze zijn allebei dakloos. Ze krijgen een relatie en het is dik aan. Dan verdwijnt Alex plots. Kell maakt zich grote zorgen.

Waar is Alex en waarom laat hij niets meer van zich horen? Was Kell toch niet zijn ware liefde, zoals hij steeds beweerde?

Jenna is een alleenstaande oudere vrouw, die onlangs haar baan is kwijtgeraakt. Om de tijd te doden gaat ze vaak naar het strand. In de buurt staat ze bekend als vriendelijk, maar erg op zichzelf. Ze gaat, zonder dat iemand dit weet, geregeld op bezoek in de gevangenis.

Wie bezoekt ze daar?

In de parkeergarage bij het ziekenhuis vindt een arts in de vroege morgen van 13 juni 2017 een lijk. Ze belt meteen de politie. Het slachtoffer is flink toegetakeld. Aan inspecteur Karin Zachée en haar team om uit te zoeken wie de dader is en waarom deze gruwelijke moord plaatsvond.

Gaat hun dit lukken?

‘Wie dit ook gedaan heeft, hij moet wel heel pissig geweest zijn.’

De verschillende verhaallijnen houden je als lezer bij de les. Stukje bij beetje kom je tot de ontdekking, dat alle personages met elkaar te maken hebben. Vanaf hier neemt de spanning toe. De verrassende wendingen in het verhaal zorgen dat het boeiend blijft. De plot is niet echt verrassend; laat je eerder glimlachen.

Op de wazige cover, die deels naar de achterflap doorloopt, is een gezicht afgebeeld met blauwe ogen. Onderaan de cover zijn twee kinderen getekend door een kind. Verder zie je her en der woorden, die nauwelijks te lezen zijn; ze voegen ook niks toe. Behalve de woorden: ‘Tijd voor wraak’. Later in het verhaal wordt de omslag duidelijk.

De titel Uitgebroed had niet beter gekozen kunnen worden.

Het is merkbaar dat de auteur haar kennis als gerechtsarts heeft gebruikt. Tot in detail laat ze de lezer meekijken in een mortuarium; hoe gaan ze daar te werk en wat is belangrijk? Hoe verloopt een reconstructie en onderzoek bij de politie? De dialogen van de verhoren worden levendig weergegeven.

De gruwelijkste gebeurtenissen en de gedachtegang van de verschillende personages worden goed verwoord en in beeld gebracht. Keuzes die mensen maken worden begrijpelijk en de daarbij behorende emoties zijn voelbaar.

Actuele thema’s, zoals bijvoorbeeld drugs- en alcoholmisbruik, verborgen geweld binnen een gezin, eenzaamheid bij ouderen en gedwongen opname in een psychiatrische kliniek, worden aangeroerd.

Deze met veel vernuft geschreven thriller onderscheidt zich doordat het een reëel en overtuigend verhaal is. De psychologische aspecten zijn goed beschreven en laten zien dat beschadigd vertrouwen, geestelijke en lichamelijke mishandeling, verloren vriendschappen, geld en de wil om te overleven; zich los maken van het verleden, mensen kunnen veranderen. Angst en onzekerheid worden ingeruild voor koelbloedigheid en op je hoede zijn.

In Uitgebroed is de grens tussen dood en leven een dunne lijn. Een falend overheidssysteem kan hier debet aan zijn.

De NUR-code geeft literaire thriller aan; psychologische thriller is hier gevoelsmatig eerder van toepassing.

Zijn mensen wel wie ze zeggen dat ze zijn?

Een knap uitgebroed debuut!



Originaliteit: 5*****

Schrijfstijl: 4****

Psychologie: 4****

Spanning: 3,5***

Plot: 3,5 ***