Van 1990 tot 1995 verschenen van de hand van de Britse auteur Elizabeth Jane Howard [1923-2014]de eerste vier delen van de Cazalet kronieken waarin we de familie Cazalet konden volgen gedurende de jaren vóór, tijdens en net na W.O II

In 2013, een jaar voor haar overlijden, verscheen er nog een vijfde deel met als titel 'All change' dat in 2019 in het Nederlands verschijnt onder de titel: Veranderingen. Dit boek brengt ons een decennium verder in de tijd en beschrijft een tijdspanne die loopt van half 1956 tot eind 1958.

All change of Veranderingen is een passende titel voor dit vijfde boek want er is in die jaren inderdaad veel veranderd. De leden van oudste generatie Cazalets zijn intussen overleden; de kinderen en pubers uit de vorige boeken zijn volwassen geworden en enkele daarvan zijn getrouwd en hebben een nieuwe generatie op de wereld gezet; het eens zo bloeiende houtbedrijf gaat met grote sprongen de ondergang tegemoet en dat blijkt grote gevolgen te hebben voor Home Place dat voorheen altijd de plaats was voor de hele familie om 'thuis te komen'

Voor wie de eerste vier boeken gelezen heeft, net als ik, is het absoluut een must om ook dit laatste boek uit de serie te lezen. Ik had het zeker niet willen missen want ik was erg benieuwd naar hoe het alle personages verder vergaan was.

Toch laat Veranderingen mij ook enigszins teleurgesteld achter.

Naast enkele hoofdstukken die écht de sfeer uit de eerdere delen oproepen, in de bloemrijke stijl die we van Howard gewend zijn, zijn er verder al te veel té korte hoofdstukjes die nogal afgeraffeld zijn, waarbij het lijkt alsof de auteur nog snel over elk personage iets wil vertellen, echter zonder dat er enige diepgang in zit.

De kinderen van de jongste generatie bijvoorbeeld komen zo vliegensvlug voorbij dat het niet mogelijk is om hen een beetje te leren kennen en vóór de lezer goed doorheeft wie hun ouders zijn - zonder de bijgevoegde stamboom is dit echt niet te doen - zijn ze alweer voorbij.

Ik kreeg de indruk dat Howard in een enkel boek informatie heeft willen proppen die eigenlijk meerdere boeken had kunnen vullen wanneer ze daar de tijd voor had gehad. Wellicht heeft ze geweten dat ze daar de tijd niet meer voor had want kort na het verschijnen van 'All change' is zij overleden.

Moet je 'Veranderingen' dan nog wel lezen na ‘Lichte jaren', 'Aftellen', 'Verwarring' en 'Bevrijding'? Ja, natuurlijk wel. Maar stel je dan wel in op een totaal ander tempo en op een minder bloemrijk, beschrijvend taalgebruik. En maak gebruik van de bijgevoegde stamboom om de draad niet te verliezen.

Ondanks alles wat ik hiervoor schreef had ik dit boek niet willen missen. Toch geef ik er één sterretje minder aan dan aan de eerdere delen.