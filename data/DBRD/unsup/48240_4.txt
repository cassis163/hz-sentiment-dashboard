Stilleven
Noor is halverwege de dertig en woont al jaren samen, met haar vriend Ewald. Ewald en Noors moeder vinden dat het hoogtijd wordt voor een gezin. Hoewel Noors eierstokken rinkelen vind zij zelf dat de tijd rijp is voor een andere baan. Wanneer zij een baan als conservator aangeboden krijgt bij het Van Gogh museum verruilt zij haar Stilleven bij Ewald en Itteren in, voor een bruisend leven in Amsterdam.

De schilder en de conservator
Wonderlijk genoeg hebben Vincent en Noor veel van elkaar weg. Als eerste is daar de de liefde voor de kunst. Verder hebben beide bindingsangst. Van Gogh versleet vele vrouwen in zin leven, maar de ware heeft hij nooit kunnen vinden. Noor moet er niet aan denken haar hele verdere leven met Ewald en drie kinderen in Itteren te moeten slijten. Er komen enkele rare kwasten voorbij in het boek, maar of de ware er voor Noor bij zit? Van Gogh verkocht in zijn leven maar een handvol schilderijen en stierf in grote armoede. Na haar breuk met Ewald blijft er voor Noor ook niet veel meer over. Ze verlaat Maastricht met €90.000, een hypotheek en wat dozen met kleding. Vincent stapt na een depressieve tijd uit het leven. Gelukkig wordt Noor, in de moeilijke periode die zij mee maakt, opgevangen door haar zus en een goede vriend. Met een gezonde dosis verstand en met beide oren nog aan haar hoofd vind zij haar weg in de kunstenaarswereld.

De kunstenaarskolonie
Samen met haar zus Kiki (werkzaam voor een beroemd kunstenaar) en oud studievriend Joost (kunsthistoricus en werkzaam bij het Rijksmuseum) betrekt zij een oud pand aan de Herengracht. Met hulp van klusjesman Gijs maken de drie er hun eigen knusse kunstenaarskolonie van. Noor is niet veel thuis. Met collega (wiki)Majella werkt zij aan een grote tentoonstelling, waarvoor zij stad en land af moet reizen. Op haar tripjes ontmoet Noor de grootste kunstkenners van de wereld en hoort zij een gevaarlijke onthulling.


Het Van Gogh museum
Astrid Harrewijn geeft ons een blik achter de schermen van het Van Gogh museum. Wist jij dat de directeur niet deugt? Dat ze in de kunstwereld echt over lijken gaan? De schrijfster vertelt ons, in Drie vrienden, een huis (en een klusjesman), er alles van. Na het lezen is het leuk om het Van Gogh museum te bezoeken. Het is alleen jammer dat er geen kortingsbon achter in het boek zit. http://www.vangoghmuseum.nl/

Een gouden lijst voor Astrid Harrewijn?
Voor de zesenzestigste verjaardag van Noors moeder maken Ewald en haar vader een fotoalbum. Noor en Kiki moeten hiervoor 66 goede eigenschappen van hun moeder op papier zetten. Wat overigens niet mee valt. Omdat dit getal met regelmaat terug komt in het boek lijkt het mij wel een leuk idee om 66 goed eigenschappen van dit boek op te schrijven. Ik maak alvast een beginnetje. Wie vult de lijst hier onder aan?

1. Het verhaal zit goed in elkaar.
2. Het bevat de typische Harrewijn humor.
3. De liefde voor de kunst is voelbaar in het verhaal.
4. De cover ziet er vrolijk een aantrekkelijk uit.
5. Het verhaal is makkelijk leesbaar.
6. Het boek heeft een fijne schrijfstijl.
7. Het boek maakt nieuwsgierig naar het Van Gogh museum.
8. We kunnen ook nog wat leren van het boek (van de routes van de Amsterdamse trams tot aan het beoordelen van de schilderijen aan toe),
9. De karakters zijn leuk..
10. Het verhaal is origineel. Een museum en een conservator zijn in de ogen van velen super saai. Nou bij Harrewijn beslist niet!
11. Het verhaal is verrassend.
12. Een tikkie spannend.
13. Best luchtig op z'n tijd.
Hier volgen de goede eigenschappen die ik gekregen heb van Edriënne (boekenleven) van de Hebban-leesclublezers en de eigenschappen die ik in andere recensies op Hebban tegen kwam. 14. Astrids personages voelen zo echt dat het je beste vrienden zouden kunnen zijn.
15. Als je Landschap bij Avondschemering nog nooit hebt gezien, is dit een hele goede reden om eens een kijkje te nemen.
16. Courgettes en aubergines zullen je voortaan altijd laten lachen.
17. In het midden moet je toch een paar traantjes laten.
18. Astrid Harrewijn gaat clichés uit de weg. Verwacht je bij de titel een hele sexy klusjesman waar iemand verliefd op wordt, nou, klusjesman Gijs is veel leuker!
19. Na Majella’s moeder ga je je eigen moeder alleen maar meer waarderen (tenzij je wel van Lila houdt).
20. Astrid’s taalgebruik is heerlijk en heel eigen, hoewel Drie vrienden, een huis (en een klusjesman) verschilt van haar eerdere boeken, haal je haar stijl er zo uit.
21. Het verhaal zet je aan het denken (hoe ziet mijn ideale toekomst er uit?).
22. Er wordt niet zoveel in gesekst, dus ik kan het boek uitlenen aan mijn (schoon)moeder..
23. Er zit veel vaart in het verhaal.
24. Het verhaal is geloofwaardig.
25. Fijn dat er aan een vervolg wordt gewerkt.
26. Leuk die herkenbare moeder-bemoeienissen.
27. Lekker vakantielectuurtje.
28. Prettig lezen die korte hoofdstukken.
29. Het boek voelt volwassener aan dan de eerdere boeken.
30. Het verhaal trekt aan voor echte Amsterdammers.
31. Een drieluik is zeker leuk voor de echte serieliefhebbers (én voor de kunstliefhebbers)
32. Vanaf nu is het elke dag om 13h10 Selfietime!
33. Harrewijn helpt musea en conservators af van hun saaie imago.
34. Een lesje kunstgeschiedenis, ook als je er geen affiniteit mee hebt.
35. Zin in een dagje Amsterdam (met of zonder bezoek aan hét museum), natuurlijk lunchen op de Herengracht.
36. Harrewijn toont het belang van vriendschap.
37. Harrewijn toont aan dat piekeren geen zin heeft.
38. Werk om te leven. Niet om te werken.
39. Het boek kan zo worden verfilmd.
40. Te snel uit. Is dit nu een goed of slecht punt?
41. Leuke titel.
42. Na het lezen schaam ik me dat ik nog nooit in het Van Gogh Museum ben geweest.
43. Interessante ontknoping.
44. Naarmate het boek vordert wordt het verhaal beter.
45. Het boek heeft genoeg diepgang.
46. Het boek is 4 sterren waard.
47. Het is een fascinerend verhaal.
48. Het boek was moeilijk weg te leggen.
49. Het is echte escapeliteratuur (een verhaal om gewoon even uit het dagelijks leven weg te stappen).
50. De korte inhoud op de cover maakt nieuwsgierig.
51. Harrewijn heeft grondig research gepleegd (blij dat het eens niet ging over zonnebloemen en aardappeleters).
52. Leuk om eens een verhaal te lezen over een man ie een goede relatie met zijn schoonmoeder heeft.
53. Fijn dat Joost de relatie tussen de groenten die vrouwen eten en hun seksuele voorkeur aantoont. Ik zat hier al jaren over in…
54. Ik kan niet wachten tot het boek van Joost verschijnt. Werken op de groenteafdeling wordt dan pas echt leuk!
55. Goed idee die 66 goede eigenschappen voor een 66 jarige schoonmoeder. Gelukkig is die van mij pas 50!
56. Het boek werd dankzij tientallen boekselfies (om 13h10 op 23 februari) trending topic! https://twitter.com/hashtag/dveheek?f=images&vertical=default&src=hash&lang=nl
57. Goede publiciteit rondom het boek door de uitgeverij.
58. Perfecte leesclubboek https://www.hebban.nl/p/leesclub-drie-vrienden-een-huis
59. Typisch vrouwenboek.
60. Gelukkig hebben we de film nog http://www.lovingvincent.com/
61. Ik vraag mij bij het zien van De aardappeleters wat hun seksuele voorkeur is.
62. Het verhaal heeft mijn interesse in kunstroof en vervalsing gewekt.
63. En in het werk van Jeff Koons.
64. Binnen een week 19 recensies op Hebban! https://www.hebban.nl/boeken/drie-vrienden-een-huis-en-een-klusjesman-astrid-harrewijn
65. Ik kan de categorie ‘Een boek met een enorm lange titel’ afstrepen op mijn Challengelijst https://www.hebban.nl/challenge 66. Een boek met 66 goede eigenschappen is wel een heel bijzonder boek!