Ada Vaughan is een naief meisje met een groot talent; zij kan kledingstukken creëren met een grote kennis van stoffen en technieken. zij gebruikt dat talent om zich te ontworstelen aan haar burgerlijke milieu en haar vooruitzichten lijken uitstekend als zij in dienst komt bij mevrouw B en daar haar eerste stappen zet naar een veelbelovende carrière.

Dan ontmoet ze de welgestelde Stanislaus von Lieben en vandaar gaat haar leven bergafwaarts. In eerste instantie groeit haar zelfvertrouwen en ze wentelt zich in dromen van een huwelijk met Stanislaus en een toekomst als modiste vergelijkbaar met Chanel. Ze neemt echter in haar naïviteit de verkeerde beslissing om met hem naar Parijs te vertrekken en komt daar al gauw in de oorlog terecht. Stanislaus verlaat haar en ze komt via de opvang in een klooster, als gevangene bij de commandant van het kamp Dachau terecht waar ze slavenarbeid moet verichten. Ze blijft zich vastklampen aan haar droom een beroemd modiste te worden, maar de keuzes die ze maakt en de consequenties van haar beslissing zich te verbinden aan Stanislaus von Lieben, zullen haar ondergang inluiden.

Het boek leest prettig en het verhaal grijpt je aan. De schrijfster had misschien de karakters nog wat meer mogen uitdiepen, maar het verhaal van Ana is evengoed een verhaal wat bij je blijft.

Ik zie Ada niet als een sterke vrouw, maar veel meer als een naïef meisje wat niet leert van wat haar overkomt. Ze jaagt dromen achterna en heeft weinig realiteitszin. Door goede raad te negeren komt ze in een oorlogssituatie terecht en ook daarna blijft ze verkeerde keuzes maken. Ze is gevoelig voor glamour en lippenstift en moet daar uiteindelijk een hoge prijs voor betalen.

Een fijn boek om te lezen, maar ik vond het geen echte topper.