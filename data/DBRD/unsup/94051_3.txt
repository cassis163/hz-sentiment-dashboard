Deze schrijver kende ik natuurlijk al van zijn kostelijke boekwerkje over ‘de 100-jarige die uit het raam klom en verdween’, en dit boek ligt heel erg in dezelfde lijn. Wat we dus lezen is wederom een vertelling over de bizarre avonturen van een ongedachte held, met veel dwarsverbandjes naar de wereldgeschiedenis en historische personages. Het plot gaat razendsnel, is kluchtig en zit weer vol met hoogst onwaarschijnlijke en ronduit krankzinnige plotwendingen. Een belangrijk plotelement is wederom dat de hoofdpersoon beschikt over een grote rijkdom (deze keer diamanten ingenaaid in de zoom van een versleten jas). En zelfs de hoofdpersonen uit beide boeken, hoe verschillend ook (een hoogbejaarde Zweedse man versus een jonge zwarte vrouw uit Zuid-Afrika) lijken eigenlijk heel erg op elkaar, door hun intelligentie en onverstoorbare en nuchtere karakter. Hoewel wederom toch wel weer erg geestig, vond ik dit boek hiermee uiteindelijk daarom toch teveel een herhalingsoefening om het echt te waarderen. Mijn tip is dus: lees gewoon één van de beide boeken en laat het daarbij!