In de zorg komt ethiek continu om de hoek kijken. Echter, de theorie en praktijk komen vaak niet overeen. Er kunnen nog zoveel casussen en protocollen zijn; op het moment suprême kan het nét allemaal anders zijn dan verwacht. En dat is logisch, want ieder mens is uniek. Hierdoor zijn alle zorgmomenten rondom een zieke patiënt altijd anders. Dit maakt werken in de zorg prachtig, zo ervaart Sander dit ook; het komt telkens duidelijk naar voren in zijn boek. Tegelijkertijd is het werken in de zorg vaak moeilijk en emotioneel zwaar; want wanneer doe je het als zorgverlener goed? Dit komt doordat elke zorgverlener zijn/haar eigen kaders heeft; immers, iedereen heeft andere normen en waarden. Unieke zorgverleners komen unieke patiënten tegen. Ik vond hetgeen Sander beschreef herkenbaar, ook al ik werk in een ander vakgebied binnen de zorg. Daar zijn ook veel ethische dilemma's. Ik heb meerdere traantjes weggepinkt tijdens het lezen; de dood komt rauw binnen en toch ook sereen. Mooi om te lezen hoe menselijk Sander hier mee om gaat en zijn intuïtie volgt, binnen wettelijke kaders.