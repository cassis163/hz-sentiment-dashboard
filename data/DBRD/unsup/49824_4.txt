Het boek is het debuut van Kate Scelsa, het is een Young adult roman.
Het gaat over drie jongeren, Mira, Sebastian (Sebby) en Jeremy, van 16 die alle drie zo hun problemen hebben. Mira begint met een schone lei op een nieuwe school. Ze heeft haar ouder beloofd dit keer te functioneren zoals andere mensen. Ze wordt echter doodmoe van dit leven en kan zich goed voelen bij haar beste vriend Sebby. Sebby woont in een pleeggezin en dat is geen pretje. Hij valt op jongens, maar met Mira heeft hij een speciale band. Jeremy is een verlegen jongen, die na een incident op school vorig jaar teruggetrokken is. Hij ontmoet Mira en Sebby, waardoor zijn leven voorgoed veranderd.
Dit verhaal wordt verteld vanuit de drie hoofdpersonen, wel heeft de schrijfster er voor gekozen om ze niet alle drie vanuit de ik-vorm te vertellen. Het verhaal van Jeremy is in de ik-vorm, dat van Mira in de derde persoon (ze) en dat van Sebby in de jij-vorm. In het begin is dat even wennen. Waarom ze hiervoor gekozen heeft, is niet duidelijk.
Het boek leest erg vlot omdat de hoofdstukken kort zijn en het lettertype groot.
Je kan je goed inleven in de situaties van de drie, die alle drie heel herkenbaar zijn. Ze zijn anders dan de anderen op school en juist daarom passen ze bij elkaar. Hun levens hebben raakvlakken. De problemen zijn realistisch, al heeft de schrijfster ze natuurlijk wel iets erger gemaakt voor het verhaal. Soms wil je hen helpen of raad geven om iets te doen of juist niet te doen. Ik heb geen duidelijke voorkeur voor een van de drie, allemaal hebben ze wel iets waar je je bij kan inleven.
Het is een verhaal over het ingewikkelde leven van pubers, vriendschap, ontluikende liefdes en het leven dat onmogelijk lijkt te zijn.
De opbouw van het verhaal is goed, je wil gewoon weten hoe het komt dat ze zo handelen, zo zijn geworden. Het eind is een open eind, ik zag dit niet aankomen. Misschien dat er een tweede deel komt waarin de schrijfster uitlegt wat er gebeurd is. Nu blijf je met vragen zitten.
4 sterren.