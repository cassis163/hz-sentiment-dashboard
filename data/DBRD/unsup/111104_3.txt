iemand die de komende jaren goed in de gaten gehouden moet worden.,Na het aangenaam verrassende Schuld is Voortvluchtig het tweede boek van de Zweedse Karin Alvtegen. En net als met haar debuut weet ze ook deze keer weer een uitstekend verhaal af te leveren. Wederom doet ze dat met een minimaal aantal personages en weet ze de spanning zeer subtiel op te bouwen en de lezer van begin tot eind te boeien. Haar manier van vertellen is subtiel, meeslepend en bijna verslavend, met als gevolg dat je haar boeken in één adem wilt uitlezen. Iets wat nog eens versterkt wordt door het feit dat Voortvluchtig, net als haar voorganger, nog geen driehonderd paginas telt. Maar ook de uiterst sympathieke Sibylla Forsenström speelt in dit proces een belangrijke rol. De manier waarop zij door Alvtegen wordt uitgewerkt is indrukwekkend te noemen.
Sibylla is een van de vele daklozen in Stockholm en al bijna vijftien jaar op de vlucht voor haar ouders en voor zichzelf. Vanaf haar kindertijd wordt ze verstikt door het kille protocol van haar welgestelde ouders en de manier waarop met name haar moeder haar leven tot in de details wil bepalen. Als ze daar niet langer tegen opgewassen is, vlucht ze weg, leeft ze op straat en wil ze alleen nog maar met rust gelaten worden. Maar dan wordt er in een exclusief hotel een man vermoord die even daarvoor in het gezelschap van Sibylla is gezien. Hierdoor moet ze op vlucht voor de politie en komt haar relatief onbezorgde leven in groot gevaar.
Het is een zeer interessant thema dat Karin Alvtegen heeft weten te bedenken en de uitwerking is grandioos. In grote eenvoud beschrijft ze het leven van Sibylla Forsenström en de wanhoop en woede die haar overvalt als er plotseling geen veilige plekken meer voor haar te vinden zijn. Aangezien ze als zwerfster nauwelijks rechten denkt te hebben en met geen mogelijkheid haar onschuld kan bewijzen, slaat ze op de vlucht terwijl ze probeert te begrijpen wat er nu eigenlijk aan de hand is. Via flashbacks krijgt de lezer meer en meer inzicht in de jaren die aan het zwerversbestaan van Sibylla vooraf zijn gegaan en in het grote verdriet in haar nog vrij jonge leven. Als er echter een tweede moord wordt gepleegd en opnieuw alle bewijzen in de richting van Sibylla wijzen, besluit de zwerfster zelf een poging te ondernemen om de ware dader te ontmaskeren.
In Zweden werd Voortvluchtig in 2000 uitgeroepen tot beste Scandinavische misdaadroman. Dat is op zich heel knap, hoewel Alvtegen het voordeel had dat Henning Mankell een jaar eerder zijn reeks over Kurt Wallander had beëindigd. De prijs gaf de carrière van Karin Alvtegen een aardige duw in de rug en op basis van de kwaliteit van haar eerste twee boeken was dat ook terecht. In de ontknoping verliest het boek nauwelijks iets van haar aantrekkingskracht, hoewel je altijd wat vraagtekens kan zetten bij het feit dat relatief gewone mensen een misdaad eerder kunnen ontrafelen dan de politie. Er zitten overigens een aantal verrassende elementen in het verhaal die absoluut boeiend zijn. Al met al is Karin Alvtegen een auteur met veel potentie, iemand die de komende jaren goed in de gaten gehouden moet worden.