Bij het zien van de schitterende cover schiet je meteen in de lach en weet je al waar het boek over kan gaan. De titel maakt nieuwsgierig.
Soms gebeurd het dat je al aan het begin van een boek weet dat iedereen dit boek moet lezen omdat het ofwel interessant is ofwel zo mooi. In dit geval is het beide. Al meteen bij de inleiding wist ik dat een ieder die in de vleesindustrie werkt, alle boeren en de poltieke leiders dit boek moeten gaan lezen, omdat de auteur laat zien hoe het in de vleesindustrie er aan toe gaat en hoe het beter kan. Wat het verschil is tussen een dier dat vrij heeft kunnen rondlopen, eten en drinken wanneer het hem uitkomt en een dier die gefokt is en in krappe hokken bij elkaar zit. Ze laat je met andere ogen naar het stukje vlees op je bord kijken waardoor je erover gaat nadenken en gaat besluiten om toch eens te kijken wat voor leven het dier had voor het op je bord lag en of het wel zo'n goed stukje vlees is.
Vrees niet dat het zo'n saai en wetenschappelijk boek is, want dat is het allerminst. Het merendeel van het boek bestaat uit hartverwarmende anekdotes over de koeien op de boerderij van de auteur.
Het boek laat je met andere ogen naar koeien kijken en niet alleen naar koeien, maar ook naar schapen, varkens en kippen. Ze verteld schitterende anekdotes die ze heeft meegemaakt met de dieren op haar boerderij. De dieren kunnen bij haar vrij gaan en staan waar ze willen, eten en drinken wat ze willen, omgaan met wie ze willen of alleen zijn als ze dat believen. Ze hebben echt een heerlijk leven. Je komt erachter dat geen enkel dier hetzelfde is, maar net zoals mensen ieder zo zijn eigen karaktertrek heeft, wat hen daardoor zo uniek maakt. Je komt erachter dat ze niet alleen het bekende voer eten, maar voorkeuren hebben voor voer en ook blijken ze allemaal een verschillende voorkeur voor water hebben. De anekdotes zijn ontroerend zoals bijvoorbeeld de anekdote van Grey Hen en ook vaak humorvol zoals bijvoorbeeld de anekdote over Little Dorothy en een aanhanger. De liefde voor de dieren straalt uit de anekdotes.
Compliment voor de uitgever dat ze de noten onderaan de bewuste bladzijde hebben geplaatst in plaats van achteraan.
Aan het eind krijg je leuke en interessante weetjes te lezen over koeien, kippen, varkens en schapen. De mooie foto's maken het boek af.
Kortom, als je van koeien houdt, dan is dit een echte aanrader. Ook voor diegenen die een stukje vlees en een pak melk alleen uit de supermarkt kennen, is het een mooie eyeopener, het laat je zien waar het van oorsprong vandaan komt.

Lees verder op https://surfingann.blogspot.nl/2017/09/het-geheime-leven-van-de-koe-rosamund.html.