Ik las een eindje terug het eerste deel in De Royals serie: Verleiding en die eindigde met zo’n cliffhanger dat je gewoon niet anders kon dat smachtend wachten op het volgende boek. Ik was dan ook heel blij toen hij eindelijk uitkwam en las hem dan ook direct en wauw, wat een fijn boek is dit deel! Erin Watt jullie verdienen een pluim!

Ik was bang dat dit boek nooit zou kunnen tippen aan het eerste boek maar het boek is even meeslepend als het voorgaande. Het boek begint uit het perspectief van Reed, wat een nieuwe toevoeging is aan het boek. Het vorige boek werd enkel verteld vanuit Ella’s perspectief. Ik moet wel eerlijk zeggen dat ik de hoofdstukken liever lees die door de ogen van Ella worden verteld. Geen idee hoe dat komt, maar het leest fijner. Ella is nog steeds een vechter en laat zich niet zomaar doen.

In dit boek vond ik de grove en schunnige uitspraken wel wat meer opvallen dan het vorige boek, gelukkig zijn ze niet storend. Wat mij ook opviel is dat de Royals en nu ook Ella geweld gebruiken om hun standpunt duidelijk te maken, dit is wel een minpuntje in het verhaal. Het lijkt bijna alsof alles met geweld kan opgelost worden.

Dit houd niets af aan de spanning en de intensiteit van het boek. Je vliegt door dit verhaal heen, omdat het zo gemakkelijk is geschreven.
Mijn mond viel een aantal keer open bij het lezen, er komen enkele interessante ontwikkelingen in voor die ik niet zag aankomen. Het einde is ook weer een cliffhanger vanjewelste!

Het grote nadeel is dat we moeten wachten tot 2018 om het vervolg te lezen.
Een geweldig boek zeker een grote aanrader!