Julie Kagawa heeft verschillende series geschreven: the Iron Fey-serie en de Blood of Eden-serie. Pupil is het eerste boek in de Talon-serie.

Het verhaal gaat over de zestienjarige Ember en Dante, een drakentweeling. Voordat zij voor Talon - een organisatie van draken - gaan werken, mogen zij zich één zomer lang als normale tieners gedragen. Ze worden in Crescent Beach geplaatst. Ember en Dante krijgen allebei een aparte training tijdens de vakantie en hierdoor groeien zij steeds meer uit elkaar. Ember begint, mede door de rebel Riley, te twijfelen aan de bedoelingen van Talon. Ze merkt ook dat ze veel menselijkere gevoelens heeft dan ze altijd had gedacht. Tijdens de vakantie wordt ze verliefd op Garret, een knappe, stille jongen. Wat ze niet weet is dat hij werkt voor de Orde van St.Joris, de drakendoders. Hij is naar Crescent Beach gestuurd om Ember uit te schakelen.

Het verhaal is geschreven vanuit verschillende personages. Aan het begin van het hoofdstuk staat wie de verteller is. Dit zorgt soms voor enige verwarring, want ieder personage vertelt vanuit het ik-perspectief. Bovendien gaat het verhaal veel over de 'verwarrende gevoelens' die Ember en Garret bij elkaar oproepen. Ze hebben allebei nog nooit zulke gevoelens gehad. In het laatste stuk van het boek komt de actie.