Z.G.A.N. – Debra Oswald ****

In Z.G.A.N. (Zo Goed Als Nieuw) leren we in de eerste hoofdstukken verschillende mensen kennen. De hoofdrolspeler is echter Sullivan. En Sullivan wil dood.

Wanneer Sullivan na een mislukte zelfmoordpoging in het ziekenhuis belandt blijkt hij nog redelijk gezond te zijn. Ondanks een buikje, ontstaan door veel drank, blijken zijn nieren in prima staat te zijn. Sullivan besluit ook iets bij te willen dragen en bedekt het plan om een nier te kunnen doneren aan een voor hem onbekend persoon.

Sullivan begint na vele jaren eindelijk gezond te leven, zoekt een baan en stopt met de drank. Hij zet alles op alles om in aanmerking te komen voor een nierdonatie, zijn grote project in dit misschien nog maar korte leven.

De lezer wordt meegenomen in deze feelgoodroman en heen en weer geslingerd tussen hoop en vrees, haat en liefde en dood en leven.
Het boek moet zichzelf in het begin enigszins bewijzen, omdat het wat traag van start komt. Al snel komen de geïntroduceerde personen elkaar tegen en blijken allen een connectie te hebben met elkaar. Het verhaal krijgt van Oswald een humoristisch tintje en dat maakt het een snel en gemakkelijk leesbaar boek.

De boodschap in het verhaal is overduidelijk.
Wanneer je blijft vechten en leert inzien dat slechte en vervelende gebeurtenissen in het leven leerzaam zijn en hun uitwerking hebben op wie je bent, komt het uiteindelijk wel goed. Stel je open om de mooie, maar ook minder mooie momenten in het leven om te zetten naar leerzame gebeurtenissen.
Uiteindelijk komt alles goed. Misschien ook wel voor Sullivan?