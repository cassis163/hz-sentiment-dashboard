Bonbons als ontbijt is een ‘coming-of-age-roman’ geschreven door Pamela Moore toen ze zelf 17 jaar was. In haar tijd was het boek een internationale bestseller, Pamela Moore had een bipolaire stoornis, in haar tijd werd deze aandoening nog niet erkend en later pleegde Pamela op 27-jarige leeftijd zelfmoord.
Het boek zelf vertelt het verhaal over de tiener Courtney die leeft in de jaren vijftig. Courtney is een knap meisje met Ierse roots en is aan het begin van het verhaal 15 jaar oud. Ze wordt op een dag van haar kostschool gehaald om terug naar haar moeder in Hollywood te gaan. Als lezer kruip je in de huid van Courtney die als jong meisje de grote wereld begint te ontdekken en al snel een vrouw wordt.
Bonbons als ontbijt brengt je naar een dromige wereld waarin Courtney leeft, de decadentie doet je al snel de realiteit vergeten. Alhoewel alcohol in dit verhaal ook invloed heeft op het denken van Courtney. Van leuke cocktailfeestjes tot roem en rijkdom maar ook een wereld vol afgunst, valse liefde en leven boven je stand.

Courtney, het hoofdpersonage is een sterke vrouw die opgroeit, je leert haar kennen en begrijpen. Terwijl zij meer en meer van de wereld ontdekt - en niet alleen wat er zich in haar kleine wereldje van de kostschool afspeelt- leer je als lezer Courtney beter kennen en bouw je met haar een band op. Courtney is eerst onzeker maar door haar vriendin Janet krijgt ze al snel een portie zelfvertrouwen.
Sommige delen van het boek zijn spannender als andere delen. Het is jammer dat de auteur niet tijdens de hele roman de aandacht erbij kan houden waardoor je het boek niet in een adem kan uitlezen.
De uitgave is vintage met blauwe polka-dots en een dromerig meisje op de cover. Persoonlijk vind ik dat de cover goed bij het boek past.
Bonbons werden er in de roman niet gegeten, maar als je wil weten waarom ze toch diende als ontbijt zal je het boek moeten lezen!