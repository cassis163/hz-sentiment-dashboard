Katherina, of gewoonweg Kate, zoals ze door vrijwel iedereen genoemd wordt, is 28 en werkloos. Na eindeloos veel sollicitatiebrieven te hebben geschreven en even vaak te zijn afgewezen start ze op aanraden van haar vriendinnen haar eigen webshop. Bakken is namelijk altijd al een van haar passies geweest en al gauw blijken haar taarten en cupcakes erg gewild. De bestellingen stromen binnen en al vrij snel is het tijd om een echte winkel te openen in Utrecht.  

Vanaf daar gaat het nog veel sneller en al gauw loopt Kate op feestelijke gelegenheden tussen de BN’ers en zijn er plannen om de zaak nog veel grootser aan te pakken. Dit blijkt echter geen piece of cake en al gauw lijkt de eens zo mooie toekomst een stuk minder rooskleurig te zijn. Mensen die betrouwbaar leken proberen Kate haar bedrijf uit te werken en ze dreigt alles kwijt te raken.  

Met Piece of Kate zet schrijfster Emily Lichthart een sterk debuut neer. Hoofdpersoon Kate is onhandig, dromerig en een tikkeltje naïef. Het solliciteren zit zo tegen dat ze haar telefoon niet meer oppakt, zodat haar voicemail vol staat met afwijzingen. Na het lanceren van haar website worden al die voicemailberichten een stuk positiever. De bestellingen stromen binnen en terwijl Kate haar best doet om alles perfect te laten verlopen, blijft ze haar onhandige zelf.  

Elk hoofdstuk wordt ingeleid door een reeks voicemailberichten, het merendeel afkomstig van beste vriendin Anna (zo’n lief moederlijk typje dat erg beschermend is als het om haar vrienden gaat). Boven elk hoofdstuk staat bovendien nog een inspirerende quote die slaat op de tekst die volgen zal.  

Humor is altijd aanwezig in het boek. Zowel op de voorgrond als tussen de regels door. Nooit wordt het overdreven. Het blijft prima gedoseerd. Gedurende het boek krijgt de lezer meer inzicht in Kate door middel van haar uitvoerige gedachtegangen en is het onvermijdelijk om met haar mee te gaan leven. Je hoopt dat het goed komt en dan niet alleen met haar zaak, maar ook met de familieomstandigheden waar ze in verkeert. Kate mag dan wel 28 zijn, de band met haar ouders nadat die zijn gescheiden is veranderd en dat zou ze graag anders zien. Al is het maar omdat ze de nieuwe partner van haar moeder niet kan uitstaan.  

Het bakken is ook een terugkerend onderwerp in dit debuutroman. De verschillende gerechten worden beschreven en ook het bakproces wordt doorgenomen en terwijl Kate bezig is met het bereiden van haar baksels gaat de lezer verlangen naar deze creaties. Het glazuur druipt nog net niet van de pagina’s af.  

Lichthart weet met Piece of Kate een uitstekend debuutroman te schrijven. Een jong talent waar we zeker nog meer van gaan horen!