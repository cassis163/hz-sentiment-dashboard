Nog maar kort geleden las ik voor het eerst een graphic novel. Dat beviel me zo goed, dat ik er nu nog een paar heb gelezen. In dit geval een deel van een biografie van Vincent van Gogh, getekend door Barbara Stok. Het gaat over de periode die Vincent doorbracht in Arles. Hij wilde daar een kunstenaarshuis oprichten voor hemzelf en zijn artistieke vrienden. Paul Gauguin was voor hem daarbij de belangrijkste. Die kwam ook wel naar Arles, maar kon het enthousiasme van Vincent voor de Provence niet delen. Zijn belangstelling ging uit naar vele andere zaken en al snel vertrekt hij weer.
Vincent krijgt aanvallen van waanzin. Hij wordt opgenomen, blijft wel schilderen. Bewonderenswaardig goed geeft Barbara Stok weer, hoe Vincent de dingen zag en waarom hij schilderde zoals hij deed. Je voelt met hem mee en vooral ook: kijkt met hem mee.
Uiteindelijk gaat Vincent terug naar zijn broer Theo.
Eenvoudige, duidelijke tekeningen, zonder al te veel franje. Goed gedaan.