Over bergen heen is een roman die nu verfilmd is als The mountain between us. Twee mensen op het vliegveld van Salt Lake City willen zo snel mogelijk naar huis, maar hun vlucht wordt geannuleerd vanwege de sneeuwstorm. Ben Payne, een chirurg regelt een privévliegtuig en kan één passagier meenemen. Hij kiest voor Ashley Know, een journaliste, die binnenkort gaat trouwen. Het noodlot treft hen alsnog; de piloot krijgt een hartaanval en vliegtuig crasht in hoog wildernis van de Rocky Mountains. Er komt geen hulp. Ashley heeft een gecompliceerde beenbreuk. Ben heeft slechts gebroken ribben en een innerlijke overtuiging om samen met haar te overleven. Ze beginnen aan een barre overlevingstocht van meer dan honderden kilometers.

Charles Martin heeft zijn roman Over bergen heen een dramatische setting gegeven en een paar ijzersterke karakters. De humor van Ashley valt op, maar vooral Ben Payne, die de verteller is van het verhaal, lijkt alles te kunnen. Zijn hobby’s als bergbeklimmer en hardloper geven hem de perfecte vaardigheden. Zijn beroep als chirurg is ideaal om een wildvreemde vrouw professioneel en met compassie bij te staan. Iets wat hij overigens geleerd heeft van zijn vrouw, die in dit verhaal ook een belangrijke rol heeft. Rachel heeft bedacht dat Ben en zij via memorecorders kunnen communiceren, juist op momenten dat zij niet bij elkaar zijn. Deze verhalen (in cursief gedrukt) laten de zwakke kanten van Ben Payne zien en geven een intiem inkijkje in het huwelijksleven van Ben en Rachel.

Deze insteek zorgt voor een extra dimensie aan het verhaal. De verslagen die Ben via de memorecorder aan Rachel geeft, wisselen de feitenlijke gebeurtenissen af en zo wordt steeds duidelijker waarom Ben zo gemotiveerd is om Asley te redden. De schrijver stopt regelmatig quotes in gesprekken, die lezers zullen raken. Al zij het dr. Phil waarheden. Het huwelijksleven wordt erg op een voetstuk geplaatst. Aan het einde heeft het verhaal zo’n onverwachte twist, dat de liefde waar dit boek over gaat een lange echo krijgt.

In mijn waardering heb getwijfeld tussen 3 en 4 sterren. Lezers die het geen probleem vinden om perfecte liefde te ontdekken (haast onbereikbaar, maar ach in romans mag het), zullen naar vier neigen, maar misschien is het wel over de top....