Ben je toe aan feelgood, hardop lachen, en ben je niet vies van een pittige seksscène? Dan is Flirten met de baas je boek!

Men neme Lauren & Austin. Gottegot wat een stel. Ze kunnen elkaar niet uitstaan en hoe die twee elkaar een hak weten te zetten is ronduit hilarisch. Natuurlijk broeit daaronder gelegen een aantrekkingskracht waar niet aan toegeven wordt. Madison weet dit gegeven heerlijk op te bouwen tot daar de uiteraard onontkoombare climax volgt. Dit is wat ik verwacht van dit genre en dit is wat zorgt voor ongecompliceerd leesplezier!

De personages en hun side-kicks zijn gewoon ronduit tof. Ze zorgen ervoor dat je van het begin tot het eind met veel plezier doorleest. Verwacht in deze geen diepgang ( denk aan de woordspeling ), maar wat je wel kunt verwachten is gewoonweg een heerlijk verhaal met meerdere lijnen waarin liefde, bedrog, gezin en je werkplek een amusante en onderhoudende rol spelen. De wisseling van perspectief geeft af en toe wel een kleine herhaling van gebeurtenissen, maar juist ook de kijk van de ander op de zaak zorgt daarbij voor te leuke inzichten. De erotische scènes zitten prima gedoseerd in dit verhaal, dat de scènes me her en der haast pittig genoeg waren is een persoonlijk iets en ging voor mij nergens ten koste van dit leesfeestje.

Madison zet hier al met al een zalig liefdesverhaal met ontzettend veel humor neer. Hoe fijn is het wanneer je niet hoeft na te denken, wanneer je lekker go with the flow kunt lezen en met een big smile je boek dichtslaat! Dit waren Lauren & Austin en een deel twee van deze serie ga ik graag oppakken als deze verschijnt.

Conclusie:

Ik rond naar boven af:

Vier sterren voor Flirten met de baas.

Karin Meinen-Samenlezenisleuker