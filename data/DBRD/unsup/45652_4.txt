Dit boek gaat wederom over hoofdinspecteur Sara Vits, ze heeft dit keer haar handen vol met het zoeken naar de dader of daders van de moord op een naakt meisje, dat zwaar verminkt in de bossen ligt. Haar vagina is gemutileerd… wie doet zo iets? De enige aanwijzing die ze vinden op de studentenkamer van het meisje is een briefje met “Kopiekat” erop… is het een hint ? Ze gaat op onderzoek uit in het archief met cold cases en vind een oude onopgeloste moordzaak… heeft het met elkaar te maken? En het blijft helaas niet bij deze moord. Wie zit hier achter?
Ondertussen werkt haar vriend en journalist Marc Ackein aan een onderzoek naar financieel gesjoemel in een Gentse cement- en betonfabriek, eigendom van Gérard Laporte. Met de hulp van een hooggeplaatste EU-ambtenaar zou hij miljoenen hebben opgestreken. Bij het onderzoek komt hij terecht in een nachtclub en bij toeval komt hij iets te weten over de eerste moord…Dit wordt een interessant dubbel onderzoek naar fraude en moord..
Als je de andere boeken van Bert Bergs gelezen hebt, ken je de personages al . Je kan je goed inleven in het hectische leven van Sara, ze is vaker op haar werk dan bij Marc en dat geeft wel eens wrijving. Maar het is wel realistisch. Marc werkt ook hard , hij is een echte journalist die zich ergens in vastbijt en niet loslaat voor hij weet hoe de vork in de steel zit. Een persoon die je zo kan tegenkomen in het dagelijks leven.
Het boek begint meteen al spannend en de moord of moorden houden je tot het eind bezig. De verhaallijn van Marc lijkt los van dit alles te staan, maar aan het eind valt alles op zijn plek. Het is een goede en spannende opbouw naar het plot, dat zeker niet voorspelbaar is. Ik zat er helemaal naast …