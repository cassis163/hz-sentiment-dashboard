Zonder Angst is deel 7 uit de D.D. Warren reeks van de Amerikaanse schrijfster Lisa Gardner. De boeken zijn ook prima los te lezen, misschien wat kleine linkjes in het persoonlijke leven van D.D. Warren.

In is de blonde rechercheur uit Boston met haar team betrokken bij een moordonderzoek. De gepleegde moorden lijken veel op moorden, welke veertig jaar geleden zijn gepleegd door Harry Day, de "Rose Killer". Echter Harry is al veertig jaar dood, zijn dochter Shana zit een levenslange gevangenisstraf uit voor een aantal moorden . De andere dochter Adeline is een gerenommeerd pijntherapeut, terwijl zij zelf een genetische afwijking heeft waardoor zij geen pijn kan voelen. Tijdens het onderzoek raakt D.D. zwaargewond en komt bij toeval bij Adeline op consult voor haar pijnklachten.

Een groot gedeelte van Zonder Angst bestaat uit dialogen tussen de verschillende karakters. Aan de hand van deze verschillende dialogen gaan we langzaam terug in de tijd en komt de lezer steeds meer te weten. De vraag die centraal staat is: Hoe kunnen de moorden van veertig jaar geleden zoveel lijken op die in het heden. Alle details uit het verleden zijn hetzelfde, maar hoe is dat mogelijk? Is iemand misschien niet de persoon, wie hij of zij lijkt te zijn?

Vooral de gesprekken tussen Adeline en haar zus Shana zijn boeiend en gruwelijk tegelijk. Psychologie ten top. De voor het oog meedogenloze seriemoordenaar Shana Day heeft veel meer empathie in zich als men dacht. Haar beweegredenen voor haar gepleegde moorden getuigen van veel inlevingsvermogen. Het vergt het uiterste van D.D., haar team en zelfs haar man Alex. Met oog voor de kleinste details uit de historie weten ze uiteindelijk de copycat van de Rose Killer te ontmaskeren. Maar dan is de grote vraag: zijn ze nog wel op tijd?