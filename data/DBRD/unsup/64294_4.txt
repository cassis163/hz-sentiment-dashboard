In dit boek begint het volgende academiejaar. Kikker en Lucy zijn al enkele maanden samen, Lucy stampt een goed draaiende beautyblog uit de grond en alles lijkt zijn gewone gangetje te gaan. Maar niets is minder waar. Zo is Lucy lichtelijk jaloers wanneer Kikker een liefdesduet opneemt met de populaire zangeres Laura. Het runnen van een beautyblog, het studeren en alles wat erbij komt kijken, kost veel van haar tijd. Ook thuis in Groningen verloopt het een en het ander stroef, net zoals in Het Fort niet alles goed verloopt. Als daarbovenop nog iets gebeurt, wat alle bewoners van Het Fort tekent, is voor Lucy de maat vol... Hoog tijd om het roer om te gooien!

Het boek heeft een tijdspanne van eind augustus tot ergens eind mei, begin juni. Eén academiejaar dus. Het grootste gedeelte van het verhaal speelt zich af in het eerste deel van het academiejaar (augustus - januari). Nadien wordt het een beetje afgerammeld: dit gebeurt er en dat gebeurt er. Voordat je het weet, is het eind mei. Ik moet wel zeggen, ik zou het zelf niet anders doen.

De schrijfstijl van Lisette Jonkman zit weer vol humor. Niet dat ik continu strijk lig van het lachen, maar regelmatig moest ik toch wel even grinniken.

Naast grinniken, trok ik ook regelmatig mijn wenkbrauwen op. Vooral als Lucy weer op haar mobiel zit te tokkelen, erop wordt gewezen door haar vrienden dat ze wel heel vaak op dat ding zit en dan nog ontkennen dat ze verslaafd is. "Gelukkig" gooit ze dat roer ook om en wordt ze in mijn ogen weer wat leuker. :-)

Verslingerd was weer een fijn boek om te lezen. Wat mij betreft is het hoofdstuk Lucy gedaan en mag Lisette Jonkman weer nieuwe personages creëren. :-)