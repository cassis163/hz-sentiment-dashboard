De Ommegang speelt in de Middeleeuwen. Bij een klooster in Noord-Engeland wordt een baby, een jongetje, te vondeling gelegd. De poortwachter vangt hem op, geeft hem zijn naam, Isidoor van Rillington en voedt hem de eerste jaren van zijn leven op. Isidoor leert lezen en verslindt alle boeken uit de kloosterbibliotheek. De poortwachter leert hem een methode, een onthoudtechniek waarmee hij alle kennis kan opslaan in zijn geheugen en waarmee hij die kennis ook steeds kan bereiken. Zo ontstaat er een geheugenpaleis en Isidoor trekt zich dagelijks voor het onderhoud van die kennis terug in zijn hoofd: hij maakt daar een ommegang. Hij zal dat zijn hele leven blijven doen.
Isidoor gaat studeren, eerst in Engeland, later in Parijs, hij maakt van alles mee. Zijn verhaal wordt vanuit twee sporen verteld, het eerste spoor vertelt zijn verhaal vanaf zijn geboorte en leidt de lezer naar alle mogelijke plaatsen over de hele wereld, Isidoor is voortdurend aan het reizen, op zoek naar kennis want kennis is in zijn ogen macht.
Het tweede spoor vertelt over zijn reis met een oud, blinde man, Maelgys en zijn dochter. Ze reizen naar Konstanz om daar het Concilie bij te wonen in 1415 waarin beslist gaat worden over de toekomst van de Kerk. Isidoor heeft Maelgys eerder in zijn leven ontmoet, hij heeft grote bewondering voor hem maar was ook verliefd op de echtgenote van Maelgys, een liefde die niet beantwoord werd. Intussen is de echtgenote overleden en neemt Isidoor voor de duur van de reis genoegen met haar dochter. Maelgys bezit iets wat Isidoor graag wil hebben en wat hem uiteindelijk niets dan ellende zal opleveren.
De ommegang is een prachtig boek wat de lezer verplicht om door te lezen. Het is immers een dikke pil met heel veel feiten en gebeurtenissen. Het is dus niet zomaar een boek wat je aan het lezen bent en af en toe kunt wegleggen, dan raak je de draad kwijt en kun je weer van vooraf aan beginnen.
In het begin van het verhaal heb je medelijden met Isidoor en gun je het hem om meer geluk te hebben in zijn leven. Later ontdek je dat Isidoor helemaal niet zoâ€™n onschuldige man is. Hij maakt misbruik van eenieder die hij tegenkomt om zelf vooruit te komen in het leven. Zijn droom is om een kathedraal te ontwerpen. Daar is veel geld voor nodig en geld, dat zit bij de Kerk. Isidoor bezit heel veel kennis maar zal die kennis ook leiden tot de macht waar hij naar hunkert?