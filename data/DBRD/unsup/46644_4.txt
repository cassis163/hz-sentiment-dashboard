Het is 1987 waneer er op een verlaten strand op het Zweedse eiland Nordkoster een jonge vrouw om het leven wordt gebracht. Er zijn problemen rond het vaststellen van haar identiteit waardoor rechercheur Tom Stilton volledig in het duister tast. Uiteindelijk blijft de zaak onopgelost, iets wat enorm aan het geweten van de rechercheur knaagt.

Het verhaal schakelt vervolgens over naar de tegenwoordige tijd waarin we kennis maken met Olivia Rönning, een tweedejaarsstudente aan de politieacademie. Haar studiekeuze is niet erg vreemd aangezien haar vader, inspecteur Arne Rönning, een gerenommeerd politieman was. Tijdens een van de laatste colleges voor het zomerreces geeft een docent de studenten de mogelijkheid om aan een cold case naar keuze te werken. De opdracht: schrijf een kort verslag over welke zaken vandaag de dag beter uitgevoerd hadden kunnen worden. Olivia kiest voor een strandmoord uit 1987, waar haar vader ook nog aan gewerkt heeft. Maar om tot de kern te kunnen komen zal ze op zoek moeten gaan naar rechercheur Tom Stilton. Alleen lijkt hij van de aarde weggevaagd te zijn…
Ondertussen heeft de Zweedse politie te maken met de mishandeling van daklozen. Elke keer verschijnen er dubieuze filmbeelden op het internet waarin de mishandelingen zonder schroom aan het publiek getoond worden. Wie zit er achter deze gruweldaden? En waarom moeten juist de daklozen het ontgelden?
Cilla en Rolf Börjlind zijn vooral bekend geworden in hun thuisland Zweden als scenarioschrijvers. Eerder schreven ze het personage Martin Beck naar het grote scherm en ook de serie over Arne Dahls ‘A-group’ komt voort uit hun pennen. Met ‘Springvloed’ debuteren ze als thrillerschrijfers, een klus die zeer goed gelukt is. Bovendien is ‘Springvloed’ het eerste deel in de Rönning & Stilton serie waarvan het tweede deel ‘De derde stem’ op 13 mei 2014 zal verschijnen. De personages zijn gedegen neergezet en hebben genoeg voor de lezer in petto. Tijdens het lezen van dit boek is het duidelijk dat de schrijvers zeer visueel zijn ingesteld. Zowel de gruweldaden van de duistere jongeren als de geruststellende Zweedse landschappen worden uitvoerig beschreven. Na het dichtslaan van dit boek rest mij één vraag: wanneer kan ik mijn ticket naar Zweden boeken?