Tess Gerritsen schreef vorig jaar voor de maand van het spannende boek het geschenkboekje ‘Incendio’. Dit verhaal diende als basis voor deze thriller ‘Speel met vuur’. Tess heeft een prachtige historische verhaallijn aan het boekje toegevoegd die het geheel meer diepgang geeft en waarin ze vertelt dat aan de zoektocht van de hoofdpersoon een tragisch liefdesverhaal ten grondslag ligt.
Het verhaal speelt zich afwisselend af in het heden en het verleden en wordt geschreven vanuit Julia en Lorenzo. Het boek leest snel en gemakkelijk. Beide verhaallijnen zijn zo boeiend dat ze je blijven vasthouden. Het is dan ook erg moeilijk om dit boek weg te leggen.

Julia Ansdell koopt in een antiekwinkel in Rome een merkwaardig muziekstuk wat de ‘Incendio-wals’ heet. De muziek heeft een vreemde uitwerking op haar 3-jarige dochtertje Lily. Hierdoor gaat Julia, samen met haar vriendin Gerda, op zoek naar het verhaal achter het vreemde muziekstuk. Ze reist af naar Italië, en wel naar Venetië de stad waar de componist vandaan komt.
In Venetië wordt ze op de hielen gezeten door een zeer machtige familie die haar willen stoppen door te gaan met haar zoektocht, en hierin gaan ze wel heel erg ver…

De tweede verhaallijn is het verhaal van de componist en zijn familie en speelt zich af net voor de oorlog en in de oorlog. Het is schrijnend en emotioneel om te lezen hoe het hem en zijn geliefden vergaat. En waarom hij het muziekstuk heeft geschreven.

De cover is mooi en eenvoudig gehouden en de titel ingrijpend, zeker als je duidelijk wordt waarom deze naam gekozen is.
De personages zijn mooi weergegeven en goed uitgediept, ik kan me in beide hoofdpersonages heel goed inleven. De ontknoping gaat ineens razendsnel en voordat je het weet is ‘Speel met vuur’ uit.
Voor mij had het verhaal nog wel even voort mogen duren. Het historische gedeelte kon mij het meest bekoren en ik had nog veel meer willen lezen over dit gedeelte. Aan het einde van de thriller hoor je nog in het kort hoe het die personen vergaan is, dat vind ik wel jammer.

Al met al weer een prachtige thriller van de hand van Tess Gerritsen.
Op haar website kunt u niet alleen de complete ontstaansgeschiedenis van het boek en het muziekstuk lezen, maar ook een fragment van het stuk beluisteren.
Met recht mag Tess zich tot één van de beste en veelzijdige thrillerauteurs noemen.
Prachtig en vlot geschreven.