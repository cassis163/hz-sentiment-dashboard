Spiralize, 40 supergezonde recepten met in spiralen gesneden groenten. Dat is duidelijk, het gaat alleen over groenten in de vorm van spiralen. Een mooi uitgegeven boekje geschreven door Stephanie Jeffs.

Stephanie Jeffs is een kok die zich met name bezighoudt met rauw voedsel. Zij is de beheerder van de website Explore Raw. In Spiralize gaat het niet alleen om rauw voedsel maar mag koken of bakken soms ook. In de inleiding geeft ze een uitleg over welke spiraalsnijder je kunt aanschaffen. In mijn keuken is dat een klein apparaatje met twee snijkanten en die je vasthoudt en draait met één hand terwijl je met de andere hand de groenten er doorheen duwt. In ieder recept wordt verwezen naar welk blad van haar snijder je moet gebruiken. In de voorbereiding kun je rekening houden met vorm en dikte die het tot spiralen te maken stuk groente heeft of moet hebben. Het boek is volledig gericht op gebruik maken van zuiver plantaardig voedsel. Uitgangspunt is dat hoe minder je kookt, hoe meer enzymen bewaard blijven die “ons helpen om gezond te blijven”.

Er zijn recepten voor het ontbijt, voor lichte – en stevige maaltijden, voor bijgerechten en tussendoortjes en desserts. Zowel per hoofdstuk als bij ieder gerecht is een kort inleidend stukje geschreven en steeds krijg je een overzicht van de voedingswaarde per portie. Dat er regelmatig zinnen verschijnen als: ‘kun je er weer tegenaan’, ‘haal je gemakkelijk de lunch’, ‘ben je niet te verleiden voor het koekje bij de koffie’ , ‘je kikkert er van op’, is niet onlogisch. Mij stoort het enigszins, maar goed, ik ben niet de doelgroep.
Wat wel echt vervelend is, dat op sommige plaatsen voeding wordt gezien als medicijn. Ontstekingsremmend, bloedspiegel regulerend, bloeddruk verlagend, cholesterolgehalte verlagend. Het is een oneigenlijke manier om over voeding te praten zonder enige verantwoording waar zulke uitspraken op zijn gebaseerd. Geef aan wat er wel of niet in zit zoals vitaminen, eiwit, mangaan enzovoort voor zover dat aangetoond is, maar ga niet op de stoel van de medisch deskundige zitten.

De recepten zijn aantrekkelijk, duidelijk beschreven en heel vaak gemakkelijk te maken. Soms is er voorbereiding een dag tevoren nodig in verband met het weken van te gebruiken ingrediënten. Vrijwel alles is tegenwoordig voor iedereen wel te verkrijgen, soms misschien alleen in de stad of via een webwinkel. De foto’s zijn mooi en functioneel en er is een prima alfabetisch register.

Tomatenpasta uit de oven

Bereidingstijd: 10 minuten
Kooktijd: 40 minuten
Voor 2 personen

2 courgettes, 3 grote, rijpe tomaten, 6-8 halfgedroogde abrikozen, 1 theel. knoflookkorrels, 1 theel. olijfolie.

Verwarm de oven voor op 150° C.
Snijd de courgettes in spiralen van gemiddelde dikte (met blad 2, zie blz. 7). Houd het binnenste van de courgettes – de langwerpige stukken die overblijven  - apart. Leg de spiralen in een middelgrote ovenschaal en zet ze apart.
Doe het binnenste van de courgette in de blender en hak het met de overige ingrediënten tot een glad mengsel. Giet deze saus op de courgettenoedels. Schep de noedels voorzichtig om tot ze met een laagje saus zijn bedekt.
Zet de schaal in de oven en stoof de noedels gaar in circa 40 minuten. Zet meteen op tafel, want heet smaakt dit gerecht het lekkerst.

En dat was waar, heel smakelijk. Ik zal zeker nog vaker gebruik maken van dit boekje ter inspiratie. Veel groenten eten is denk ik wel echt goed voor een mens. En of er dan een stukje vlees of brood bij wordt gegeten en een goed glas wijn bij wordt gedronken, tja, dat is de vrijheid van de kookboekenkoper toch?