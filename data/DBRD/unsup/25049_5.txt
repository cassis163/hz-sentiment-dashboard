Leegte en totale desoriëntatie. Die twee begrippen kenmerken de situatie waarin Lara, de hoofdpersoon uit Chaos, terechtkomt. Hoeveel houd je nog van jezelf, nadat je grote liefde je heeft bedrogen en verraden? Wat doet het met je zelfbeeld? Na de scheiding van Rutger worstelt Lara zich een weg naar een nieuw begin. Speelt Marius daar een rol in, of staat een pijnlijke ontdekking een toekomst samen in de weg?

Chaos heeft me geraakt. Bijzonder genoeg niet eens zozeer door de aard van de relatieproblemen waarmee Lara wordt geconfronteerd, als wel door de krachtige hoofdpersoon die de schrijver met Lara neerzet en de vanzelfsprekende gelijkwaardigheid tussen man en vrouw. Lara neemt risico’s in het contact met anderen en laat zien hoe je met (nare) reacties hierop kunt omgaan, zonder je waardigheid te verliezen en het te veel te laten binnenkomen. Ze is zich, te midden van de chaos, helemaal niet bewust van deze kwaliteiten, waardoor je als lezer eerder de krachtige persoonlijkheid in haar herkent dan Lara zelf. Een bijzondere leeservaring!

Ik vind Chaos een erg goed opgebouwd, vlot lezend verhaal. Dat het wellicht hier en daar voorspelbaar is, stoort me niet. Integendeel. Het geeft mij als lezer juist een ‘voorsprong’. Ik kan al bedenken wat ik in een dergelijke situatie zou doen en dat vergroot de betrokkenheid met de hoofdpersoon. Wat mij betreft is Chaos een echte aanrader.