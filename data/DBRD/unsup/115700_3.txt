De Nederlandse uitgever blijft krampachtig doorgaan met de 'Dag...'-titels, ook al is Folsom daar al bij zijn vorige titel van afgeweken. Dag van de samenzwering dekt de lading niet, want alhoewel er sprake is van een samenzwering, is er niet een bepaalde dag waar die samenzwering mee te maken heeft. Jammer... Een letterlijke vertaling van The Machiavelli Covenant zou beter zijn geweest.
In dit boek komt John Barron weer voor die we al leerden kennen in Dag van vergelding. Hij werkt inmiddels onder de schuilnaam Nicholas Marten als tuinarchitect in Manchester. Als zijn voormalige vriendin hem belt met de boodschap dat ze langzaam vergiftigd wordt, haast hij zich naar Amerika. Hij kan haar dood niet voorkomen en besluit om te gaan onderzoeken waarom zij vermoord werd. Tegelijkertijd komt de Amerikaanse president erachter dat hij omringd is door mensen die hem voor hun karretje willen spannen. Hij ziet geen andere uitweg dan te vluchten voor deze mensen.
Dit boek is weer een echte Folsom: boordevol toevalligheden, maar razendspannend!