Beste lezers,

Na haar succesdebuut slaagt Clare Mackintosh er opnieuw in een aangrijpende en pakkende thriller te schrijven. Maak je borst maar nat! Na het lezen van ‘Ik zie jou’, zal de rit met de trein naar je werk nooit meer hetzelfde zijn.

Ik was één van de gelukkigen die het boek al mocht lezen en vandaag mag ik jullie er alles over vertellen.

Tijdens een treinrit naar haar werk, ziet Zoë Walker haar foto bij de escortadvertenties in de krant staan. Eerst denkt ze nog aan een flauwe grap en gaat op onderzoek uit. De enige aanwijzingen zijn de korrelige foto en een telefoonnummer. Plotseling verschijnt er ook een foto van een andere vrouw, die net als haar dagelijks met de trein naar het werk gaat, in de krant. De schrik slaat Zoë om het hart als ze hoort dat deze vrouw gewurgd wordt gevonden. Ze beseft langzaam dat ze wellicht in gevaar is. Maar wie doet dit? Waar ligt het gevaar op de loer? Wordt ze in de gaten gehouden als ze dagelijks naar haar werk reist? Het lijkt er verdacht veel op dat iemand al haar dagelijkse routines weet….

Ik heb het boek bewust tijdens mijn treinreizen gelezen. Dit maakt het extra spannend en confronterend. Vanaf de eerste pagina greep het boek mij en heb ik het niet meer weggelegd. Het boek heeft mijn verwachtingen waar gemaakt. Clare Mackintosh heeft een prachtig onderwerp uitgezocht in een tijd waar mensen vaak langs elkaar reizen op automatische piloot. Ze sleept je mee in een verhaal, waarin jij de hoofdrol speelt. Iedereen herkent zich in dit onderwerp, waardoor inleven bijna vanzelf gaat. De herkenbaarheid van dagelijkse situaties wekt gaandeweg een angstige en griezelige gevoelens op. Non stop heb ik (nagelbijtend) op het puntje van mijn stoel gezeten. Het mysterie en het ontcijferen van het verhaal heeft mij zo meegezogen dat ik zelfs op een perron in Duitsland ben beland, terwijl Arnhem mijn overstappunt was.

Clare Mackintosh heeft het boek vanuit twee personages geschreven. De agente Kelly, die perfect is voor deze zaak, maar vanwege demonen uit haar eigen verleden op haar tellen moet passen. De andere personage is de herkenbare alledaagse Zoë die denkt dat ze hallucineert als ze plotsklaps haar foto bij de escortadvertenties ziet staan. De schrijfster voedt je langzaam met de verhalen van de twee personages, waardoor jij meer op de hoogte bent dan de hoofdpersonen zelf. Dit zorgt ervoor dat je ongemerkt constant bezig bent met hoe de puzzel nou in elkaar steekt. Met alleen de onthulling van de gedachten en korte motivatie van de dader blijft het boek spannend tot het eind. Beginnen betekent niet meer wegleggen tot de laatste bladzijde. Het boek is niet te vergelijken met ‘Mea Culpa’, maar dat was te verwachten. Clare Mackintosh had al uitgelegd dat ‘Ik zie jou’ een ander doel heeft. Maar niettemin is haar nieuwste boek weer ijzersterk en angstaanjagend! Door deze mindsetter zal forensen nooit meer hetzelfde zijn! Wie houdt jou in de gaten? Dit boek krijgt van mij 5 sterren, is een aanvulling voor je boekenkast en een lees tip voor de vakantie.

Wanneer begin jij met lezen van dit boek?