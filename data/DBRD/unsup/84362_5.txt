Toen ik dit boek voor het eerst zag was ik meteen overdonderd door de prachtige paarse tinten die een bos leken te vormen en het moderne lettertype op de kaft. Na een tijdje naar de voorkant te hebben gestaard opende ik het boek en de binnenkant van de kaft is nog mooier! Als je het boek namelijk opent zie je een paars heelal die werkelijk prachtig is! En een hardcover is natuurlijk altijd fijn. Na het lezen van de flaptekst leek dit boek mij erg interessant. Ik ben dan ook begonnen met lezen die middag en na de kennismaking met de verschillende personages zat ik helemaal in het verhaal. Ik moest in het begin wel even wennen aan het aantal personages en van het feit dat er voor ieder hoofdstuk een ander personage is maar toen ik eenmaal in het boek was had ik hier geen last meer van.

Het verhaal is heel mooi geschreven. Het is natuurlijk een alom bekend scenario dat de aarde niet meer leefbaar is en dat de mensheid dan moet verhuizen naar een andere plek maar de auteur, Kass Morgan, heeft zich dan ook echt bewezen door de mooie schrijfstijl en originaliteit. In het verhaal worden dan ook 100 jeugdgevangenen naar de aarde gestuurd om te kijken of de vertrouwde planeet weer leefbaar is of niet. Zou er nog leven op aarde zijn na 300 jaar? Heeft iets de nucleaire winter overleefd?

Met de vele nuttige flashbacks en de hippe namen van de hoofdpersonages was dit boek goed te lezen en ik was er dan ook zo doorheen. En de liefdesperikelen van de jongeren zijn natuurlijk ook niet verkeerd. Ik raad dit boek dan ook zeker aan en ik kan niet wachten totdat het vervolg uitkomt!