Ik ben echt gek op koken en nieuwe recepten uitproberen. Daarnaast eten we ook regelmatig vegetarisch dus ik was dan ook erg benieuwd naar het boek van Isabel Boerdam.

Toen ik het boek (digitaal) doorbladerde, kwam ik er al snel achter dat dit echt een kookboek voor mij is. Ik ben een lastige eter en vind het soms ook niet altijd nodig om hele speciale en dure ingredienten voor het koken te gebruiken. Isabel Boerdam heeft daar echt een goede oplossing voor: haar recepten geven je opties. Je maakt namelijk gebruik van een aantal standaardingredienten, maar er zijn ook opties in haar recepten. Zo maakte ik onderstaande gezonde brownies, waarbij het recept je de mogelijkheid geeft om te kiezen voor eieren en meel, maar ook bijvoorbeeld zoete aardappelen of zelfs blackbeans!

Zo doet ze dat bij eigenlijk elk recept in ‘De hippe vegetariër’ en dat vind ik echt een uitkomst. Naast de gezonde brownies maakte ik nog een recept, namelijk de energieballetjes. Ook hier geeft Isabel Boerdam je verschillende opties, je kunt eigenlijk elke keer andere balletjes maken en ze ook aanpassen op jouw smaak.

Beide recepten waren trouwens een hit, niet alleen hier in huis, maar ook bij de rest van de familie. De recepten zijn heel duidelijk en goed uitgelegd en de bijbehorende foto’s zijn echt prachtig. Naast deze heerlijke gezonde lekkernijen, legt Isabel Boerdam je ook uit wat je als vleesvervangers kunt eten, maar ook welke wijn bij welk gerecht past.

‘De hippe vegetariër’ van Isabel Boerdam is wat mij betreft niet alleen een kookboek voor de vegetariër, maar voor iedereen die op zoek is naar lekkere en gezonde recepten. Door de opties die Isabel Boerdam geeft, kun je de recepten eenvoudig aanpassen aan jouw smaak. Ideaal dus! Qua vormgeving vind ik het boek overigens ook prachtig, het doet me een beetje denken aan de opmaak van de kookboeken van Donna Hay.