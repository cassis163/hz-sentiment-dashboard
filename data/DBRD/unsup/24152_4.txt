Het thema van de Boekenweek 2015 is Waanzin en daar past dit boek perfect bij. Wat een geweldige beschrijving van een disfunctioneel gezin dat elkaar tot waanzin drijft met ieder zijn eigen persoonlijkheidsstoornissen. Geschreven met een gevoel voor humor dat je nodig hebt om enigszins normaal uit deze strijd tevoorschijn te komen. Heerlijk vlotte schrijfstijl en de beschrijving van de gebeurtenissen is zonder onnodig drama weergegeven. De karakters spreken voor zich. Daar hebben we de vader die het gezin terroriseert door zijn absurde gedrag maar slim genoeg is om dat te verdoezelen voor de diverse psychologen die er aan te pas komen. Hij manipuleert er op los! Moeders daarentegen is meer de depressieve tegenpool in deze relatie maar het is geweldig om te zien hoe zij zich door het verhaal heen weet te ontpoppen. Wel op haar eigen agressieve-passieve manier, ze blijft wel in karakter natuurlijk. De dochters zijn hierdoor gevormd en ondergaan ook zo de diverse therapieën. Is het aanleg of aangeleerd? Waarschijnlijk beiden.

Het boek speelt zich tijdens de feestdagen (kerst), Pasen en de grote vakantie af. Juist ja, die periodes die een normaal mens al tot waanzin kunnen drijven als je te veel en te lang op elkaars lip zit. De gebeurtenissen zijn hilarisch maar op zo een manier beschreven dat het bijna gewoon wordt. Er zit ook veel herkenning in. Ik weet ook nog wel die mislukte kerstdiners met familieleden die elkaar naar het leven stonden maar zodra iedereen de deur uit was werd het ‘een geslaagde en gezellige dag’ genoemd. Ik weet alleen niet in welk universum.

Natuurlijk is de ondertoon gewoon triest, maar je moet het nu eenmaal doen met de familie die je hebt en humor is de manier om die te overleven, zeker met de feestdagen! Een geweldig debuut van Emma Curvers en ik had graag nog veel meer over deze familie willen lezen want dat maakt je eigen familie iets minder gek en verdraagbaarder, leedvermaak om te grinniken dus. Maar ook gewoon omdat ze onder je huid gaan zitten en je met moeite het boek aan het eind dichtslaat.