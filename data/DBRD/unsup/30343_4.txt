Mijn kleuters zijn dol op de boeken van de Spiekpietjes. Spiekpietjes zijn de allerkleinste helpertjes van Sinterklaas, die ieder najaar op pad gaan om uit te zoeken wie er lief is geweest en wat er op de verlanglijstjes staat.
In het boek Alles over Sinterklaas door de Spiekpietjes zijn de Spiekpietjes op de zolder van Sinterklaas aan het snuffelen. Ze vinden daar een kist vol spullen met herinneringen en foto’s. Aan de hand van foto’s lezen en ontdekken we meer over het leven van Sinterklaas. Waar is hij geboren? Hoe was hij als kleine jongen? Wie was zijn beste vriend? ….
Alles over Sinterklaas door de Spiekpietjes is een prachtig boek voor kinderen die meer willen weten over de jeugd van Sinterklaas. Het is een fotoalbum met kleurrijke foto’s, die met kleine fotohoekjes vastzitten, en daarbij enkele regels tekst. Geweldig om te zien dat Nicolas als kleine jongen een knuffelpaard als favoriet speeltje had en dat zijn allerbeste vriend Pieter heet!
Binnenkort gaan mijn kleuters weer genieten van de Spiekpietjes en ontdekken ze alles over Sinterklaas. Maar één ding zal ik ze meegeven…….ze mogen deze geheimen niet verklappen!