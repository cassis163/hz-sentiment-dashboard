Dit is het tweede boek van Ellen De Vriend en wat voor één. Dit boek valt onder de Young Adults, maar is zeker ook een aanrader voor volwassenen. Spanning, kalverliefde en vriendschap. De tweeling Daan en Mikkie wonen in Zoutelande, ook deze zomer komt Louana, de hartsvriendin van Mikkie, bij haar oma logeren. Het wordt weer een leuke tijd, helaas is ook Steve dit jaar in dit dorp op vakantie en Louana heeft beloofd ook met hem op te trekken. Met z'n vieren gaan ze erop uit. Tijdens het bezichtigen van de Duitse bunkers denkt Louana een lijk gezien te hebben, dit loopt uit op een gruwelijke verdwijning met alle gevolgen van dien. Steve blijkt niet degene te zijn waar zijn vrienden hem voor aanzien, hij is geen lieverdje. Ondanks de waarschuwing wordt Mikkie verliefd op hem.

Dit verhaal vertelt de hardheid van de drugswereld. Schijn bedriegt, je kunt niemand vertrouwen. De personages zijn goed uitgewerkt, vooral Steve is goed neergezet. Jammer vind ik het dat je niet meer leest hoe het hem verder vergaat. Hij heeft heel wat op zijn kerfstok. Ook krijg je een kijkje in Zoutelande en de Zeeuwse kust. De titel Crush is goed gekozen, omdat Mikkie door haar liefde voor Steve, niet meer normaal kan denken en de foute kant van hem niet ziet en goedpraat.