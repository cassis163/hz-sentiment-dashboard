Kirsten, een jonge Vlaamse advocate, woont alweer tien jaar in Lissabon en spreekt naast haar moedertaal ook vloeiend Engels, Frans, Duits en Portugees. Portugees is de taal van het land waar Kirsten haar vader had verloren. Kirsten werkt voor een gerenommeerd advocatenkantoor in Lissabon. Haar eerste grote zaak is de vermissing van de dochter van een Portugese partijvoorzitter. Een Vlaamse projectontwikkelaar wordt verdacht van betrokkenheid en Kirsten is degene die hem moet verdedigen. Maar volgens de publieke opinie is hij schuldig en ook al houdt hij vol onschuldig te zijn, Kirsten heeft haar twijfels of ze hem wel kan vertrouwen. Als een onderzoeksjournalist feiten ontdekt die een nieuw licht op de zaak werpen, blijkt er bij anderen veel aan gelegen om de waarheid te verbergen.

Rusteloos is het eerste deel van een trilogie en een samenwerking van strafpleiter Walter Damen en misdaadauteur Hilde Vandermeeren. Verhalend vanuit de perspectieven van Kirsten en Miquel Rodrigues volgen we hun belevenissen. Het hectische leven van Kirsten als advocaat, wordt afgewisseld met kleine privédingen en ook is er een summiere kennismaking met de onderzoeksjournalist. Wat een beetje gemist wordt is meer diepgang van de personages alsmede een stukje psychologie waar Vandermeeren zo sterk in is. Misschien is het ook niet juist een vergelijking te maken en moet dit boek gezien worden als een andere weg die Vandermeeren tussendoor bewandelt.

Gebruik makend van verschillende verhaallijnen is hier een krachtig, vlotlopend verhaal neergezet, waarbij genoeg openingen zijn overgebleven om in de volgende delen op voort te borduren. Maar ook wordt een verhaallijn met plot en al netjes afgerond. Af en toe is er een verschil in schrijftstijl te bespeuren maar de kans is groot dat dit niet opvalt bij degene die nog geen boek van Vandermeeren heeft gelezen.

De auteurs hebben dit boek voorzien van voldoende momenten met spanning en meerdere wendingen weten de spanning even flink op te voeren. Ondanks dat er enige diepgang mist, zijn er in het privéleven van Kirsten een aantal veranderingen gaande. Soms iets voorspelbaar maar het geeft wel nieuwsgierigheid mee en geeft meerdere mogelijkheden voor de verdere ontwikkeling van dit personage. Als we Rusteloos zien als een andere weg die bewandelt wordt, dan heeft dit duo een krachtig begin neergezet. Een legal thriller die perfect als script voor een spannende televisieserie zou kunnen dienen. Rusteloos laat veel potentie zien en maakt genoeg los bij de lezer om nieuwsgierig te zijn naar het volgende deel.