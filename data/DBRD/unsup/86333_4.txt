Ken mij niet neemt je mee in de leefwereld van een meisje die op jonge leeftijd is ontvoerd. Na haar ontsnapping zwerft ze rond en weet ze niet meer wie ze is. Voor haar voelt het aan alsof ze haar identiteit is afgenomen door haar ontvoerder. Het misbruik en het geweld hebben haar veranderd, hebben haar beeld op de wereld veranderd. Waar kan ze heen? Wie kan ze vertrouwen? En wat als ze telkens opnieuw wordt gesterkt in haar geloof dat de mensen slecht zijn?

Dit boek leest erg vlot en toch ook weer niet. De schrijfstijl is erg toegankelijk en de onderverdeling in korte hoofdstukken houden het overzichtelijk. Het is moeilijk te omschrijven, maar door de vele flashbacks word je als lezer toch uitgedaagd om alert te blijven en de naamsveranderingen van het hoofdpersonage kunnen voor verwarring zorgen. Het uiteindelijke resultaat is, dat alle puzzelstukjes op hun plaats vallen en er een grote klik in je brein te horen is. Het besef dat samen met de klik landt is erg onthutsend.

Is dit verhaal geloofwaardig? Dat is een moeilijk te beantwoorden vraag, en die zal ook voor elke lezer een ander antwoord hebben. Als je niet kan meegaan in het verhaal, zal dit boek je geen leesplezier geven. Als je jezelf er w√©l in kan verliezen, dan is deze vraag niet meer relevant.

Ken mij niet is een mix tussen een thriller en een psychologische roman. Aan jou de keus welke stempel jij er op wil drukken.