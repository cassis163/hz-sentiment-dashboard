Speurder Luk Borré, hoofdpersoon uit ‘Avenue des doods’ heeft, ondanks dat hij niet helemaal zuiver op de graad is, mijn sympathie. Zijn liefde voor zijn vrouw Rena, een ex-call girl, met smetvrees is bijzonder. Om zijn vrouw financieel te kunnen blijven geven wat ze gewend is, rijdt Luk zo nu dan een scheve schaats.

Als Luk en Rena aan het sterfbed van overvaller Remco worden geroepen start een zoektocht naar de nimmer gevonden buit van een indertijd spectaculaire overval op een geldwagen. Hoewel ik al vroeg in het verhaal door had hoe de overval was gepleegd en wie daar nog meer een rol in hadden gespeeld, bleef voor mij de verstopplaats van het geld tot het einde toe een groot vraagteken. Hoewel een beetje ongeloofwaardig was het plot heel leuk verzonnen. Waar ik het meeste van heb genoten zijn de vele geweldige vergelijkingen die de auteur door het hele verhaal heen verwerkt heeft. Geen thriller, maar een misdaad roman met de nodige humor, vaart en hier een daar een maatschappij kritische kanttekening. Een aangename kennismaking met auteur Jos Pierreux en een boek dat ik met veel plezier heb gelezen.