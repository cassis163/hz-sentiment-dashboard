Renske is gescheiden en woont samen met haar kinderen Stijn en Liselotte. Twee pubers, maar gelukkig heeft Renske tot nu toe weinig klagen over hun gedrag. Renske Nijland is Arboprofessional en expert gevaarlijke stoffen en in die functie doet zij onderzoek naar en adviseert bij vermoeden van verkeerd gebruik van deze stoffen. Tijdens haar vaste hardlooprondje ziet ze bij de vissersparkeerplaats een man staan en het lijkt er op dat hij de weg een beetje kwijt is. Als Renske gaat vragen wat er aan de hand is, wijst de man naar de slootkant. Daar ligt een man en later blijkt deze visser, een bekende van Renske, verdronken te zijn. Alles wijst erop dat de man teveel gedronken heeft en in benevelde toestand in het water terecht is gekomen. Maar Renske gelooft hier niets van en als ze ook vlakbij een dode reiger vindt is ze ervan overtuigd dat hier wat aan de hand is wat te maken heeft met gevaarlijke stoffen. Ooit heeft ze een fout gemaakt en dat zal haar nooit meer gebeuren. Vandaar bijt ze zich vast in dit mysterie, alleen brengt ze hiermee ongewild haar kinderen in levensgevaar.

Onder invloed heeft meerdere verhaallijnen waarvan eerst de verbinding tussen deze lijnen nog enige onduidelijkheid geeft. Wel begint er dan al een licht vermoeden op te komen. De proloog laat een angstig fragment zien, een fragment dat gelijk zorgt voor nieuwsgierigheid naar de rest van het verhaal. De auteur weet meteen een fijne vaart in het verhaal te brengen en het kost dan ook weinig moeite om lekker door te blijven lezen. Tamara heeft een prettige schrijfstijl en weet details goed over te brengen. Bijvoorbeeld in een korte zin een schouwarts zo te beschrijven dat er gelijk een bepaald persoon voor je staat. Zoals in de bekende serie’s, een schouwarts met van die typische trekjes.

‘De man stroopte de mouwen van zijn colbert omhoog, waarbij de ovale elleboogstukken star naar buiten staken.‘

Renske heeft in het verleden veel met Marcel gewerkt, tot de laatste zaak waar door een grove fout het gruwelijk mis ging. Nu probeert Renske Marcel weer aan haar kant te krijgen, maar Marcel houdt het zoveel mogelijk af, omdat dit teveel herinneringen oproept. Ook dit maakt nieuwsgierig, nieuwsgierig naar datgene wat er in het verleden is gebeurd maar ook is er dat gevoel dat er iets is met Marcel. Het lijkt of hij iets verborgen houdt.

‘Wat niet wilde zeggen dat hij heilig was. Hij was zich vanmiddag kapot geschrokken.‘

We leren in dit eerste deel van deze serie Renske kennen als een volhardende vrouw. Een fervent hardloopster en verslaafd aan chocola. Maar dat is dan ook bijna het enige wat we van haar leren kennen, echte diepgang mist er nog. Onder invloed heeft daarentegen een mooie spanningsboog en naast een spannende zaak zijn er ook herkenbare thema’s toegevoegd. Puberperikelen en de gevaren die in het leven van een puber op de loer liggen. In dit boek gebeuren juist die dingen die een ouder grote angsten aanjaagt.

‘Het mocht niet weer gebeuren. Niet nog een keer. Niet háár kind.’

Tamara heb ik leren kennen door het schrijfproject van VrouwenThrillers.nl, Geef de pen door… en daar was al duidelijk dat Tamara oog heeft voor details en secuur is. Dit zie je ook weer terug in Onder invloed. Een netjes uitgewerkt verhaal, gedetailleerd maar ook niet te waardoor er een vertraging kan ontstaan. De verhaallijnen worden langzaam met elkaar verbonden, al is hier enige voorspelbaarheid in te vinden. Tamara heeft het talent de karakters goed herkenbaar neer te zetten waardoor in ieder geval de vaste personages bij je blijven. Misschien is het opzet om Renske nog niet teveel diepgang mee te geven, zodat Tamara in de volgende delen meer vrijheid heeft in de uitwerking van dit karakter. Het maakt wel nog meer nieuwsgierig naar het volgende boek, met de hoopvolle verwachting Renske dan beter te kunnen doorgronden. Het lezen van Onder invloed was in ieder geval een zeer aangename kennismaking en laat uitzien naar het volgende deel.

Onder invloed is veelbelovend en laat het ontluikende schrijftalent van Tamara Onos zien.