Op de Bloggers High Tea van Liesbet vond er een boekenruil plaats en mijn oog viel direct op In de val. Ik had nog nooit van de titel of de schrijver gehoord, maar toen ik de eerste zin op de achterflap las was ik verkocht. Gelukkig stelde In de val alles behalve teleur - ik heb ontzettend zitten gruwelen tijdens het lezen, maar spannend was het zeker. Een aanrader voor fans van spannende thrillers of zelfs horror.
Een zevental families trekken halsoverkop in het Sanctum, een zelfvoorzienend appartementencomplex dat diep onder de grond is gebouwd, op de vlucht voor een allesvernietigend virus dat Amerika heeft bereikt. Het Sanctum is gebouwd op het platteland van Maine en leek in de brochure een luxevesting voor de rijken en parano√Øden, waar ze de apocalyps in stijl zouden kunnen uitzitten. Maar zodra de deuren gesloten worden en er iemand onder verdachte omstandigheden overlijdt, realiseren de families dat de grootste bedreiging misschien wel van binnenuit komt. Iedereen heeft zijn eigen geheimen en zijn eigen reden om zich te verschuilen, waardoor de sfeer in het ondergrondse appartementencomplex al snel om te snijden is.
In de val is een ontzettend creepy en claustrofobisch verhaal. De deuren van het Sanctum zijn nog maar net gesloten als de er een persoon overlijdt in verdachte omstandigheden. Ik had meteen een verdachte in mijn hoofd, maar ik zat er overduidelijk naast. S.L. Grey wist me iedere keer op het verkeerde been te zetten - en elke keer als ik dacht dat het ergste geweest was, volgde er opnieuw een lugubere situatie. Soms dacht ik "ik wil niet meer", om vervolgens gretig verder te lezen. Afschuw en leesgenot liggen blijkbaar dichterbij elkaar dan je zou denken.
Toch is dit meer dan enkel een horror verhaal. De verschillende families hebben allemaal een eigen verhaal - en een reden om een appartement aan te schaffen in het Sanctum. Het is leuk om de verschillende personages te ontmoeten en te zien hoe ze allemaal anders om gaan met de zenuwslopende situatie. Ieder hoofdstuk is namelijk geschreven vanuit een ander perspectief. Hierdoor krijg je echt een duidelijk beeld van de personages. Vooral Jae, Cait en Gina vond ik erg tof, maar eigenlijk was het vooral de mix van persoonlijkheden die voor spanning zorgde. De verschillende families hebben zijn van zeer wisselende afkomst en hebben zeer wisselende (geloofs)overtuigingen. Alsof er nog niet genoeg spanning is als er zich mogelijk een moordenaar in het midden bevindt.. De technische mankementen van het ondergrondse appartementencomplex zorgen er bovendien voor dat het overlevingsinstinct van de mensen meer en meer naar boven komt. Het Sanctum is namelijk niet de luxevesting die hen beloofd was.
Met In de val heb je een ontzettend spannend en origineel post-apocalyptisch verhaal in handen. Zeven families vinden onderdak in een ondergronds appartementencomplex en lijken gered, maar niets is minder waar. Wanneer er een persoon onder verdachte omstandigheden overlijdt beseffen de inwoners van het Sanctum dat de echte bedreiging van binnenuit komt. Een verhaal waar je claustrofobisch van wordt, dat keer op keer een nieuwe - en engere - wending neemt en dat alsnog ontzettend onverwacht eindigt. In de val is een heerlijk boek om bij te gruwelen. Zweethandjes gegarandeerd!