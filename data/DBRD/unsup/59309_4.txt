‘Sleutel tot het Licht’ is het eerste deel uit de Sleuteltrilogie van Nora Roberts. In dit eerste deel leren we drie jonge vrouwen kennen: Malory, Dana en Zoe. Ze wonen in het kleine stadje Pleasant Valley maar kennen elkaar niet. Malory werkt in een galerie en staat op het punt ontslagen te worden. Dat geldt ook voor Zoe die ontslagen wordt in de kapsalon waar ze werkt. En Dana is ook al niet gelukkig in haar baan als bibliothecaresse. De toekomst is voor hen ongewis, financiële problemen doemen op. De meisjes leren elkaar kennen wanneer ze uitgenodigd worden op het geheimzinnige landgoed Warrior’s Peak. Ze blijken de enige genodigden te zijn. De gastheer en gastvrouw doen een voorstel: als Malory, Dana en Zoe de drie gouden sleutels vinden om drie half godinnen te bevrijden, krijgen ze elk een miljoen dollar. Ook krijgen ze alvast elk 25.000 dollar wanneer ze het voorstel aannemen. Na kort onderling overleg gaan de meisjes akkoord met het voorstel en kan het avontuur beginnen. Malory is de eerste die een gouden sleutel moet vinden. ‘Sleutel tot het licht’ is dan ook Malory’s verhaal. Een verhaal waarin ze steeds hechter bevriend raakt met Dana en Zoe. Ook Dana’s broer Flynn speelt een belangrijke rol in het verhaal, Malory en Flynn voelen zich erg aangetrokken tot elkaar. Als dan ook nog Flynn’s vrienden Brad en Jordan opduiken in Pleasant Valley en ze allebei een mysterieus schilderij blijken te bezitten, volgen de ontwikkelingen elkaar snel op. Bij de pogingen tot het vinden van de sleutel worden ze danig dwarsgezeten door de vertegenwoordiger van het Kwaad, Kane.
Zal Malory op tijd, binnen een maand, de eerste gouden sleutel vinden?

Mijn mening: ‘Sleutel tot het licht’ is een prima begin van de Sleutel-trilogie en een boek wat alle kenmerken van een Nora Roberts verhaal heeft. Spanning en romantiek afgewisseld met een vleugje fantasy, een heerlijke mix! De personages worden goed uitgewerkt, de verwikkelingen zijn spannend.
Enkele dikke vier sterren dus!