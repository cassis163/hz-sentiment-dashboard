Het was de moeite van het wachten waard; Brown heeft het hem weer gefikst! Moet eerlijkheidshalve bekennen dat ik pakweg de eerste 75 bladzijden aan de taaie kant vond. Dat was meer een college Symboliek aan de universiteit dan een verhaal. Maar beslist noodzakelijk om de gebeurtenissen te begrijpen. Het boek vergt grote concentratie met allerlei ingewikkelde rituelen, symbolen en ook niet zulke gebruikelijke woorden, "het leest makkelijk weg" vond ik niet van toepassing, maar des te fascinerender was het verhaal. Of het allemaal waar is en klopt maakt mij eigenlijk niet uit; als het allemaal klopt dan is het reuze interessant, klopt het niet dan vind ik het des te knapper dat Brown alle puzzelstukken met elkaar heeft kunnen verweven tot een bijzonder spannend en intrigerend verhaal. Bij het lezen zag ik de verfilming al zo'n beetje voor me, en het zal mij niet verbazen als er in Washington óók een toeristische route langs locaties uit het boek komt, net als in Rome (Bernini mysterie). Na de Da Vinci Code zijn er vele naäpers verschenen in de boekhandel, maar er is er niet één die het niveau van Brown weet te evenaren. Ook "Het verloren symbool" is weer een pageturner pur sang, uniek in zijn soort!