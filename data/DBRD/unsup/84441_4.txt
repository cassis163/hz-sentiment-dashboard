De 12-jarige Gwendy beklimt elke dag een trap die bekend staat als de Suicide Stairs. Op een dag zit er een man met een bolhoed, meneer Harris, op haar te wachten en geeft haar een knoppenkist in bewaring met verschillende gekleurde knoppen en hendeltjes. Van de hendeltjes krijgt ze een uitleg, maar van de knoppen alleen een heel summiere. Thuis verstopt ze de knoppenkist voor haar ouders, die beiden werken en het te druk hebben met hun eigen problemen. Ze probeert de hendeltjes uit en merkt dat deze hendeltjes best wat met haar doen. Ze wordt zelfverzekerder en blinkt uit in alles wat ze doet. Drie jaar later als ze nachtmerries begint te krijgen, gaat ze pas begrijpen wat de knoppen echt betekenen. Zal ze durven? Zal ze een van de knoppen in durven drukken? Wat voor gevolgen zal dat hebben? Een paar jaar later gebeurt er iets met haar vriend Harry door de knoppenkist. Een oude schoolgenoot Frankie heeft de kist gevonden en slaat Harry de hersens in. Gwendy wordt woest op Frankie en zorgt er voor dat hij zijn verdiende loon krijgt. Maar welke invloed heeft de knoppenkist gehad? Op een dag, na haar afstuderen in 1984, is daar plots meneer Harris weer die de knoppenkist op komt eisen om naar een andere eigenaar te gaan.

Het boekje is geschreven door 2 auteurs, Stephen King en Richard Chizmar, maar die voelen elkaar zo goed aan dat het niet opvalt. Het is wederom een spannend mysterieus verhaal zoals je van King mag verwachten. Het is een novelle, wat je zo uit leest, wat ik wel een beetje jammer vind, want ik had graag nog wat langer willen lezen. Je wordt het verhaal mee ingetrokken en het verveelt nergens. Dat komt waarschijnlijk omdat het als een soort script is geschreven. Het is in kleine hoofdstukjes geschreven en het verhaal gaat over een periode van 10 jaar en soms worden hele jaren in enkele zinnen samengevat. Je mist eigenlijk een hoop van de achtergrond wat zo kenmerkend voor King is. Het is voor de King-fans een leuk tussendoortje maar ik had het liever wat uitgebreider (en dus nog mysterieuzer) gezien.