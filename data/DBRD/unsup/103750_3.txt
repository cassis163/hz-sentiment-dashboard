De titel zegt het al: de Lovebus. Het klinkt heel romantisch maar worden liefde en seks niet met elkaar verward?

Het boek beslaat voornamelijk één avond in de jaren 70, een zaterdagavond in het plaatsje Medum in de provincie Groningen. Wat gebeurt hier op deze bewuste avond waarin de Lovebus centraal staat.

J.J., Tammo, Cathelijn en Mina zijn vier tieners die elk op hun beurt worstelen met hun verlangens, gevoelens en behoeftes. De auteur schrijft het verhaal steeds opnieuw vanuit ieder personage. Zo lees je dat ieder het op zijn eigen manier ervaart. Alle vier hunkeren naar liefde, intimiteit, warmte en ze denken dit te vinden bij elkaar in de Lovebus. Maar door onderlinge verhoudingen, verschillende verwachtingen en wendingen loopt er vanalles mis en dreigt de hele avond een catastrofe te worden waar zelfs geweld en moord aan te pas komen.

De auteur geeft een kijkje in de denkwereld van tieners; complex, naïef en soms bizar maar ook lief en ontroerend. De karakters missen echter diepgang in het boek, deze hadden meer uitgewerkt mogen worden.

Tjibbe Veldkamp heeft al vele kinderboeken op zijn naam staan, dit is zijn eerste Young Adult roman. Het thema en de schrijfstijl van de auteur maken dit boek zeer geschikt voor jongeren.