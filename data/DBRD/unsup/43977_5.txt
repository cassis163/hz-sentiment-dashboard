De 18-jarige Maribel Sastre had maar één droom in haar leven: stewardess worden. Na het lezen van een interview met de eerste vier stewardessen van Spanje, koestert ze het velletje van het tijdschrift in haar bureau. Als ze een advertentie in de krant ziet waarin gevraagd wordt naar nieuwe stewardessen voor binnenlandse vluchten, weet ze dat dit haar ultieme kans is. Na een succesvolle sollicitatieronde treedt Maribel toe tot het team van de Spaanse vliegtuigmaatschappij Aviaco, en went ze al snel aan haar nieuwe bestaan.

Totdat de kalender de dag 4 december 1958 aangeeft. Het weer is onrustig en wanneer het verouderde vliegtuig van Aviaco een tussenstop maakt in Vigo om daar haar nieuwe passagiers op te halen, twijfelt piloot Pepe Calvo of het een verstandig idee is om zijn vlucht voor te zetten naar de eindbestemming Madrid. De passagiers dragen allemaal hun eigen geschiedenis mee. Zo maakt de lezer kennis met de meisjes Josefa en Esther die na vijf jaar eindelijk hun ouders terug zullen zien in de metropool van Spanje en de Chileen Ignacio Jorge Tagle die zijn thuisland is ontvlucht. Wanneer het team van Aviaco van hoger hand opgelegd krijgt om de vlucht voort te zetten naar de eindbestemming, beseffen geen van de passagiers dat dit wellicht desastreuze gevolgen heeft.

Edwin Winkels is vooral bekend geworden door zijn journalistieke werkzaamheden voor het Algemeen Dagblad, maar ook voor de Spaanse krant ‘El Periódico’. In 2013 maakte hij zijn literair debuut met de roman ‘Welkom Thuis’ dat door de pers lovend werd ontvangen. In ‘Haar laatste vlucht’ grijpt Winkels terug op het indrukwekkende en waargebeurde verhaal van de stewardess Maribel Sastre en kiest ervoor deze te verwerken in een roman. De lezer proeft dat Winkels een gedegen research heeft gedaan naar de verschillende perspectieven rondom deze tragische gebeurtenis, en verwerkt deze in verschillende invalshoeken in zijn roman. Waar de lezer het ene hoofdstuk nog de gedachten van Maribel volgt, kan in het andere hoofdstuk een ‘flash forward’ gemaakt worden naar het huidige leven van de moeder van Maribel, Ana Bernal.

Ik was enorm geraakt door de puurheid en eerlijkheid van deze roman. Het is algemeen bekend dat het Spanje van de jaren ‘50 gebukt ging onder de dictatuur van Franciso Franco en bepaalde zaken helemaal niet vanzelfsprekend waren. Winkels weet dit onder andere weer te geven in de volgende passage in een hoofdstuk van Maribel:

'Papa vertelde me eens dat er kort na de oorlog een gigantisch treinongeval was in een tunnel in Noord-Spanje; er stond in de kranten dat er nog geen tachtig dodelijke slachtoffers waren gevallen, maar getuigen hadden het over meer dan vijfhonderd. Franco wilde blijkbaar niet nóg meer doden op zijn geweten hebben.'

'Haar laatste vlucht' is een must-read voor alle liefhebbers van de historische roman waarin waargebeurde feiten geïntroduceerd worden. Het verhaal van Maribel Sastre verdient een podium waarin de moed van deze jonge vrouw aan het publiek getoond kan worden. Winkels doet dit met zijn indrukwekkende roman.