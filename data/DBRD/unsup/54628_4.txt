Recensie Morgenster van Wim Menheer (****)

De Vlaamse Wim Menheer was de magische leeftijd van zestig jaar al even gepasseerd toen hij het verschijnen van zijn thrillerdebuut kon vieren. Daar waar de meeste leeftijdgenoten het dan wat rustiger aan gaan doen zag hij het als een start van een carrière als thrillerauteur. Onlangs, in februari, verscheen zijn nieuwe thriller onder de geheimzinnige titel ‘Morgenster’.

In Antwerpen ziet Elsa van Riel een kat aan een voorwerp likken wat later een menselijke schedel blijkt te zijn. De politie onderzoekt de zaak en het slachtoffer is overleden aan een verbrijzelde schedel. Opmerkelijk detail is het ene oog dat niet is verwijderd maar naar binnen is geduwd of geslagen.
Rechercheur Hans Pelsmaeckers verdiept zich in de zaak maar kan vanwege privéproblemen niet al zijn tijd en energie aan het onderzoek besteden. In een wankel huwelijk probeert hij voor zijn 16-jarige zoon Kevin het beste te bewerkstelligen. Kevin is een begenadigd voetballer bij FC Antwerp maar een transfer naar het Nederlandse Ajax is het laatste wat zijn moeder wil en de beide echtelieden gaan uit elkaar.
Pelsmaeckers ziet zich gedwongen alle aandacht op de moordzaak te vestigen nadat een tweede slachtoffer wordt gevonden, onder soortgelijke omstandigheden als het eerste. Het team Pelsmaeckers, bestaande uit John Cardoen, Sas van Boekel, Frank van Elsen en de bloedmooie Alexia Avonds concentreren zich volledig op de zaak en ontdekken opmerkelijke verbanden….

Met ‘Morgenster’ lijkt Wim Menheer opmerkingen die zijn gemaakt over zijn eerdere boeken, serieus ter harte te hebben genomen. In een in spanning toenemende Antwerpse ambiance, beschrijft de auteur de lugubere vondsten van de gedode lichamen.
Een tweede verhaallijn geeft een beeld van de zorgen en gebeurtenissen binnen voetbalclub FC Antwerp. Problemen over financiën, beleid en een gezonde blik naar de toekomst zorgen voor tegengestelde meningen en inspireren mensen om zelf oplossingen te bedenken.
Op een vakkundige wijze laat Menheer de beide verhaallijnen dichter naar elkaar toe komen en worden voorzichtige relaties zichtbaar.
In zijn schrijfstijl zijn de dialogen uiterst belangrijk om op het juiste moment de goede sfeer en een opbouwende spanning te creëren. Origineel gevonden om de, met name Nederlandse, lezers te helpen wordt voor ieder onbekend Vlaams woord, in een voetnoot een Nederlandse verklaring gegeven. Die keuze is niet hinderlijk en voorkomt de eeuwige kritiek die er vanuit Nederlandse lezers over het taalgebruik van Vlaamse auteurs wordt gegeven. Op deze manier gaat er niets verloren van de Vlaamse sfeer die vaak ook wordt aangevuld door de vele humorvolle uitdrukkingen, woorden en zinsbouw die soms wat afwijkt van de Nederlandse taalgewoonten maar zeker niet minder correct is.

Ook de personages krijgen de verdieping die ze voor hun aandeel in het verhaal nodig hebben waardoor ze goed in het geheel zijn te plaatsen. Voor bijvoorbeeld protagonist Hans Pelsmaeckers zal het voor geen enkele lezer moeilijk zijn daar een beeld bij te vormen. Dus ook op dat onderdeel weet de auteur te scoren en maakt het verhaal daarmee volledig en voorzien van een kleurig palet. ‘Morgenster’ kan in deze vorm zeker meedingen voor een nominatie bij de prestigieuze Vlaamse De Diamanten Kogel 2016 of de Hercule Poirotprijs, de jaarlijkse prijs voor de beste Vlaamse misdaadroman.

Eindoordeel: 4 sterren

Spanning: 4 sterren
Plot: 3 sterren
Leesplezier: 3 sterren
Schrijfstijl: 4 sterren
Originaliteit: 3 sterren
Psychologie: 4 sterren