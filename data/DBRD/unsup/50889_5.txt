Ik geef eerlijk toe dat dit boek me sterk geraakt heeft, wat me zelden of nooit gebeurt. Ik ben erin getuimeld op basis van de achterflap tekst en met de gedachte in mijn achterhoofd dat ik drie jaar geleden mijn vader heb verloren, dus ik was razend nieuwsgierig.
Het feit dat Joanne Carlton dit boek schreef na het overlijden van haar eigen familieleden, voel je op een of andere manier in dit boek. Van de relaties tussen de hoofdpersonages en hun zorg voor elkaar, tot het fanatieke toe zelfs, tot de keuze van de muziek en de diepgang achter die keuzes. Ik vermoed dat elk nummer op een of andere manier iets te maken heeft gehad met haar familie. De scènes waarin het over de nakende dood gaat, zijn erg gevoelig en raken oprecht.
Wat enorm verfrissend was aan dit boek was dat er geen romantiek in zat. Geen plotse relaties tussen de twee hoofdpersonages, geen zoenen, geen verliefdheid, maar wél liefde die eerlijk en puur is. Een jongen en een meisje kunnen elkaar graag zien zonder dat ze verliefd zijn en dat maakt het net zo mooi. Het verhaal gaat over pure en ontroerende vriendschap, wat ook wordt gezegd op de achterflap. Wat Sam en Jasper voor elkaar doen, daar kan een mens enkel maar van dromen. Hoe die karakters op elkaar inspelen en om elkaar geven, maakt het verhaal des te mooier.
Hart-Slag is niet enkel een Young Adult, het is een boek dat jong en oud zal beroeren, omdat het zo ongelofelijk prachtig geschreven is en een fantastisch verhaal is dat je tot de allerlaatste letter blijft boeien. De wedstrijd is spannend, de race tegen de tijd is haast tastbaar. Haal je zakdoeken maar boven, maar eindig ook het boek met de glimlach rond de lippen, want het is zo mooi en het laat prachtige boodschappen na.