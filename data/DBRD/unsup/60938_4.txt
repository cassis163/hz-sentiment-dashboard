Braintree. Lizzy Boylston woont samen met haar man Jeb op een boerderij dicht bij zee op het landgoed van kolonel Quint. Ze hebben het goed samen tot dat haar man, na 8 maanden huwelijk, opgeroepen wordt om te vechten tegen de Engelsen tijdens de onafhankelijkheidsoorlog. Wanneer Jeb sterft eist haar schoonfamilie dat ze bij hun komt wonen om de familienaam in ere te houden. Lizzy weigert wat de verhoudingen onder druk zet.
Lizzy staat er alleen voor. Ze heeft het beroep als vroedvrouw van haar moeder geleerd en de mensen krijgen steeds meer vertrouwen in haar kundigheid. Lizzy werkt graag met kruiden waar de mensen veel van vinden.
Ze krijgt veel steun van Abigail, die haar hartsvriendin is geworden. Geregeld zien en spreken ze elkaar. Ze is aardig, oprecht en niet bang. Dit levert haar vriendschappen op waarbij ze geregeld wordt uitgenodigd voor etentjes bij de hogergeplaatste in Braintree. De man van Abigail, John Adams, zal later de Amerikaanse president worden.
Martha Miller, een jonge meid woont ondertussen bij Lizzy en helpt haar met alle dagelijks voorkomende werkzaamheden. Daarnaast leert ze van Lizzy het beroep van vroedvrouw. Af en toe ziet ze haar broer. Welke geheimen draagt Martha met zich mee?
Als, door omstandigheden, haar schoonzus, die Lizzy niet kan luchten of zien, bij Lizzy op de boerderij komt wonen zet dit een hoop relaties in een ander daglicht.
Ondanks de oorlog en het missen van haar man Jeb, zet Lizzy haar schouders eronder. Ze is een pittige dame die zeker niet van onrecht houdt. Elke dag staat ze op het land, doet ze haar huishouden en helpt de vrouwen bij bevallingen.
Wanneer er onverwachts 2 mannen komen te overlijden in het dorp gaan de alarmbellen rinkelen. Lizzy heeft het vermoeden dat ze niet zomaar overleden zijn. Ze besluit op onderzoek te gaan waarbij er steeds meer vraagtekens ontstaan. Wie is er nog te vertrouwen in Braintree? Wie heeft haar huis overhoop gehaald? Lizzy ontpopt zich als een ware spion die de harde echte wereld niet schroomt te benaderen.
Lizzy is een positieve vrouw die de waarheid boven tafel wil hebben. Ze komt in het verhaal goed uit de verf wat het verhaal tot een levend geheel maken.
Toen ik het boek uit had was ik wel wat teleurgesteld. Het verhaal kende teveel open eindjes en niet alle personages waren goed uitgewerkt. Niet veel later begreep ik in de Hebban-leesclub dat het verhaal omtrent Lizzy een trilogie betreft. Dit heeft mijn beeld van de vroedvrouw van Braintree drastisch veranderd.
Ik wil zeker de andere 2 boeken lezen. Ik wil weten hoe het leven in Braintree verder gaat. De auteur heeft veel onderzoek gedaan naar het leven in die tijd. Het verhaal klopt en komt hierdoor tot leven.
Lizzy zag ik soms lopen over de paden en werken op het land. Dit vind ik een groot compliment naar de auteur toe.
Eerlijk gezegd had ik een totaal ander verhaal verwacht gezien de titel. Het leven draait een stuk minder om haar vak als vroedvrouw dan de titel je laat vermoeden. De titel past niet echt bij de inhoud. Desalniettemin heb ik genoten van dit prachtige historisch geschreven roman.
Kom maar op met de vervolgdelen!