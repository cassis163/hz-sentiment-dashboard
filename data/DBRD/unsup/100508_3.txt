Recensie Black eyed susans van Julia Heaberlin (***)

Oorspronkelijke titel: Black eyed susans
ISBN: 9789400507159
Uitgeverij: A.W. Bruna Uitgevers
Pagina’s: 352

Julia Heaberlin was een succesvol journalist bij diverse Amerikaanse dagbladen. Voor ze haar carrièreswitch naar professioneel auteur maakte, heeft ze diverse leidinggevende functies bekleed bij grote stedelijke kranten. Momenteel werkt Heaberlin in Dallas / Fort Worth aan haar vierde boek.

Het verhaal in ‘Black eyed susans’ draait volledig rond Tessa Cartwright. Als 16-jarig meisje is ze door een seriemoordenaar op een akker in Texas voor dood achtergelaten. Het is louter toeval dat Tessa nog leeft en drie andere meisjes het niet hebben overleefd. De vermoedelijke dader wordt gearresteerd en ter dood veroordeeld, mede naar aanleiding van de verklaring van Tessa.
Maar het traumatische meisje leed aan geheugenverlies en 18 jaar later denkt ze dat de geschiedenis zich herhaalt als er weer bloemen (Black eyed susans) bij haar huis worden geplant. Vlagen van wat er in het verleden is gebeurd, komen weer naar boven en Tessa vraagt zich af of de veroordeelde Terrel Darcy Goodwin wel de echte dader is…..

Julia Heaberlin heeft de verhaallijn van ‘Black eyed susans’ vanuit twee perspectieven opgezet. Vanuit het heden wordt steeds geswitcht naar het verleden, het tijdstip waarin de traumatische gebeurtenis heeft plaatsgevonden. Er is de auteur veel aan gelegen om haar lezers voortdurend om de tuin te leiden en twijfel te zaaien. Daar is ze zeer goed in geslaagd want in hoge frequentie hinkt de lezer op en neer waarbij zelfs af en toe de wanhoop toe slaat. Niets is wat het lijkt en ook de inmiddels volwassen Tessa, heeft zo haar geheimen.

Uiteindelijk wordt er wel duidelijkheid in het verhaal gebracht maar dan is de lezer wel vermoeid geraakt van het vele gespring in de tijd, wat het verhaal erg onrustig maakt. Iedere 2 á 3 pagina’s wisselen van perspectief, zonder dat het voorgaande af wordt gewerkt, brengt geen balans in het verhaal. Dat is wel jammer want in potentie is er met het verhaal niet mis maar veroorzaakt de uitwerking veel onrust en twijfel. Deze lezer heeft zelfs overwogen om alles wat in 1995 is gebeurd, eerst te gaan lezen en daarna alles wat in het heden is geschreven. Maar dat is praktisch bijna onmogelijk dus uiteindelijk pagina na pagina gevolgd. Wat wel origineel is gevonden is de dubbelrol van de protagonist, slachtoffer en speurder in een. Het is ook wel een verdienste van de auteur dat het haar volledig is gelukt om voor veel twijfel te zorgen. Of ze daardoor haar fanschare flink zal zien groeien valt echter te betwijfelen.

Eindoordeel: 3 sterren

Spanning: 2 sterren
Plot: 3 sterren
Leesplezier: 3 sterren
Schrijfstijl: 3 sterren
Originaliteit: 3 sterren
Psychologie: 2 sterren