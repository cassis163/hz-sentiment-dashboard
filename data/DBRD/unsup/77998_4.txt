In Een huis, drie vrienden (en een klusjesman) maken we kennis met Noor. Ze werkt voor het Van Gogh-museum en woont in een kleine bezemkast in Amsterdam. Haar ouders en vriend wonen in Limburg en ondanks dat ze het erg naar haar zin heeft in haar werk, voelt ze zich erg schuldig dat ze zo ver bij haar dierbaren vandaan zit. Ze ontmoet een oude studievriend in Amsterdam die haar de mogelijkheid biedt om samen met hem in een oud grachtenpand te gaan wonen. Als haar zusje en eeuwige losbol Kiki uit Amerika voor een tijdje in Amsterdam komt wonen, besluiten ze samen bij Joost in te trekken. Terwijl de relatie van Noor onder steeds groter druk komt te staan door de afstand, doet zich ook een erg verdrietige ervaring voor op haar werk waardoor ze zich erg schuldig voelt. Net zoals de klusjesman probeert iets van het oude grachtenpand te maken, doet Noor haar uiterste best om iets van haar leven te maken.

Met dit verhaal heeft Harrewijn voor een niet zo standaard feelgoodverhaal gekozen. In dit boek staat niet de liefde centraal, hoewel het ook een zeer belangrijke rol heeft gekregen, maar draait alles om vriendschap. Maar een ander erg belangrijk onderwerp is kunst. Een groot deel van het verhaal speelt zich af in het van Gogh-museum, maar ook in andere musea over de hele wereld, er worden kunstwerken beschreven en symposia bijgewoond. Door de soepele schrijfwijze van Harrewijn maak je als lezer zelf alles mee. Harrewijn heeft van Gogh een mooie rol gegeven in het verhaal, maar beschrijft zijn geschiedenis en zijn kunstwerken op dusdanige manier dat het geen droog stukje kunstgeschiedenis is. Duidelijk is te merken dat Harrewijn niet alleen liefde en passie heeft voor het schrijvers vak en het feelgoodgenre, maar ook een ruime interesse heeft voor kunstgeschiedenis.

Het verhaal heeft een rustige opbouw. En ondanks dat er veel in het boek gebeurt, voelt het niet als een denderende trein die een wild verhaal over je heen raast. Soms duurt het allemaal juist wat lang; als lezer heb ik een tijd met kromme tenen gezeten. Want wat een nare jongen is die ego√Østische vriend van een Ewald, en wanneer ziet Noor nou in dat ze die relatie moet stoppen! En hoe lang duurt het nog voor ze ziet dat ze volwassen is en ze echt niet alles door haar moeder gezegd hoeft te krijgen?! Stop met je schuldig voelen, kom voor jezelf op Noor! Toch knap hoe een schrijfster zulke irritaties bij de lezer weet op te roepen.

Het luisterboek, in totaal goed voor 8 uur en 46 luisterminuten, wordt op Storytel voorgelezen door Miryanna van Reeden. In het begin was het geluid heel blikkerig en kon je erg goed horen dat het is opgenomen in een hokje. Tot ik er aangewend was, stoorde het holle en soms zelfs blikkerige geluid me erg. Maar uiteraard was opgeven geen optie, en was ik ook wel benieuwd naar het vervolg. Hoewel van Reeden een prettige stem heeft om naar te luisteren, was het boek dat in het begin niet.

Ondanks dat is Een huis, drie vrienden (en een klusjesman) een echte aanrader en kan ik niet wachten tot ik ook de vervolgdelen op Storytel kan luisteren. Van mij vier sterren voor deze geweldige combinatie van feelgood, kunst en cultuur. En ik ben erg benieuwd naar het andere deel uit de serie Daar heb je vrienden voor, om meer te weten te komen over Joost, die nog enigszins onderbelicht is in het verhaal. Gelukkig is ook dit deel te luisteren via Storytel, en ik denk dat het niet lang op mij hoeft te wachten voor ik het zal luisteren.