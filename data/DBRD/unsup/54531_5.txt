De laatste van Bernlef. Tenminste, het laatste boek dat hij tijdens zijn leven voltooid heeft en waarvan hij de publicatie net niet heeft mogen meemaken.
Het is een heerlijk boek dat op een rustige manier de herinnering verkent. Wat is herinnering en hoe betrouwbaar is het? Herinneringen komen bovendrijven in willekeurige volgorde. Herinneringen zijn gefragmenteerd. Je herinnert je het klappen van een deur maar namen en gezichten zijn soms gewoon verdwenen. Van oudere mensen wordt beweerd dat zij zich haarfijn hun jeugd herinneren. De hoofdpersoon kan zich bijna niets van zijn jeugd herinneren. Maar is dat belangrijk? Herinneringen maken deel uit van een constant veranderend heden.
Bernlef gebruikt citaten van andere schrijvers en zijn eigen gedichten in dit erg mooie boek dat naast stof tot nadenken naar mijn mening ook geruststelt. Je hoeft je niet alles te herinneren.