Sergej Lukjanenko werd geboren te Karatau (Kazachstan) op 11 april 1968. Hij is een Russisch fantasyschrijver en één van de populairste auteurs van zijn land. Hij heeft psychiatrie gestudeerd, is getrouwd en woont in Moskou. Van zijn boeken zijn miljoenen exemplaren verkocht en de verfilming van zijn boeken zorgde in Rusland voor een ware stormloop naar de filmzalen waabij blockbusters als de Harry Potter-films en de The Lord of the Rings-trilogie met groot verschil werden verslagen. Schemerwacht is na Nachtwacht en Dagwacht het derde boek in de rij waarin de strijd tussen goed en kwaad centraal staat.
In de eerste twee boeken Nachtwacht en Dagwacht maakten we reeds kennis met Anton, een lichte tovenaar van de derde graad die als lid van de Nachtwacht strijd voor het goede en zijn buurjongen Konstantin die als vampier optreedt als Dagwacht en daarbij voor evenwicht zorgt in de eeuwigdurende strijd tussen licht en duister.
Anton wordt bij zijn chef Boris Ingatjewitsj geroepen omdat de balans tussen licht en duister bedreigd wordt. Er is namelijk een gewoon mens achter het bestaan van de Anderen gekomen. Via een anonieme brief is de Nachtwacht op de hoogte gebracht van een boodschap die het voortbestaan van de mensheid op het spel zet. De boodschap van de brief is duidelijk, in één van beiden Wachten is er een klein groepje dat een plannetje heeft bedacht waarmee ze de definitieve overwinning willen behalen.
Als één van beiden kanten (licht of duister) het Verdrag schendt, dan kiest normaal de Inquisitie partij voor de andere kant om het evenwicht te herstellen. Dat houdt de mensheid in toom. Maar het is de Inquisitie zelf die bedreigd wordt en zij staat machteloos. Het is de taak van Anton om undercover op zoek te gaan naar de anonieme briefschrijver. Het spoor leidt naar een vrijwel onbewoond luxe appartementencomplex in Moskou waar Anton oog in oog komt te staan met oude bekenden uit het verleden.
Sergej Lukjanenko heeft met Schemerwereld zijn derde complexe fantasyroman geschreven waarin hij een wereld heeft gecreëerd van tovenaars, vampieren en heksen waarmee hij zonder scrupule zijn boodschap over de huidige wereld kan verkondigen aan het grote publiek. De hele reeks staat in het teken van een aanklacht tegen de huidige wereld en zijn politieke machtsverhoudingen. Hij neemt het huidige Rusland danig op de korrel. Ondanks de val van de muur meent hij dat Rusland van een normale maatschappij is vervallen tot een bureaucratische dictatuur met alle daaruit voortvloeiende consequenties.
Schemerwereld is dus absoluut geen thriller, zoals vermeld staat op de cover. Het is wederom de beschrijving van een politiek steekspel in de vorm van een fantasyroman. De strijd tussen licht en duister is feitelijke de strijd tussen Oost en West. De koude oorlog is terug. Spijtig is dat net zoals in Nachtwacht en Dagwacht het een tijdje duurt voordat je je als lezer kan inleven in het verhaal en de booschap van de auteur. De omstandigheden van de feiten zijn soms te ingewikkeld en moeilijk te doorgronden. Ikzelf was na het lezen van zijn eerste boek Nachtwacht ontgoocheld; omdat ik toen nog niet doorhad waar Lukjanenko naartoe wilde, na het lezen van Dagwacht en vooral Schemerwacht wordt alles steeds meer duidelijk en is het uitkijken naar het vervolg want de strijd tussen goed en kwaad is nog lang niet gestreden.