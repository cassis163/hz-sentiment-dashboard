In Schaduwen wordt het verhaal verteld van vier personen. Ellen die op jonge leeftijd verkracht is, Norbert, de man die haar verkrachtte, haar vriendin Liesbeth en vriend David. Het boek is onderverdeeld in korte hoofdstukken waarin alle personen afwisselend hun verhaal vertellen. Allen dragen zij een geheim met zich mee uit het verleden van Ellen. Na ontvangst van dreigmails, de afschuwelijke dood van een van haar honden en de vermissing van degene die daarvoor verantwoordelijk is, begint Ellen zich af te vragen of er een verband is tussen al deze gebeurtenissen. Zij gaat op zoek naar het de waarheid en haar eens zo rustige leven verandert in een ware hel. Wie kan zij nog vertrouwen en wie niet? Je krijgt als lezer steeds meer puzzelstukjes aangereikt waardoor het lijkt dat je weet hoe het verhaal in elkaar steekt maar niets is minder waar. Langzaam komen alle verhalen bij elkaar en ontdek je hoe alle personages door het verleden met elkaar verbonden zijn.

Yvonne Franssen is er met Schaduwen in geslaagd om een ontzettend spannende en meer dan boeiende thriller te schrijven. Door de korte hoofdstukken leest het boek vlot en doordat deze afwisselend verteld worden door vier personages en bijna elk hoofdstuk met een cliffhanger eindigt, móet je wel doorlezen. Het plot is spannend, heftig en sterk. Soms lees je een boek waarvan je het jammer vindt dat het uit is. Schaduwen is absoluut zo’n boek! Een echte must voor thrillerlezers en het boek is voor mij absoluut 5 sterren waard.