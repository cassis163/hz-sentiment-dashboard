Bestseller auteur David Baldacci, werd in 1960 in Richmond, Virginia geboren. Na zijn universitaire studies Engels en geschiedenis, volgde hij een studie rechten. Vanaf 1986 was hij in Washington werkzaam als advocaat en bedrijfsjurist. In die periode startte hij met het schrijven van korte verhalen. Bij gebrek aan succes begon hij aan een roman. Het duurde echter drie jaar om zijn debuut te voltooien. Pas in 1996 verscheen zijn eersteling Absolute Power (Het recht van de macht). Het werd direct een internationaal succes, tevens door Clint Eastwood verfilmd. Baldacci bleek geen eendagsvlieg te zijn. Vanaf zijn debuutroman belandden al zijn nieuwe thrillers in de internationale bestsellers lijsten. De eerste uitgave van Op eigen gezag verscheen in 1997. Als luxe jubileumuitgave is deze thriller nu opnieuw verkrijgbaar.
Advocate Sidney Archer is in Op eigen gezag ingehuurd als juridisch adviseur van Triton. Triton, mondiaal marktleider op het gebied van technologische ontwikkeling, staat op het punt zijn toekomst veilig te stellen door de overname van CyberCom. Jason Archer, echtgenoot van Sidney, is als lid van het management van Triton, nauw betrokken bij de voorbereiding van deze belangrijke fusie. De problemen voor het echtpaar beginnen als Jason liegt tegen zijn leidinggevenden. In plaats van zijn verlof thuis door te brengen, neemt hij het vliegtuig naar Los Angeles. De toch al parano√Øde directie van Triton, vindt dit uiterst verdacht en opent de jacht op Jason. Als zijn vliegtuig blijkt te zijn neergestort en er geen overlevenden zijn, kan alleen Sidney nog zijn naam zuiveren. Gek van verdriet en tegengewerkt door Triton, stelt zij alles in het werk, om de waarheid boven water te krijgen.
Op eigen gezag is een thriller, zoals een thriller behoort te zijn. Een groot mysterie, gebeurtenissen die elkaar in sneltreinvaart afwisselen en een ijzersterk plot. David Baldacci heeft veel aandacht besteed aan zijn karakters, zodat deze zeer overtuigend over komen. Hij weet sympathie te kweken, zonder gebruik te maken van valse sentimenten. Ondanks het feit dat zijn hoofdpersonen zich uit allerlei netelige situaties weten te redden, zijn het geen onmogelijke superhelden. Het verhaal is zeer goed doordacht, met verrassende plotwendingen en onverwachte vrienden en vijanden.
Op eigen gezag heeft ruim elf jaar na zijn eerste uitgave nog niets aan kracht ingeboet en is absoluut een must voor iedere liefhebber.