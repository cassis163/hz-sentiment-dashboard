Deze thriller van Karen Rose speelt zich af rondom psychologe Faith Frye. Ze heeft het huis van haar oma in Ohio geërfd en probeert daar een nieuw leven op te bouwen. Ze wordt lastig gevallen door een moordzuchtige stalker, maar de politie van Miami neemt haar klachten niet serieus. Daarom verandert ze als laatste redmiddel haar naam en vertrekt naar het voormalige huis van haar oma in een andere staat.
‘Ze had zo veel van haar bezittingen ingepakt als ze maar in haar Jeep kon proppen en had de rest achtergelaten, met inbegrip van haar carrière als psychotherapeut en de naam waaronder ze die had opgebouwd.’
In de buurt worden twee studentes vermist en de FBI opent een groot onderzoek. Tijdens het onderzoek wordt Faith geconfronteerd met een duister verleden dat ze graag had willen vergeten.
Ondertussen komt de stalker steeds dichterbij en het wordt duidelijk wat hij wil: Faith moet en zal sterven, hoe dan ook!

Vanaf de eerste bladzijde werd ik geboeid door het verhaal en kreeg een unheimisch gevoel. Dat gevoel werd een paar keer wat minder op de momenten waarop ik dacht dat ik wist hoe de vork in de steel zat, maar de spanning bleef aanwezig.
De lezer voelt zich ook op de hielen gezeten door de stalker. Wie is dit? Om akelig van te worden!

Karen Rose zet de lezer steeds op het verkeerde been, zonder ongeloofwaardig te zijn. Je wilt weten hoe het zit en vreet de bladzijden als het ware om de waarheid boven tafel te krijgen.
De karakters zijn goed en zorgvuldig neergezet op de plaats in het verhaal waar ze voorgesteld worden. Het zijn er nogal wat maar het is niet verwarrend omdat ze stuk voor stuk levensecht zijn op dat moment, behalve de geheime stalker.
Zijn identiteit wordt pas duidelijk tegen het einde van het verhaal in een verrassend plot. Alle losse eindjes zijn verdwenen wanneer je de laatste woorden gelezen hebt van ‘Op de hielen’.

Het verhaal speelt zich af in in tien dagen; tussen zondag 2 november en dinsdag 11 november. Doordat het boek leest alsof het verhaal zich afspeelt in het hier-en-nu blijf je als lezer enorm betrokken bij de gebeurtenissen. Deze gebeurtenissen en confrontaties volgen elkaar steeds sneller op en aan het eind komt alles op een dusdanige manier bij elkaar dat je zonder meer tevreden bent.
De prettige schrijfstijl waarmee de auteur de beklemmende spanning die soms seksueel getint is, opbouwt zorgt voor een pageturner eerste klas!