Een avontuurlijk prentenboek voor kleuters met veel fantasie. Welke kleuter houdt er niet van om op avontuur te gaan en dan zelfs nog op zoek naar goud. Dit boek neemt de kleuter mee in zijn/haar eigen fantasie wereld.

‘KOM, WE GAAN GOUD ZOEKEN,’ zei Anna.
‘Dat is moeilijk en gevaarlijk,’ zei Krokodil.
‘Des te beter!’ zei Anna. ‘Kom, we gaan!’

Anna en Krokodil gaan op zoek naar goud. Daarvoor moet je onverschrokken zijn, een schatkaart bestuderen en vooral een heel grote fantasie hebben. Want dan kun je je geheime gezicht opzetten, een schatkaart tekenen en in een vliegende storm het onderwatergoud vinden dat wordt bewaakt door een vreselijk monster. En als je dat goud eenmaal hebt, moet je daar natuurlijk ook weer een goede verstopplek voor vinden…

Wat zijn er toch veel mooie en verschillende soorten prentenboeken. Ook dit is weer zo'n mooi boek. Anna en Krokodil zijn vrienden en de hoofdpersonen in dit boek. De illustraties zijn in het begin rustig, Anna en krokodil worden gekleurd weergegeven tegen een lichtgrijze achtergrond. Wanneer het avontuur begint zijn de illustraties donkerder, bladvullend en spannend totdat het goud gevonden is en weer verstopt. Dit maakt het verhaal extra spannend en avontuurlijk. De tekst wordt in duidelijke zwarte letters weergegeven, soms is er maar een enkele zin te lezen bij een illustratie en dan weer een bladzijde vol of helemaal geen tekst. Een leuk boek om spannend voor te lezen, te bekijken en natuurlijk om na te spelen.