De proloog begint met randfiguren in een kroeg. Terloops valt de naam Alexa. Zij is de laatst levende van een oude familie. Door een opmerking van Professor Jones weet je dat de 16 jarige Alexa in de gaten wordt gehouden....

De nu 19-jarige student Alexa woont samen met haar moeder in Nederland. Haar vader heeft ze nooit gekend. Bovendien is vader nooit het onderwerp van gesprek.

Als Alexa wordt uitgenodigd een semester te gaan studeren in Engeland (door Professor Jones:-)) is dat spannend voor haar en haar moeder, maar ze gaat toch. Door haar natuurlijke tegenwoordigheid van geest komt ze goed aan in Londen waar ze tot haar verbazing een schoolvriend van vroeger uit Nederland tegen het lijf loopt. De Nederlandse vriend en huisgenoot zorgt snel voor een vertrouwd gevoel op de nieuwe studieplek in Londen.

Je krijgt in dit boek een gedetailleerde beschrijving van de studie, de lessen en het leven in een studentenhuis. Ook leer je via Alexa allerlei mensen kennen waaronder ook erg vreemde mensen. Dan ontdekt ze dat de tintelingen in de vingers voor iets groters staan. Door een vervelende ervaring ontdekt ze dat ze een maga is, iemand die in staat is magie te gebruiken. Voor Alexa start er een avontuur waar je als lezer in meegaat. Door vreemde ontwikkelingen, zelfs vreemd voor de magische wereld waarin ze terecht komt, wordt ze meegesleept in een avontuur dat steeds spannender wordt. Ze voelt intu√Øtief aan dat er dingen zijn die niet kloppen en gaat onverschrokken op onderzoek uit. Met verstrekkende gevolgen. Op de achtergrond speelt steeds mee dat ze haar vader nooit gekend heeft. In contact komen met studiegenoten van haar vader gooit haar wereld ook emotioneel op zijn kop.

De Erfenis van Richard Grenville is het eerste boek dat ik heb gelezen van Natalie Koch en deel twee ligt inmiddels in de boekenkast te wachten. Door haar mooi samengestelde zinnen neemt ze je mee in een bijzondere wereld.De spanning begint rustig en wordt steeds sneller opgebouwd. Door de ogen van Alexa maak je kennis met de magische wereld (universiteit), waarin magische en non-magische lessen worden gegeven. De lessen van de professoren worden duidelijk en gedetailleerd beschreven alsof je met Alexa in de klas zit. De lessen dagen ook de lezer uit na te denken over maatschappelijke onderwerpen. Dat maakt dat dit geen Young Adult boek is maar een volwassen Fantasy! Het boek vraagt aandachtig lezen. Bijvoorbeeld: Informatie die Alexa leest over de geschiedenis van de magie (mooi in een ander lettertype) speelt een belangrijke rol in het verhaal en is dus geen bladvulling zoals in sommige Young Adult boeken.

Gelukkig zijn alle drie de delen van de trilogie nu uitgebracht dus het avontuur is compleet beschikbaar.