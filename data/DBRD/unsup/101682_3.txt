‘Deze NU’ verhaalt over de studenten Matson en Lois. Matson en Lois ontdekken dat een mens niet alleen zijn gemaakte keuzes beleeft, maar ook zijn niet gemaakte keuzes. Veelal beseft men zich dat echter niet aangezien je je uitsluitend bewust bent van de daadwerkelijk gemaakte keuze. De twee studenten ontdekken tijdens hun zoektocht dat het mogelijk is om de overstap te maken naar andere, niet bewust gemaakte keuzes. Deze ontdekking doet echter deuren opengaan die beter gesloten hadden kunnen blijven.

De mogelijkheid om van een ander nu, Deze NU te maken, wordt van een leuk commercieel idee opeens de enige manier om te overleven en uiteindelijk de wereld te behoeden van de groots mogelijke ramp denkbaar.

‘Deze NU’ is een science-thriller waarin op originele wijze wordt omgegaan met hoe uitkomsten zouden zijn wanneer de aanpak anders zou zijn geweest. Noem het de ‘wat als theorie’. Hoe zou het leven er vandaag de dag uitzien wanneer je in het verleden andere beslissingen zou hebben genomen? Iedereen vraagt zich dat weleens af. Rijnja dacht er niet alleen over na, maar schreef er een intrigerend boek over.

“Knipperend tegen het felle licht keek hij in de spiegel. De donkere randen rond zijn ogen leken te smeken om nog een beetje extra slaap, maar in plaats van daaraan toe te geven, liet hij de kraan lopen en hield hij zijn hoofd onder het stromende water.”

‘Deze NU’ is een kundig en intrigerend opgebouwd verhaal waarbij het lijkt alsof de volgorde van feiten en gebeurtenissen andersom gesteld hadden moeten worden. Rijnja vergt derhalve nogal wat van zijn lezers, maar wanneer je bereid bent je te concentreren en je werkelijk in het verhaal te verdiepen, word je beloond!

“Terug in het appartement leek met het vertrek van de professor een andere stemming te zijn ontstaan. Alsof ze op het punt stonden om op reis te gaan en in de vertrekhal stonden te wachten.”

De schrijfstijl van Rijnja is in elk geval de moeite waard en hij weet zijn ‘toon’ aan te passen aan zijn personages, hetgeen niet elke auteur gegeven is. Persoonlijk vond ik de technische en wetenschappelijke passages wat ‘taai’. Het is dan echter even doorbijten en even later zit je als lezer volop in de flow.

“Vervolgens was het zaak vanaf de regel waar de header stopte, meestal regel zeven, de daarop volgende inputregels bit voor bit om te zetten om te kijken of het resultaat bruikbaar werd.”

De diverse personages komen overigens vooral in het tweede deel van het boek, werkelijk tot leven en het verhaal krijgt daar in zijn totaliteit meer vaart richting een verrassende finale.

Over de auteur
Pascal Rijnja is auteur en eigenaar van Webpeople. Hij schrijft al sinds 1965 en toch is ‘Deze nu’ zijn debuut. Zijn brede interesses, maar vooral zijn interesse in wat mensen beweegt, beheerst en bezighoudt is de basis voor dit boek.

Uitvoering
Uitgeverij Literatum
ISBN 9789082684803
Paperback, 558 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/