Spannend tot de laatste bladzijde…

Het boek
Headhunters gaat over Roger Brown een headhunter in Oslo met grotere plannen dan hij zich kan veroorloven. Zijn grote liefde Diana wil hij geven wat ze wil, behalve dat ene, een kind. Want hij wil niet dat ze meer van iemand anders gaat houden dan van hem. Om hun exorbitante levensstijl te bekostigen steelt hij schilderijen. Van elke kandidaat die hij interviewt probeert hij te achterhalen wat ze aan de muur hebben hangen, om dit ’s nachts te kunnen vervangen door een replica. Dit gaat goed, tot hij Clas Greve tegenkomt. Hij wil Clas niet de baan geven die Clas graag wil hebben en deze halve Nederlander, ex-militair bij de special forces, komt achter hem aan.
Het boek is mooi, overtuigend, anders en toch een Nesbø. Je moet even de verwachting uitschakelen dat Harry Hole elk moment om de hoek kan komen en dan zit je in een fantastisch boek. Het verhaal is spannend en snel geschreven, precies de actie die je van Nesbø verwacht. Tot op het laatste moment weet je niet wie Roger nu heeft doodgeschoten en dat vind ik altijd een heel knap iets. Absoluut een aanrader, net als de film…

De film
Met dank aan Crimezone.nl kon ik met vrijkaartjes met mijn vriend naar de verfilming van Headhunters. Beetje jammer dat hij enkel om vijf over twaalf ’s nachts draaide en we ook nog een dag te vroeg waren, maar verder helemaal super. De film is in het Noors en dat geeft een mooie sfeer. Het verhaal is spannend en goed uitgevoerd, ze zijn op veel punten erg trouw gebleven aan het boek en dat is iets wat mij erg aanspreekt. Een van de dingen die ik jammer vond was dat nu wel gelijk duidelijk was wie er werd doodgeschoten (zie, het boek), maar ik snap ook dat dat niet ging in de film. De special effects zijn goed uitgevoerd en het is een film die ik nog wel een keer zou willen kijken. Maar, ik zou iedereen aanraden eerst het boek te lezen en dan de film te kijken. De film is goed, het boek is beter.