Het verhaal van De studente trok me direct aan: een jonge schrijfster die in de huid kruipt van een Engelse arts uit de negentiende eeuw. Dat was toch al heel opvallend. En in zoverre dat ik zelf kan raden wat de gedachten zijn van zo een man uit een heel andere tijd en omgeving, vind ik dat ze dit toch zeer goed gedaan heeft.

Dit debuut gaat over de relatie tussen een studente en een dokter in 1882 op het Engelse platteland, die zich teruggetrokken heeft na een mysterieus voorval in Londen waar hij werkte als docent. Vrouwen konden pas een opleiding tot arts volgen die speciaal voor hen werd ingericht. Het beroep uitoefenen als vrouw was nog zo goed als onmogelijk. Maar de “Studente”, net zo goed geen naam gegeven trouwens als de “Dokter”, laat zich hierdoor niet tegenhouden en wil bijles gaan volgen bij hem. Als ze bij hem aan de deur staat, kan hij niet anders dan haar haar zin te geven. Net zoals enkele mannelijke studenten vóór haar verblijft ze enige tijd in zijn huis.

De hoofdkarakters hebben elk hun eigen geheimen, trots en agenda. De dokter is een cynische, arrogante man waar je maar moeilijk sympathie voor kan opbrengen. De studente heeft er echter het handje naar om iedereen haar richting in te manipuleren. Er beginnen zich machtsspelletjes af te spellen met een erotische ondertoon die heel het boek aanhouden.

Je krijgt het in dit boek soms wel warm van sommige stukken die echt wel zeer erotisch zijn. Ik ben zelf niet direct op zoek naar zulke scènes, maar als het verpakt is als in dit verhaal is het best wel goed te verteren. Seks is eigenlijk ook één van de thema’s van dit boek: hoe verhouden 2 mensen zich tot elkaar op relationeel gebied, maar ook op seksueel gebied als ze beiden al een problematisch verleden hebben op vlak van liefde, relaties, onderdrukking, …? Het boek was niet zo filosofisch maar de onderwerpen waren best origineel en zeer boeiend gebracht met ampele beschouwingen.

De schrijfster brengt goed de spanning over tussen de twee hoofdpersonages door de beschrijving van de verschillende scènes, de dialogen tussen hen, hun eigen gedachten, bij de Studente zelfs in de vorm van een dagboek, en de dokter die er dan een boek rond maakt en haar dagboek als het ware daarin verweeft. Ik raakte betrokken bij de personages, hoewel de situaties toch enigermate vreemd en onherkenbaar bleven, ook vanwege de ietwat morbide setting, de lichtjes andere onderwijsmethodes, de ‘verleden’ tijd, de situatie van de vrouw, …

Een grappig moment of ‘aha-erlebnis’ kan je ook beleven in dit boek, als je ook als niet-medische 20ste of 21ste -eeuwse lezer beseft bij enkele voorbeelden wat voor gigantische sprongen de geneeskunde moet hebben gemaakt bij sommige voorbeelden die worden aangehaald uit de medische wereld van die tijd.

Het is een boek dat met vaart geschreven is, en waar je veel uit kan leren over de situatie van vrouwen en familierelaties tout court in het Laatvictoriaanse / Fin de siècle Engeland, het leven, de dood, schoonheid, de medische geschiedenis, ... Een mooi geconstrueerd verhaal met interessante elementen erin verweven, en met erotische spanning waarvan je het net warm genoeg krijgt.