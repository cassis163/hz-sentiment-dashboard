Inspecteur Ann Lindell moet samen met haar team de moordenaar vinden die op klaarlichte dag Josefin Cederen en haar 6-jarige dochter heeft overreden. De echtgenoot is verdacht, maar heeft hij het gedaan?
Dit is het begin van het boek van Kjell Eriksson, Zweed, hovenier en in zijn eigen land een gevierd thrillerauteur. De stenen kist is het eerste boek van Eriksson in Nederlandse vertaling. Voor enkele van van zijn eerdere romans wist hij in eigen land prijzen in de wacht te slepen.

Ann Lindell, de sympathieke speurder, heeft het niet gemakkelijk met de oplossing van deze zaak. Daarnaast twijfelt ze over haar relatie en haar toekomst. Dit wordt integer voor het voetlicht gebracht. Zo doortastend als Ann in haar werk is, zo onzeker is ze over een aantal fundamentele levensvragen. Heeft ze een vlucht in haar werk gebruikt om te ontkomen aan belangrijke keuzes?

De stenen kist is een spannend boek. Maar er is meer! Het is daarnaast: mooi, toegankelijk en melancholiek en het gaat niet alleen om de oplossing van de moorden. Ook de hoofdrolspelers komen goed en geloofwaardig uit de verf. Daarnaast zijn: plaats, omgeving en tijdsbeeld prima geschetst. Het lijkt wel alsof deze succesvolle combinatie de Scandinavische auteurs in het bloed zit. Het plot deugt en in bepaalde opzichten is er een open einde. Dit is niet storend, het maakt nieuwsgierig naar meer.

Samengevat: spannend, goed geschreven, met een melancholieke sfeer en voorzien van echte karakters. Wanneer zou de nieuwe Ann Lindell uitkomen? Ik ga hem zeker aanschaffen.