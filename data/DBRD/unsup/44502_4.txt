“Asha lokte de draak met een verhaal”.

Met deze openingszin wordt je als lezer zelf door Asha het verhaal ingelokt. Meteen beland je daarna in de actie en maak je kennis met de draken. De hoofdstukken zijn extra aantrekkelijker en overzichtelijk door de mooie gekrulde versieringen.
Auteur Kristen Ciccarelli groeide op in Ontario, op de boerderij van haar grootvader. Ze ging met haar neefjes en nichtjes op avontuur in de bossen, bouwde forten in de schuur en was verslaafd aan boeken over draken en meisjes met coole wapens.
Ze schreef Iskari voor het meisje dat ze ooit was en soms nog steeds is. Met deze introductie tot het boek plus de mooie oriëntaalse cover met supergedetailleerde draak kreeg ik heel veel zin om te gaan lezen. De vergelijking met mijn eigen jeugdige avonturen was gauw gemaakt. Ook ik zou (als ik ooit een boek zou schrijven) een boek schrijven wat mijn volgende lievelingsboek zou kunnen zijn (dus ook voor het stoere jonge meisje).
Asha , de dochter van de Drakenkoning is de Iskari, een titel die vernoemd is naar de godin van de Ouden, een godin van chaos en vernietiging. Asha had als jong meisje door een ongeluk voor dood en verderf in het stadje gezorgd. Mede daardoor leefde ze een gehoorzaam leven vol schuldgevoel en een last op haar schouders. Haar manier om voor de maatschappij iets te doen was haar naamgenoot eer aan doen en een goede drakenjager te zijn.
Nadat ze uitgehuwelijkt is aan de verschrikkelijke Jarek, geeft haar vader haar een ultimatum: breng de kop van Kozu , dan wordt je vrijgesteld. Ze gaat achter de draken aan en komt in aanraking met Torwin, Jarek’s slaaf. Langzaamaan komt Asha achter het echte verhaal en wat de Ouden echt van haar verlangen.
Kristen Ciccarelli schreef een prettig coming-of-age boek voor stoere meiden en vrouwen. Voor een debuut is het erg fijn, al kunnen er her en der nog wat schoonheidsfoutjes worden verbeterd. Zo komt de relatie tussen Asha en Torwin wel erg kort al tot stand, terwijl ze nauwelijks conversaties en momenten hebben gehad. De verbintenissen met het verleden en de legende van de draken hadden van mij ook nog wat dieper en meer in het verhaal mogen getrokken worden. Het avontuur was zeker daar, de oriëntaalse setting was origineel en verfrissend en de Oude verhalen echt een toevoeging. Ik kijk uit naar deel 2 en verwacht een rijping in zowel de karakters als het schrijversproces.