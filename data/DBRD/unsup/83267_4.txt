Onverwacht vertelt het verhaal over Samantha en Grayson, twee twintigers die al het nodige hebben meegemaakt wanneer zij elkaar ontmoeten. De aantrekkingskracht tussen hen is groot, maar het verleden zorgt ervoor dat zij zich niet volledig aan elkaar kunnen geven. Is hun liefde sterk genoeg om alles te overwinnen of is het beter om elkaar los te laten?
Onverwacht is het derde deel in de Flight and Glory serie van de Amerikaanse auteur Rebecca Yarros. De verhalen uit deze serie beschrijven de levens van jonge twintigers en het militaire leven dat ze leiden. Rebecca Yarros, zelf vrouw van een militair, weet als geen ander hoe dit wereldje eruit ziet. De delen zijn afzonderlijk van elkaar te lezen, alhoewel het wel de voorkeur heeft om met het eerste boek 'Onverminderd' te beginnen.
Waar 'Onverminderd' mij direct al na de eerste pagina in zijn greep had, had 'Onverwacht' hiervoor een wat langere aanloop nodig. Bij tijd en wijle had ik soms wat moeite om mijn aandacht erbij te houden. Desalniettemin vond ik het boek over het algemeen een heerlijk romantisch boek waarbij ik zeker een paar traantjes heb moeten wegpinken.
Het verhaal bevat verschillende thema’s, namelijk –hoe kan het ook anders – liefde, passie, maar ook aantrekken, loslaten en het ontdekken van je eigen kracht. Ook vriendschap en familiebanden zijn terugkerende thema’s.
De cover spreekt mij niet aan. Persoonlijk vind ik dit soort covers waarop mensen staan afgebeeld niet leuk, omdat ik graag een eigen beeld wil vormen van de hoofdpersoon.
Ik geef het boek geen vijf sterren, omdat ik het zo nu en dan wat langdradig vond. Het verhaal is wel meer dan drie sterren waard, omdat het mij verschillende keren heeft geraakt en ik de vreugde, verdriet en hartzeer van Sam ook zelf voelde. Vier sterren dus.
Eén passage halverwege het boek vertelt in twee zinnen de kern van het verhaal: 'Kies voor je leven. Kies ervoor weg te stappen uit de storm die over je is losgebarsten en geniet van je zon.’