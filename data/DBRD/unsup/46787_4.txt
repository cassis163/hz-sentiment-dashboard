Het debuut van Els Kerkhoven in het wereldje van de Nederlandse thrillers. Het verhaal gaat over Rosalie, die haar werk met heel veel toewijding doet. Ze woont alleen en deelt veel van haar vrije tijd met haar enigszins excentrieke buurvrouw. Wanneer ze aan het begin van de voorjaarsvakantie van haar werk komt, vindt ze een rouwkaart van haar oudtante in haar brievenbus. De volgende dag gaat ze bij haar oma langs. Daar krijgt ze een heel andere familiegeschiedenis te horen dat ze tot dan toe heeft gekend, en na verloop van tijd komt Rosalie erachter dat ook dit verhaal niet de hele waarheid bevat.
Het rustige leventje van Rosalie wordt totaal overhoop gegooid: mensen uit haar directe omgeving blijken anders te zijn dan ze had verwacht, er duikt een oude liefde op, een neef lijkt ineens te betrokken en dan sterft onverwacht ook haar oma. Rosalie begint, met de twijfelachtige hulp van haar buurvrouw, aan een zoektocht naar antwoorden. Maar met de antwoorden, rijzen ook de vragen.
Zo klonk het verhaal in het kort.
Wat heb ik genoten van dit boek. Allereerst een heel prettige schrijfstijl in gewoon Nederlands en hele korte zinnen, wat ik persoonlijk prettig lezen vind. Els weet de lezer aan zich te binden door een uitstekende verhaallijn en de diverse wendingen in het verhaal. Je denkt op het juiste spoor te zitten en dan komt er weer een wending in het verhaal waardoor je er helemaal naast zit. Ook het gegeven dat spanning en humor elkaar afwisselen in dit boek is bijzonder fijn. Kortom een echte Nederlandse thriller, meeslepend, fantasierijk(sommige dingen zijn nogal onaannemelijk) en boeiend van het begin tot het eind, mat uiteindelijk een verrassend slot. Els, welkom bij de top van de Nederlandse Thrillerschrijvers! TOP! Ik zal het boek zeker aanbevelen!