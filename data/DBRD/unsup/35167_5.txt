Ook in de nieuwe Dan Brown heeft professor Langdon weer de hoofdrol, en wat voor één! Wat mij betreft is dit de beste Brown tot nu toe.
In het begin had ik moeite met het verhaal. Een hoop achtergrond info over de noetische wetenschap hield me tegen. Maar plots zit je midden in het verhaal en kun je niet meer stoppen.
Na Parijs en Rome is dit keer Washington het decor. Peter Solomon, zijn zus Katherine, en de CIA spelen een grote rol in dit boek.

Katherine is wetenschapster en probeert antwoorden te vinden op allerlei filosofische vraagstukken. Erg boeiend om te lezen, en ook erg eigentijds.
De personages zijn wederom zeer goed uitgewerkt, en ook de beschrijvingen van de gebouwen, en de daarin verborgen symbolen, maken dat je morgen op het vliegtuig naar Washington wilt stappen om het met eigen ogen te aanschouwen.
De spanningsbogen en plotwendingen volgen elkaar in een hoog tempo op. Soms moet je het boek even wegleggen om op adem te komen. De onvoorspelbare plot is uitmuntend. Alle verhaallijnen komen aan het eind perfect samen.
Het verloren symbool móet je kortom gelezen hebben!