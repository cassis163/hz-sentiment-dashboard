Toen ik dit boek voor het eerst zag had ik niet gelijk door dat het ging om een aanwijsboek voor peuters. Het ziet er anders uit dan de doorsnee aanwijsboekjes. Dit is een verrassend leuk en origineel gemaakt boek. Het lijkt net een woonblad. De omslag is de voor- en achterkant van het huis. De foto’s zijn realistisch gemaakt , waardoor het heel herkenbaar is voor de peuter. Het sluit goed aan bij hun belevingswereld. Je kan het boek openklappen en dan zie je de voor en achterkant van een meisje. Hier worden verschillende lichaamsdelen benoemd. Je kan het boek nog verder uitklappen en dan zijn er vier kamers te zien: de kamer, de keuken, de slaapkamer en badkamer. Heel verrassend zijn er acht kleine boekjes verstopt op deze pagina’s. De kleine boekjes zijn gemaakt van papier dat niet scheurt volgens de uitgever ( Ik ben benieuwd ). In deze kleine boekjes staan ook weer realistische foto’s. Elk boekje heeft een eigen thema zoals: groente, fruit, kleren, speelgoed etc. De boekjes zijn ook handig om even mee te nemen. Neem de boekjes van fruit en groente mee naar de winkel en je kan dan samen op zoek gaan naar het voorwerp op de foto. Het is een echt mooi vormgegeven boek.

De peuter

Dit boekje deed het gelijk goed op de speelzaal. Vooral het boek openklappen en ontdekken van de kleine boekjes vonden de peuters erg leuk. Er werd al snel in de kleine boekjes gebladerd en hardop benoemd wat ze herkennen. Het terug stoppen van de kleine boekjes in het boek is nog lastig, maar ja daar hebben ze dan ook een juf voor. Tot nu toe zijn de boekjes ook nog intact. Een boek waarmee je op een speelse wijze de eerste woordjes met je kind kunt oefenen en dat de peuter uitnodigt tot interactie.