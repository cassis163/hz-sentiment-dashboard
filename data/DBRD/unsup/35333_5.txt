Wat een onverwachte klapper is dit boek! De cover valt niet op, ik heb weinig tot geen promotie over dit boek langs zien komen en hoewel de achterflap mij aansprak waardoor ik het boek wel wilde lezen, heb ik uit niets kunnen opmaken hoe goed dit boek eigenlijk is. Alles rondom dit boek is onopvallend waardoor lezers dit boek makkelijk kunnen missen. Zó zonde! Zowel voor het boek omdat de kans bestaat dat het niet tot zijn recht komt als voor lezers die dit boek niet zullen lezen.

De personages in Gekooid worden erg goed neergezet door Cooper. Het is zelfs zo geschreven dat ik het boek als een serie of film aan me voorbij zag gaan. Ik zag de personages en locaties voor me.

Omdat er de laatste jaren veel meer boeken gaan over een team binnen de politie met een sterke vrouw als leider, is het niet origineel dat de personages in dit boek hiermee overeen komen. Cooper verdient des te meer lof dat deze personages me zoveel doen. Ze wisten me te raken en ieder vrij moment wilde ik terug in het boek duiken om verder mee te gaan met Sayer, Vik en hun team. Bij verschillende andere boeken raak ik de draad kwijt met al die teamleden en andere personages. Dat had ik hier totaal niet. Cooper heeft wij mij betreft andere schrijvers overtroffen met het neerzetten van de personages. Ik hoop dan ook echt dat er nog een volgend boek van haar hand zal verschijnen met dezelfde personages. Ik sta dan vooraan om het boek te lezen!

Wat dit boek net een tikje anders maakt is de interesse van Cooper in het menselijk brein. Dit verwerkt ze prima in haar boek. Ook zorgt ze er goed voor dat het motief van de dader(s) een diepere laag heeft. Zonder van de hak op de tak te springen worden aanwijzingen ontleed en krijgt ook de lezer steeds meer duidelijkheid. De ontknoping zal voor de ene lezer verrassend zijn terwijl een andere lezer het al eerder aan had zien komen. Dat zal persoonlijk zijn. Hoewel er daarin een aantal dingen werden beschreven aan het eind die ik wel een beetje aan zag komen, vond ik dat geen afknapper. Sowieso ben ik lang onwetend gebleven wat betreft de ontknoping en toen deze eenmaal aan de orde kwam zorgde Cooper wel voor een hele goede afronding. Ik heb dan ook geen moment een onvoldaan gevoel gehad.

Ik hoop dat dit boek het bereik zal krijgen dat het verdient. Niet alle ideeën in dit boek waren helemaal origineel, maar aan de andere kant zal over (bijna) alles inmiddels wel geschreven zijn. Daarnaast overtrof Cooper wat betreft het neerzetten van haar personages voor mij wel vele andere auteurs. Van mij krijgt Gekooid daarom zeker 4,5 ster.