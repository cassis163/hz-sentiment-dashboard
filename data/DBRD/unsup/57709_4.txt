Heerlijk boek om te lezen! Een hoogst originele psychologische roman met fantasy-elementen over de dertiger Nomi die worstelt met haar identiteit, een verloren liefde en de - letterlijke! - beestjes in haar hoofd. De debuterende Onderstijn heeft een zeldzaam talent voor het levendig beschrijven van personages en situaties. Met haar frisse vertelstem laat ze volwassen analyses en grappige observaties soepel door elkaar lopen.

De structuur van het boek is ambitieus en legt de toestand en achtergrond van het hoofdpersonage geleidelijk bloot. De vertelling schiet heen en weer tussen tijd en plaats en ook zijn er prachtige en hilarisch beschreven uitstapjes in het hoofd van Nomi. Waar ligt de grens tussen gek en normaal, en waarom wil iedereen eigenlijk 'normaal' zijn? Soms verslapt door de complexe opzet de spanningsboog iets, maar dat mag de pret niet drukken.

Al met al een veelbelovend debuut van deze schrijfster van wie we vast nog veel gaan horen.