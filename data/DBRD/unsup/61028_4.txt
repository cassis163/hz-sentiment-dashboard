Schrijfster Nora Roberts is vooral een vrouwenschrijver; ze schrijft romantic novels oftewel romannetjes, zoals dat enigzins denigrerend in het Nederlands heet. Dat beeld is toch niet helemaal juist. Ja, boeken van Nora Roberts gaan altijd over relaties tussen mannen en vrouwen. Ja, ze eindigen altijd ermee dat de hoofdpersonen elkaar vinden en voor altijd bij elkaar blijven, en ja, er komen geromantiseerde sexscenes in voor, vaak braaf maar toch soms stiekem wat meer kinky en stomend dan bij (veel) mannelijke schrijvers.
Wat de boeken van Nora Roberts verheft boven het niveau van, zeg, Harold Robbins of zo, zijn de thriller-elementen. Vrijwel alle boeken die zij de laatste 10 jaar heeft geschreven hebben een thriller-achtig karakter, met moord, bedreigingen, roof of combinaties daarvan.

Zo ook Noorderlicht. Het boek speelt zich af in een kleine, gesloten gemeenschap in het prachtige, huiveringwekkende Alaska. in die kleine gemeenschap komt een vreemde eend (kenmerk van veel van Nora's boeken) in de vorm van een oud-politieagent uit het 'gematigde' (qua klimaat) Baltimore. Daar is hij overspannen geraakt door de moord- en doodslag en de dood van zijn partner. Hij neemt de baan aan van Sheriff in het kleine Lunacy en gaat ervan uit dat hij niets ergers te behandelen krijgt dan bargevechten en ongelukken tussen auto's en elanden.
Na enige kennismakingsverwikkelingen wordt op een nabijgelegen berg het stoffelijk overschot ontdekt van een man, die daar al 17 jaar blijkt te zitten, verborgen in een door lawines bedekte rotsspeelt.
De man is overduidelijk vermoord: er steekt een ijsbijl uit zijn romp.
De dader loopt hoogstwaarschijnlijk nog steeds rond in Lunacy, in de veronderstelling dat hij de perfecte moord heeft gepleegd en er geen haan naar kraait.

Het sterke van het boek is dat het dorp met zijn unieke en eigenzinnige personages goed wordt beschreven. Je kunt meevoelen met de Sheriff die zich verloren voelt in de bijna volledige nacht en je voelt langzaam samen met hem de verwondering en het ontzag voor de onbarmhartige en tegelijk fantastische natuurkrachten.
Maar ook zijn er vele verdachten, elk met hun eigen motieven, verdachte gedragingen en aangename en minder aangename trekken.
Het romantische deel van het boek is vooral een versterking van het verhaal en de spanning blijft tot het einde gehandhaafd.

Nora Roberts schrijft meeslepend, beeldend en met veel inlevingsvermogen. Je voelt je snel betrokken bij de beslommeringen van de Lunatics en ik had in ieder geval moeite het boek weg te leggen. Het boek krijgt van mij 4 sterren, maar dat is vooral omdat ik 5 sterren eigenlijk alleen maar geef aan Michael Connelly, George Pelecanos of Elizabeth George. 5 sterren is te veel, maar 4,5 zou zeker een optie zijn!