Sta jij op een kruispunt in je leven en wil je graag een volgende stap maken? Wil je je persoonlijk én spiritueel ontwikkelen en een verschil maken in de wereld, maar weet je nog niet precies hoe je dat wilt doen? Dan is het boek ‘Anders denken, anders voelen, anders doen’ van Sabine Hess iets voor jou.

Hess beseft zich terdege dat de meeste mensen het eng vinden om hun hart te volgen en meer zichtbaar te zijn. Zelf zegt zij daarover: “Zodra je uit je comfortzone wilt stappen komen de volgende vragen om de hoek kijken: “Kan ik dit wel?”, “Is er werk voor wat ik écht wil doen?”, “zitten ze wel op mij te wachten?”, “Verdien ik dan wel genoeg geld?”.

“Ik nodig je uit om de verwijten van anderen eens op een andere manier te interpreteren. Ze wijzen jou de weg naar jouw kwaliteiten en naar wat voor jou belangrijk is. En reageer vervolgens anders op een verwijt: kom constructief op voor datgene wat belangrijk voor je is of wat je graag wilt realiseren, zonder in je valkuil te stappen. Dat is je uitdaging.”

In het boek “Anders Denken, anders Voelen, anders Doen” leert Hess haar lezers –aan de hand van de door haar zelf ontwikkelde KIBA-methode- in slechts vijf eenvoudige stappen hoe zij de drempel van hun comfortzone overstappen en wél hun hart durven volgen. De auteur legt allereerst uit waarom veranderen ons toch zo zwaar valt. Het blijkt eenvoudig. Onze ziel wil stiekem best ontwikkelen en groeien, maar wordt daarin tegengewerkt door een ego dat gaat voor veiligheid en zekerheid. Hess laat vervolgens zien hoe je jouw ziel die strijd toch laat winnen.

Het boek bevat overigens tal van oefeningen, handvatten en stappen waarmee Hess alle theoretische informatie omzet in praktische stappen hetgeen het boek ook zeer de moeite waard maakt voor hen die wat moeite hebben met teveel filosofisch onderricht. Zowel de lezer die op zoek is naar spirituele bewustwording als de lezer die een meer praktische inslag aanhangt, zal zich derhalve thuisvoelen bij Hess. De auteur hanteert bovendien een uiterst prettige en doelgerichte schrijfwijze.

“Je bent niet geworden zoals je bent ondanks je verleden, je bent wie je bent dankzij je verleden. Wees trots op wie je bent en heb compassie met jezelf.”

Kortom, ‘Anders denken, anders voelen, anders doen’ wordt omschreven als een praktisch handboek voor persoonlijke en spirituele ontwikkeling en die omschrijving past het boek en juist die, op het eerste oog, tegenstrijdige ondertitel, maakt dit boek bijzonder boeiend en veelzijdig.

Over de auteur
Hess is niet alleen auteur, maar ook coach, ervaringsdeskundige en ontwikkelaar van de KIBA-methode. Zij heeft sinds 2005 haar eigen bedrijf in Training, Coaching & Ontwikkeling.
Na jarenlang strategische managementposities in het bedrijfsleven te hebben bekleed, kreeg Hess een burn-out. Dat bleek haar wake-up-call. Een roep om weer te worden wie zij werkelijk is. Het was de start van haar persoonlijke en spirituele ontwikkeling.

Uitvoering
Uitgeverij Akasha
ISBN: 9789460151774
Paperback, 286 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/