Wanneer op een kwade dag in Kaapstad een jonge toeriste dood wordt gevonden blijkt haar reisgenote blijkt nog in leven te zijn. Ze verkeert in groot levensgevaar en is daarom op de vlucht, overtuigd van het feit dat de politie corrupt is en zij daarom ook daar niet terecht kan.

Bennie Griessel wordt op de zaak van deze verdwenen toeriste gezet. Het is zaak haar zo snel mogelijk en ongeschonden weer terug te vinden, immers het gaat wel om een Amerikaanse toeriste, reden waarom ook de politiek druk op de ketel zet.

Omdat Bennie ook als mentor op moet treden voor verschillende nieuwe collega's, raakt hij ook nauw betrokken bij het onderzoek naar de moord op de jonge toeriste en bij de moord op de eigenaar van een platenlabel: Adam Barnard. Het lijkt erop dat zijn vrouw wel eens de schuldige zou kunnen zijn, maar tijdens het onderzoek blijkt dat er ook anderen zijn met een goed motief om deze man om te brengen. In 13 uur tijd weet Bennie samen met verschillende collega's alle drie zaken op te lossen.

Dit boek heeft dit jaar van Vrij Nederland de titel "Thriller van het Jaar" gekregen. In eerste instantie had ik daar wat mijn twijfels over. Ik heb hier en daar wat passages herlezen, en nu, nadat ik het al een week uit heb, nu pas zeg ik, ja die titel is terecht. Het is gewoon een boek dat bij mij moet bezinken juist omdat er zoveel gebeurd en de schrijver werkelijk is staat is geweest mij bepaalde dingen te laten voelen.

De angst van de voortvluchtige toeriste, en de angst en het verdriet van haar ouders, de paniek van de weduwe van Adam Barnard, de gespannen Bennie wanneer hij naar zijn afspraak met zijn vrouw gaat, maar ook hoe de schoonheid van het land wordt beschreven, het is allemaal voelbaar in dit boek. Wanneer je vervolgens de verschillende verhaallijnen op een dergelijke manier weet te verweven tot een prachtig geheel waaruit een niet voorspelbaar einde komt, dan win je met recht de titel "Thriller van het Jaar"!