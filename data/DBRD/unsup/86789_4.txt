Kaylee doet er alles aan om een donor te vinden voor haar broertje, hij heeft dringend een nieuwe nier nodig! Dit gegeven maakt haar allesbehalve populair op school. Nate, de enige vriend die Kaylee nog lijkt te steunen, weet haar ondanks haar antipathie voor sociaal media toch over te halen om zich bij een nieuw populair netwerk genaamd NODIG aan te sluiten. Bij NODIG kun je alles vragen wat je maar nodig denk te hebben. De eerste wensen blijken zelfs al te zijn vervuld. Kaylee heeft maar één enkele wens en hoeft er dan ook niet lang over na te denken wat ze NODIG zal vragen….

Nodig is een aangenaam Y.A. boek, dat erg gemakkelijk wegleest en waarin diverse onderwerpen waarmee jongeren te maken kunnen krijgen besproken worden. Thema’s waaronder; sociaal media, ziekte, erbij willen horen, egoïsme en vriendschap komen aan bod. Misschien dat je als lezer wel even moet wennen aan de vele namen die voorbijkomen, ieder hoofdstuk is namelijk geschreven van uit het oogpunt van een ander personage. Deze worden afgewisseld met de delen in het boek over Kaylee. De auteur Joelle Charbonneau weet dit echter op slimme wijze te combineren en start elk hoofdstuk – waarin een eerder besproken personage nogmaals voorbijkomt – met het beschrijven van herkenbare, eerder beschreven eigenschappen over deze persoon. Deze worden subtiel vermengd met het verhaal. Dit laatste voorkomt een hoop terugbladeren om de personages op te zoeken, je kunt moeiteloos doorlezen. Doordat er erg veel karakters voorbijkomen in het verhaal, leer je deze niet heel goed kennen, een gegeven wat in bijvoorbeeld een roman een gemis genoemd zou kunnen worden. In Nodig is dit echter niet het geval. Nodig is mede daardoor juist een vlotte spannende thriller te noemen. Een thriller die de aandacht van de lezer vast weet te houden en zich niet gemakkelijk weg laat leggen. Geen zinloze afleidingen in het verhaal vol langdradige voorstelrondjes, maar de vaart erin!