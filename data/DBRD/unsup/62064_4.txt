In hoeverre wordt jouw leven beïnvloed door kapitaal?
Nadat de Britse Sadie Jones (1967) in haar jonge jaren de hele wereld bereisde, besloot ze neer te strijken in Londen waar ze als scenarioschrijver aan de slag ging. Veertien jaar later besloot ze om het roer om te gooien en in 2018 debuteerde ze met haar debuutroman The Outcast (vertaald als Verstoten). Het boek werd een internationale bestseller. The Snakes is het meest recente werk van de auteur.
Het getrouwde stel Dan en Bea besluit hun leven in Londen te pauzeren. Ze maken gebruik van het geld op hun spaarrekening om een paar maanden te gaan reizen door Europa. De eerste stop die ze zullen maken is bij Bea's broer Alex. Alex runt een hotel in Frankrijk en de nieuwsgierigheid naar deze plek is groot. Aangekomen in Frankrijk blijkt het hotel in slechte staat te zijn en geen klanten te hebben. Dan en Bea besluiten om een paar leuke dagen met Alex te spenderen. Het hotel heeft overlast van slangennesten. Maar zijn het wel deze serpenten waar we voor op moeten passen of ligt er meer op de loer?
Sadie Jones neemt je via familiedrama's mee naar een intrigerend verhaal dat 'the power of money' laat zien. The Snakes toont op een originele manier hoeveel invloed financiën op mensen kunnen hebben. Dat je met minder prima kunt gedijen, maar dat meer geld mogelijkheden biedt en mensen hierdoor heel gemakkelijk verleid kunnen worden. Je zien tevreden mensen veranderen naar inhalige figuren, die hun normen en waarden aan de kant zetten en veranderen in valse serpenten. Heb jij in je leven al personen zien veranderen doordat er dollartekens in hun ogen verschenen?
De problemen van de personages zijn niet alledaags en hierdoor is het enigszins lastig om je te kunnen inleven. Het onderwerp creëert een afstand, omdat de problemen zo specifiek zijn dat het nauwelijks binding geeft. De personages zijn echter prima uitgewerkt en juist hun uiteenlopende karaktereigenschappen helpen mee om in het verhaal te infiltreren. Zo is Dan een zoon van een gekleurde moeder en blanke vader, heeft Alex de nodige verslavingen en psychische problemen en heeft Bea afstand van haar welgestelde ouders genomen omdat ze hun gedrag niet kon accepteren. Ben weet de redenen van de breuk tussen Bea en haar ouders niet, maar als haar ouders onverwachts naar het hotel komen, wordt de hoofdreden hem al snel duidelijk. Hier blijft het echter niet bij en tersluiks komen er meer verborgen familiegeheimen aan het licht. De schrijfstijl is traag, maar dit geeft je de tijd om mee te denken en te reflecteren op de dilemma's.
De auteur werkt naar een krachtige slotscène toe, maar sluit The Snakes uiteindelijk met een open eind af. Een open eind betekent echter niet meteen dat het een slecht eind is. De abrupte stoplegging kan voor een onbevredigend gevoel zorgen, maar anderzijds geeft het ruimte om de gebeurtenissen nog eens te overdenken. Het is een kwestie van smaak of dit je wel of niet ligt.
The Snakes is een verrassend verhaal waarin familiedrama's een grote rol spelen. De verschillende lagen in de onderwerpen en de kostelijke personages zorgen voor heel wat uurtjes leesplezier en zetten je hersens aan het werk.