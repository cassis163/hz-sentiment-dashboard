Een lijk dat aanspoelt op een eilandje aan de scherenkust -voor de kust van Stockholm aan de oostkust van Zweden- is hier zeker niet alledaags, maar de man is verdronken, kan zelfmoord gepleegd hebben, het kan een ongeluk zijn. Moord is niet het eerste dat bij inspecteur Thomas Andreasson opkomt. Het ziet er naar uit dat de zaak snel gesloten wordt en hij op vakantie kan. Als echter een tweede dode - een unicum in het anders zo rustige plaatsje Sandham - zich aandient, nota bene de nicht van de eerder gevonden drenkeling, en daarna nog een derde lijk, ditmaal van een van de vaste bewoners, wordt gevonden worden de vragen steeds talrijker. Motief absoluut onduidelijk, de overeenkomsten / verbindingen tussen de doden heel beperkt, modus operandi verschillend en ook zijn de locaties willekeurig.
Het politieteam onderzoekt alles, probeert aanknopingspunten te vinden en vooral getuigen. Speurwerk, vragen stellen en ideeÃ«n beoordelen.
Naast het politieteam is in dit verhaal een zeer centrale rol weggelegd voor Nora Linde en haar gezin. Het feit dat zij in Sandham hun zomerhuis hebben, Thomas goed kennen en hun wereldje een verbindende factor is in het verhaal geeft hen een rol van betekenis, waarbij Nora, goede vriendin van Thomas zich ook nog eens ontpopt tot amateurspeurder, die meedenkt en er met nieuwe informatie voor zorgt dat het onderzoek af en toe vlot getrokken wordt.
Het verrassende einde geeft eindelijk duidelijkheid over het waarom. Een motief die je niet verwacht had, laat staan bedacht hebt en een dader die onverdacht is.
Net als collega-schrijvers zoals Johan Theorin en Camilla Lackberg weet zij de Zweedse sfeer en omgeving heerlijk beeldend te beschrijven, bouwt zij rustig het verhaal op en werkt kalm en uitgesponnen naar het plot toe. Dit soort rustig voortschrijdende verhalen geven je de mogelijkheid het boek af en toe weg te leggen en het verhaal te laten bezinken. Zeker geen pageturner die je hijgerig laat doorlezen, omdat je niet kunt stoppen. Nergens een heel ingewikkeld boek waarbij je na enige tijd het gevoel hebt dat je dingen mist. Gewoon een lekker verhaal waarin je op een regenachtige dag, in een luie stoel in het zonnetje of tijdens een treinreis kunt wegzinken.

Dat deze juriste met het schrijven van thrillers haar roeping gevonden heeft wordt met dit boek duidelijk.