"Voor alle jongens die het spel volgens andere regels moesten leren spelen" Alleen al de opdracht van dit boek maakt dat iedereen Aristoteles & Dante moet lezen. Hoe mooi kan een opdracht zijn?

Dit boek las ik voor de Blossom Books Reading Challenge van 2017. Aristoteles & Dante had ik waarschijnlijk niet opgepakt als het niet in deze challenge had gezeten. Maar wat ben ik blij dat ik Aristoteles & Dante heb gelezen! Ik ben meer van het fantasy genre en niet elk contemporary boek pakt me. Zo had ik niet zo veel met De Voordelen van Onbeantwoorde Liefde en Muggenland, die ik ook voor deze Challenge heb gelezen. Maar Ari & Dante had me helemaal in zijn greep. Het is zo’n mooi en lief, breekbaar verhaal. Je voelt de emoties gewoon van de pagina’s spatten. Een liefde tussen twee jongens die er niet mag zijn. Zoals Myrthe van Blossom Books al heeft geschreven voorin het boek, is dit verhaal een emotionele sluipmoordenaar op de beste manier die er bestaat. Dit boek is zó ontzettend mooi. Een boek dat ik iedereen aanraad.