Laat ik maar meteen met de deur in huis vallen. Dit boek heeft mij teleurgesteld.
Niet zo erg dat ik het een dikke onvoldoende gaf, maar het is naar mijn mening wel veel minder dan de voorgaande delen.
Hoe komt het dan dat het mij zo teleurgesteld heeft?

Ik denk dat het vooral komt doordat het verhaal erg lijkt op de andere boeken.
Harriet gaat naar een land en doet daar modellenwerk. Er gaat van alles mis, omdat Harriet gewoon alles verpest (serieus, maar daar kom ik later wel op terug). Op het einde vergeeft iedereen haar (maar waarom dan?!) en hoera! Alles is weer goed!
Misschien is dit niet in ieder deel, maar de eerste twee delen gaan ook letterlijk zo en ik las net de flaptekst van het vierde deel en het lijkt erop dat dat deel exact hetzelfde zal gaan.

Punt twee heb ik al eerder aangekaart.
Irritante Harriet. Echt waar hoor, ik weet niet hoe vaak ik wel niet de haren uit mijn hoofd wilde trekken door Harriet. Ik hou van je Harriet en dat meen ik eerlijk waar, maar je hoeft toch niet iedere modellenklus te verpesten? Alsof alles fout moet gaan en niks goed! Alsjeblieft Harriet, hoe klunzig je ook bent, kan het niet één keer gewoon helemaal goed gaan?

Punt drie heb ik ook al eerder vermeld.
Waarom vergeeft iedereen Harriet? Ze heeft misschien niet een misdaad gepleegd, maar ze verpest wel alles en nóg vindt iedereen het prima. Het kan aan mij liggen, maar ik vind het toch een beetje apart.

Oké, genoeg negativiteit! Wat was er positief aan het boek?
Het fijne aan deze serie vind ik dat je je hoofd er niet zo bij hoeft te houden. Je vliegt er doorheen en het is leuk voor tussendoor. Het is niet zo’n zwaar boek en dat je weet hoe het gaat aflopen en dat het goed komt heeft ook wat positiefs.

Het is ook leuk dat Harriet allemaal verschillende landen bezoekt. Ze vertelt je interessante feiten over de stad terwijl ze die ontdekt, waardoor ik de stad ook beter leerde kennen. Ik kon mij de situatie ook best wel goed voorstellen door de simpele maar effectieve schrijfstijl. Doordat Harriet in de boeken naar die verschillende landen gaat, denk ik dat het ook wel leuk zou zijn als je er al bent geweest. Dit boek speelt zich bijvoorbeeld af in New York en ik denk dat er heel veel herkenningspunten zijn.

Ik vind het sowieso tof dat modellenwerk en de geeky dingen zijn gecombineerd in deze serie. Dat is erg origineel, omdat ik geen ander boek ken die hierover gaat. Door het modellenwerk trek je ook een groep mensen aan die eerst niet lazen en nu door deze serie misschien wel.