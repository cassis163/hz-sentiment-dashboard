De kangoeroe kronieken – Marc-Uwe Kling


Ding dong. Er staat er een kangoeroe voor je deur. Praat niet tegen hem, maar smijt de deur direct dicht!

Dit is mijn eindconclusie na het lezen van de kangoeroekronieken. Een grappig boek waarbij de kangoeroe tegen heel veel alledaagse onderwerpen aanschopt. Hij is een brutale, luie donder die graag het woord neemt. Hij is communist, fan van Nirvana, heeft bij de Vietcong gevochten (alhoewel….), laat een ander graag betalen, heeft een enorme buidel waar veel in past en heeft een 0900 nummer (en die is niet goedkoop!).

Het boek is opgebouwd uit heel veel korte en nog kortere hoofdstukken. Sommigen bestaan slechts uit een paar regels, anderen uit 5 pagina’s. Er zit niet bepaald een logische opbouw in het boek. Hoewel de enige opbouw is dat de kangoeroe en Marc-Uwe elkaar leren kennen, de kangoeroe bij hem intrekt en ze uiteindelijk samen dingen doen, of zich thuis vervelen. De onderwerpen hebben geen logische volgorde.

De overeenkomst in alle verhalen is dat er tegen het huidige systeem geschopt wordt en dat er humor in voorkomt. Soms kun je er vreselijk om lachen. Soms verschijnt er alleen een glimlach.

De vele kronieken zetten je in meer of mindere mate aan het denken. Vele onderwerpen zijn zo van zelfsprekend dat je er überhaupt niet meer over nadenkt. Maar deze kangoeroe brengt daar op een makkelijke manier verandering in.

De schrijfstijl is erg toegankelijk. Vrolijke en simpele zinnen. Er is wel een belangrijke aanbeveling: lees niet te veel kronieken in een keer. Dat gaat vervelen. Lees er gewoon even lekker een paar tussendoor. Dan kun je de kangoeroe wel verdragen. Bij een te hoog kangoeroe gehalte denk je gelijk aan mijn eerste zin!

Na het lezen van dit boek blijf ik overigens met twee grote vragen zitten:
1. Hoe zou het nu (het boek is geschreven in 2009) toch met de psychiater van Marc-Uwe zijn…..?
2. Zou de man van de Kijk- en Luisterdienst nog een hotdog hebben gekocht bij de kringloopwinkel?

Een heerlijk luchtig boek waardoor je met een glimlach over diverse onderwerpen zit na te denken. Van mij krijgt het boek 3 sterren.