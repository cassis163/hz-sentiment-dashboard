Ja, hij kwam terug, in vol ornaat zelfs: Allan, de 100-jarige man. Samen met zijn trouwe kameraad Julius Jonsson beleeft de excentrieke eeuweling ook dit keer verbazingwekkende avonturen. Komt Allan Karlsson terug om de wereld te redden? Dat heeft hij gedacht wellicht, maar is hij in zijn opzet geslaagd? Even navragen bij zijn literaire schepper Jonas Jonasson. De auteur is daar helemaal zeker van, bij hem rinkelt de kassa immers constant lekker verder. Deze lezer van zijn kant is niet helemaal overtuigd.

De 100-jarige man die terugkwam om de wereld te redden is een toegankelijke, amusante en soms heel komische roman. De bijna brandende actualiteit speelt een belangrijke rol, zeker op politiek gebied. Precies daar zorgt de schrijver voor enige diepgang. Hij zet de belangrijke wereldleiders precies als spotprenten neer. Niet alleen Amerika’s mooiste en Twitterkoning (Donald Trump), ook onder anderen grande dame Merkel, de Russische leider Poetin, de Noord-Koreaanse wonderboy Kim Jong-un komen aan het woord…
Een roman die je leest met een glimlach, af en toe even ernstig omdat het moet. De lezer moet even stil blijven staan bij de gebeurtenissen in de wereld, toch? Doldwaze gebeurtenissen smeken om een buitenissige humor. Op deze manier wordt de keiharde ernst van de realiteit gecompenseerd door scherpzinnigheid.

Intussen is Allan 101 jaar jong; hij gaat geen uitdaging uit de weg. Tevens ontdekt hij eindelijk de wondere wereld van het internet. Terwijl zijn jongere vriend en kompaan Julius valt voor de liefde, zit ons oudje lekker op de bank met zijn tablet. Onvoorziene voorvallen – wel of niet geloofwaardig, maar dit is echt niet van belang – volgen elkaar in een mooi tempo op. Loopt het wel eens compleet uit de hand, probeer je dan eens in te beelden wat jij zou doen, als je ruim een eeuw oud zou zijn. De wereld waarin we leven is één foute boel, dus leve de ludieke aanklacht in dit boek!

Deze lezer heeft een aantal uurtjes puur leesplezier beleefd met de twee romans met Allan Karlsson in een doldwaze glansrol. Uitkijken naar een derde deel? Niet echt, ik houd het veel liever bij een volgend boek waarin Jonas Jonasson uit een totaal ander vaatje tapt.