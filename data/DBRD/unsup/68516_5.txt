Recensie: Iene Miene Mutte – M.J. Arlidge
Door Yari Mariën - 21 oktober 2017

Stel je voor, alles wordt zwart voor je ogen en opeens word je wakker … Je bent opgesloten in een ruimte samen met een persoon waarmee je een band hebt, collega, familie of vriend. Er is geen eten of drinken aanwezig, enkel en alleen een pistool. De enige manier om hier levend uit te komen is door de ander te doden, maar is dit een optie? In het begin niet, maar naarmate de dagen vorderen, ga je er misschien wel anders over denken …

Iene Miene Mutte is een thriller geschreven door Matthew J. Arlidge. Hij is een Britse auteur, geboren in 1974, die zich bezig houdt met het schrijven van misdaadseries. Iene Miene Mutte is zijn eerste thriller en het eerste deel van zijn serie over het leven van inspecteur Helen Grace. Ze heeft een duister verleden dat ze met zich meedraagt en daarnaast moet ze zich ook zien te focussen op het vangen van een seriemoordenaar. Dit hoeft ze natuurlijk niet alleen te doen, er staat een sterk team achter haar. Belangrijke leden zijn Mark en Charlie, maar ook zij hebben hun eigen problemen. Kost wat kost willen ze de psychopaat vinden, maar soms slaagt de onzekerheid en twijfel toch toe …
Zonder introductie begint het boek met een koppel dat opgesloten zit in een leeg zwembad. De enige uitweg is het pistool dat tussen hen in ligt … Als de melding van de verdwijning en de moord tot bij Helen en haar team komen, vermoeden ze nog helemaal niets. Terwijl ze deze zaak proberen op te lossen, wordt er een nieuwe verdwijning gemeld. Niet veel later beginnen de verdwijningen en moorden zich op te stapelen. Het team begint de begrijpen dat er een verband is, de vraag is alleen wat … Helen begint de oorzaak bij zichzelf te zoeken, maar is dit terecht?

De originele titel Iene Miene Mutte is een onderdeel van een oud rijmpje dat perfect past bij het boek. ‘De een leeft, de ander sterft. Kies maar.’ Daarnaast is er ook een verband met de andere boeken van M. J. Arlidge die ook allemaal als titel gedeeltes uit oude rijmpjes of liedjes bevatten.
Het boek bevat heel veel personages en dus ook verschillende verhaallijnen. Hierdoor is het belangrijk dat je bij de pinken blijft. Een opmerking die ik hierbij heb, is dat het moeilijk was om adem te halen. Je wordt echt van hier naar daar gesleurd. De personages zijn makkelijk uit elkaar te houden en hebben elk hun eigen problemen. Door de vele verhaallijnen blijven de personages te oppervlakkig en de problemen worden vaak gekenmerkt door drank en drugs. Dit is ondertussen standaard geworden en dus minder origineel. De auteur maakt ook gebruik van korte hoofdstukken waardoor je, ondanks de weinige ademruimte, doorheen het boek vliegt. De manier waarop hij het boek heeft geschreven zorgt ervoor dat hij niets weggeeft en houdt het dus spannend tot de plot van het boek, waarin je tot een aantal verrassende vaststellingen komt. Het boek bevat ook een heleboel wrede elementen. Er sterft zelfs een kind door het toedoen van de psychopaat. Dit maakt dat het boek minder geschikt voor gevoelige lezers. Voor mensen die op zoek zijn naar spanning en wrede taferelen is het een aanrader.

Iene Miene Mutte was een ideaal boek voor me. Het is een boek dat vlot leest door de korte hoofdstukken en je doet verlangen naar de ontknoping. Het verhaal begint ad rem waardoor je meteen in de actie en spanning gegooid wordt. Je krijgt niet te maken met een lange inleiding van de situatie en de personages. Doorheen het verhaal krijg je hier een beeld van. Het boek stelt je ook in staat om jezelf voor te stellen dat je zelf aanwezig bent in het verhaal. Je kan de scenario’s die zich afspelen perfect voorstellen. Het feit dat de auteur niet veel weggeeft, zorgt er ook voor dat je steeds kan raden. Desondanks mijn pogingen werd ik compleet overdonderd door wie de uiteindelijke dader was. Na het einde is er nog een ‘teaser’ voor het tweede deel van de serie, waar je al meteen in aanraking komt met de spanning. Ik kan niet wachten om er in te beginnen!

Iene Miene Mutte is een spannende thriller met een aantal wrede gegevens. Het is ideaal voor mensen die op zoek zijn naar sensatie. Als je er eenmaal in begonnen bent, kan je er geen genoeg meer van krijgen.

Verhaaf, M. (21 juni 2016). Recensie: Iene, Miene, Mutte – M.J. Arlidge. Geraadpleegd op 21 oktober 2017, via https://denachtvlinders.nl/2016/recensie-iene-miene-mutte-mj-arlidge/
Terwisscha, A. (16 februari 2015). Kwantiteit is geen kwaliteit. Geraadpleegd op 21 oktober 2017, via https://www.hebban.nl/recensies/anne-terwisscha-over-iene-miene-mutte