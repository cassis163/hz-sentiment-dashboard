Niels Oxen is een a-typische hoofdpersoon: de held met PTTS. Aan de ene kant de gedecoreerde held uit het leger; aan de andere kant de als gevolg van PTTS aan lager wal geraakte veteraan. Beide kanten worden uitstekend belicht en hebben hun doel in het verhaal.

Niels Oxen raakt betrokken bij de moord op een aantal personen die 1 ding sowieso gemeen hebben: hun hond wordt eerst vermoord en later zijzelf. Wie zit daarachter? Wanneer Oxen samen met Margarethe Franck, politieagente bij een speciale politiedienst, probeert de feiten boven water te krijgen, blijken er op de achtergrond allerlei schimmige zaakjes te spelen die het voor hen bijna onmogelijk maakt om de waarheid te vinden.

'De hondenmoorden' is een intrigerende thriller, die niet helemaal voldoet omdat karakters nog niet echt ontplooid worden. Er blijven onduidelijkheden over achtergronden. Dat doet trouwens aan de intensiteit en de leesbaarheid van dit boek niets af. Het is een superspannende, goed opgebouwde thriller met een ijzingwekkend plot. Soms iets te gemakkelijk van het ene pad naar het andere pad leidend. De plot is interessant en ik ben heel benieuwd naar de uitwerking van de volgende delen, waarin de samenwerking tussen Oxen en Franck verder gaat.