“…maar we worden nog steeds aangetrokken door die schermen als motten door een vlam.” Dit zijn bijna de laatste woorden uit het boek ‘Free to fall’ van Lauren Miller. Zij schreef met dit boek een verhaal dat akelig dicht bij onze wereld ligt. Zij beschreef het jaar 2034, ze beschrijft misschien wel ons toekomstbeeld. Met ‘Free to fall’ zet Miller niet alleen een zeer mooi verhaal, ze weet de lezer ook aan het denken te zetten en ze wekt afschuw op. ‘Free to fall’ is daarmee een boek dat niet weggelegd moet worden!

“Ik heb hen vrij gevormd, en vrij moeten ze blijven
Tot ze zichzelf onderwerpen;
Anders moet ik hun aard veranderen.”

Rory is zestien wanneer ze aangenomen wordt op de Theden Academie, een school voor zeer slimme jongeren. Haar hele wereld draait om de app ‘Lux’. Deze app denkt voor haar, praat voor haar en beslist voor haar. Op het Theden wordt bijna alles via deze app geregeld; ze hoeft niet meer na te denken! Maar dan komt ze erachter dat er nog een stem in haar hoofd ontstaat; De Twijfel. Naar wie moet ze nu luisteren?

“Zolang je hersenen ergens mee bezig waren, kon de Twijfel niet spreken.” (blz. 33) Miller creëert in het boek een gruwelijke wereld, die helaas niet heel ver van onze wereld af staat. De lezer is continu op de hoogte van het feit dat dit wel eens ‘onze’ toekomst kan zijn. Tegelijkertijd weet Miller afschuw op te wekken; de lezer begrijpt de beslissingen van Rory in het begin van het boek niet altijd. Rory, het meisje dat slaafs de uitspraken van ‘Lux’ opvolgt; niemand kan het begrijpen. Tegelijkertijd raakt dit onze wereld heel nauw. Onze techniek staat niet zo ver van deze stap af. Miller laat ons – terecht – nadenken over deze toekomst! “Ik hoef niet eens meer na te denken. Het had me nooit dwarsgezeten hoe weinig Lux-gebruikers hoefden na te denken. Daarom gebruikten we de app immers”(blz. 244)

Miller weet op wonderbaarlijke wijze alle elementen in het verhaal een diepere laag of een belangrijke betekenis te geven. Zo lijkt het dekentje van Rory in het begin van het verhaal een mooi symbool, maar later heeft het grote waarde. Ook de duif speelt een belangrijke rol in het verhaal. Miller toont zich – door haar verhaal op deze manier in elkaar te zetten – een waardig schrijfster. Alles komt terug, niets wordt ‘zomaar’ verteld. Toch is het niet gekunsteld of ‘te ver gezocht’.

Wanneer Rory North ontmoet bij de campus, komt ze er al snel achter dat de app niet zo geweldig is; ze begint te twijfelen. Wanneer ze uitgenodigd wordt voor de geheime club, gaan steeds meer dingen haar opvallen. Tijdens haar colleges probeert ze samen met North uit te zoeken hoe haar verleden er precies uit ziet (wie is haar vader?) en wat het grote geheim rondom de app ‘Lux’ is. Zal zij deze geheimen kunnen ontcijferen?

Alle verhaallijnen in het boek komen op een unieke manier samen. Miller weet verschillende thema’s aan te snijden, maar deze thema’s zo samen te brengen, dat het een logisch geheel wordt. Waar menig schrijver verzandt in het ‘aan elkaar knutselen’ van verschillende lijntjes, weet Lauren Miller dit op natuurlijke wijze te doen. Naast een super spannend verhaal over het probleem rondom de app, beschrijft Miller ook de problematiek binnen de geschiedenis van Rory’s familie; twee totaal verschillende thema’s die mooi aansluiten. Daarbij weet ze gebruik te maken van de emotie. Ze trekt de lezer mee in de mooie momenten, de romantische momenten, maar ze weet de lezer ook (bijna) aan het huilen te krijgen op de verdrietige momenten. Een kwaliteit die ze niet mag verliezen!

‘Free to fall’ is een boek dat niet weggelegd mag worden. Het verhaal raakt onze toekomst; duwt ons met de neus op de feiten. Miller schuwt deze thematiek zeker niet, ze weet het om te zetten naar een zeer mooi en spannend verhaal. Daarbij weet ze – via mooie zinnen – de essentie weer te geven, kan ze de lezer laten nadenken! Om met haar woorden te eindigen: “Alleen wie zwak is, verbergt zich achter maskers en gewaden.” (blz. 396). Tot ziens in de wereld van app ‘Lux’?