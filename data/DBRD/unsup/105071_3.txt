Het boek Rood Waas van Patricia Cornwell was mijn eerste kennismaking met deze serie waarin Kay Scarpetta, een patholoog-anatoom een hoofdrol in speelt. In dit boek onderzoekt Kay de moord op haar collega Jack Fielding en reist daarvoor af naar de vrouwengevangenis in Savannah. Al snel neemt het verhaal een andere wending want de moord van Jack Fielding raakt wat op de achtergrond en Kay wordt in een oude moordzaak op de familie Jordan betrokken door Jaime Berger. Ondertussen sterven in de vrouwengevangenis vrouwen onder mysterieuze omstandigheden en gaandeweg ontwikkelt zich een scenario die grote gevolgen kunnen hebben voor Kay en de andere karakters in het boek en zelfs voor de wereld.
Het boek kenmerkt zich door een zeer beschrijvende manier van vertellen die echter ook een valkuil kan zijn. Het kost behoorlijk wat concentratie en inspanning om door dit boek heen te komen. Als je niet eerder een boek van Cornwell hebt gelezen is het ook een hele klus om de andere personages in het verhaal te plaatsen en hun onderlinge verhouding te doorgronden. Als Jaime Berger vermoord wordt komt er meer spanning in het verhaal en merk je toch iets van een opbouwende onderhuidse spanning. Jammer is dat dit vrij lang door suddert. De ontknoping die volgt zit goed in elkaar alleen is het jammer dat het boek dan bijna uit is, een gemiste kans voor Patricia Cornwell. Toch krijgt dit boek van mij drie sterren omdat ik wel getriggerd ben door haar schrijfstijl, de eerste twee delen zijn onderweg naar mijn boekenkast.