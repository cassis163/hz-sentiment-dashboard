Catherine ontvangt een boek waarin ze zelf de hoofdrol lijkt te spelen. In het boek wordt haar 20-jarige geheim onthuld. Wie zit hierachter en waarom wil die persoon haar geheim naar buiten brengen?

De opbouw van het boek zit goed in elkaar. Door middel van flashbacks wordt stap voor stap het geheim van Catherine onthuld. Maar je voelt al snel dat er meer achter zit. Ook het motief van de schrijver wordt langzaam blootgelegd. Hoewel het een thriller is, gaat het hier niet om moord en politieonderzoek, maar wordt de spanning gecreëerd door de onthulling van een lang verborgen geheim en een psychologisch spel tussen Catherine en de schrijver van het boek. Daarnaast wordt de lezer ook aan het denken gezet. Een belangrijk thema in dit boek is dat niks is wat het lijkt en dat je niet altijd het juiste beeld hebt van een persoon. Soms houden mensen zichzelf voor de gek door de waarheid mooier te maken dan die is en moet er heel wat gebeuren om dit te beseffen en het beeld bij te stellen.

Toch valt er nog wel wat te verbeteren aan de uitwerking van dit verhaal. Hoewel het verhaal een interessante en originele insteek kent, is het plot toch redelijk voorspelbaar en niet heel spectaculair. Daarnaast is het idee van het boek dat Catherine ontvangt met haar geheim erin wat ver gezocht en blijkt ook niet een hele grote rol te spelen in het verhaal. Hoewel dit geheim-onthullende boek in het voorstukje groots wordt aangekondigd, had het net zo goed weggelaten kunnen worden omdat Catherina’s geheim uiteindelijk grotendeel op een andere manier aan het licht wordt gebracht.

Kortom, een spannend en origineel verhaal dat ondanks de pakkende boodschap niet heel lang blijft hangen door de wat matige uitwerking.