'Dagboek uit de rivier' is de debuutthriller van Frederik Baas, pseudoniem van Jan van Mersbergen. Naast literatuur een thriller schrijven is blijkbaar geen probleem voor deze schrijver. Toch is dit boek eerder gevuld met mooie zinnen dan met spanning. Het is tot halverwege het boek wachten tot er enige spanning voelbaar is.

Barbara, haar zoon Rens en haar vriend Robbert gaan op vakantie naar de Ardennen. Robbert is uitgever en één van zijn auteurs woont in de Ardennen en heeft een huisje voor hen kunnen regelen, dicht bij zijn eigen woonst. Aanvankelijk lijkt het een beetje een saaie vakantie te worden. Barbara komt moeilijk los uit haar verleden, Robbert is druk aan het werk en Rens verveelt zich. De auteur en Barbara verzinnen een spel dat draait rond een meisje dat jaren geleden op deze plek is verdwenen. De lezer is al halverwege het boek alvorens de speurtocht begint en er eindelijk een beetje spanning in het verhaal komt. Maar van dan af leest het verhaal heel vlot en wordt de lezer regelmatig verrast met plotwendingen.