Een mooie psychologische thriller met twee verhaallijnen, die om en om in de hoofdstukken beschreven worden. Het verhaal van Hannah Zuyderhout speelt in 1985, het verhaal van Isa de Nooijer in 2015. Je voelt vanaf het begin dat deze verhalen bij elkaar gaan komen, want als Isa's moeder vermoord wordt vermoedt Isa dat de familie van haar vriend ,Willem Zuyderhout, hier iets mee te maken heeft. De lezer voelt dit ook, maar pas aan het eind is het helemaal duidelijk hoe deze Zeeuwse familiegeschiedenis, die draait om macht, in elkaar zit. De bouw van de Deltawerken, de watersnoodramp, het runnen van een scheepswerf of een strandpaviljoen, de prachtige omschrijving van omgeving en de goed opgebouwde karakters maken dat je door wilt lezen. Net als je denkt wat is het toch een mooie roman, komen gruwelijkheden boven waardoor het zijn predicaat thriller zeker verdient. Neem daarbij de toch nog onverwachte twist en je blijft ontgoocheld achter. Jammer dat het boek uit is. Ik kijk uit naar meer van deze schrijfster en ga ook zeker haar eerste boek Nachtschade lezen