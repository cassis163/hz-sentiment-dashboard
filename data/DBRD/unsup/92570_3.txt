Uitgebroed start met een proloog waarin Caroline communiceert met een gevangene. Wat dit met de zeiltocht op de achterflap te maken heeft komt naar mate het boek vordert naar boven. Met een proloog, 5 delen en een epiloog is het boek goed ingedeeld. Stapsgewijs leer je de belangrijkste personages beter kennen en ontdek je wat er is “uitgebroed “ en waarom dit allemaal gebeurt.

De verschillende verhaallijnen zijn op een rustig tempo uitgewerkt en lopen steeds verder in elkaar over en de relaties tussen de verschillende personages worden steeds duidelijker.

Waar drie vriendinnen tijdens een zeiltrip een plan hebben opgezet wordt al snel duidelijk dat niet alles loopt zoals gewenst. Vanaf het begin kom je achter de oorsprong van de plannen en wat hier uit komt. Tussentijds wordt er teruggegaan naar het verleden wat het niet altijd even duidelijk maakt. Ook de aanwezigheid van enkele hoofdstukken en zinnen zijn overbodig en komt het boek niet altijd ten goede omdat ze weinig tot niets toevoegen.

De schrijfstijl van Pat Craenbroek geeft mij een tweeledig gevoel. Sommige delen zijn vlot en lekker te lezen terwijl andere delen traag en te vertellend geschreven zijn. Het wisselt elkaar vaak af waardoor de aandacht dreigt te ontglippen. Zonde, aangezien het plot goed is uitgedacht en aan het eind een totaal onverwachte ontknoping had.

Over het geheel gezien is Uitgebroed geen standaard thriller. Het spanningsniveau is laag maar wordt voor een groot deel goed gemaakt door de psychische druk die erin zit. Met een goed uitgedacht plot en een vleugje humor worden de soms verwarrende stukken niet al te storend. Al met al een prima debuut met voldoende mogelijkheden.