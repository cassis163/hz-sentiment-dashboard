Wanneer je wil weten hoe je van je leven een puinhoop kunt maken, dan is Mooi Doodliggen van A.F.Th. van der Heijden een goed begin. Het is zijn laatste boek en het is in no time geschreven, zo snel en zo direct geënt op de actualiteit, dat sommigen zelfs spreken van een vluggertje of erger. Ik vond het een mooi boek, maar ben misschien niet helemaal objectief want ik heb genoten van alles wat hij schreef en dat is abnormaal veel. Alleen al de opsomming van door hem geschreven boeken beslaat 3 pagina’s. Ga d’r maar aan staan.

Mooi Doodliggen gaat over Grigori Moerasjko, een Russische journalist die in Oekraïne onderzoek doet naar de ramp met de MX17. Hij wordt in Kiev doodgeschoten door de Oekraïense geheime dienst. Een vriend van hem is Natan Haandrikman, een Nederlandse fotojournalist, die direct naar Kiev gaat om te kijken wat er aan de hand is. Op de persconferentie over zijn dood duikt de springlevende Moerasjko opeens op. Dat had niemand zien aankomen, ook zijn vrouw niet. Zo maak je er dus een puinhoop van. Doe je best. Het boek is een spannend verhaal en ook een aardige liefdesroman over Grigori en zijn vrouw Yulia. Hij verwacht dat Yulia hem achteraf direct in de armen zal sluiten maar ze is zo geschokt door wat hij heeft beraamd, dat ze niets meer met hem te maken wil hebben.

Ondertussen is het boek niet alleen een heerlijke roman, maar ook een sleutelroman. Het hele verhaal is nogal nauwkeurig gebaseerd op het verhaal van de, jawel, Russische journalist Babtsjenko, die onderzoek doet naar de ramp met de MH17 en die, je raadt het al, wordt doodgeschoten door de Oekraïense geheime dienst en vervolgens springlevend opduikt op de persconferentie over zijn dood, wat ook zíjn vrouw niet echt weet te waarderen.

Verder is interessant dat de ouders van de Nederlandse Natan Haandrikman bij de ramp met de MX 17 zijn omgekomen. Van der Heijden heeft met Natan zijn overleden zoon Tonio een nieuw leven gegund en, zo zegt hij, daarmee het rouwproces omgekeerd. Terwijl zij rouwen om de zoon, rouwt in dit boek de zoon om zijn ouders. Een gedurfde en mooi uitgevoerde spiegeling van de werkelijkheid.

Mooi boek om te lezen, vooral de liefdesgeschiedenis en de geënsceneerde moord zijn goed verteld. Daarna wordt het wat wijdlopig, zoals we dat van AFTh inmiddels wel gewend zijn. Het slot is misschien wat vergezocht, omdat het zo voor de hand liggend is, maar stelde mij toch niet teleur. Mooi boek. Ga maar lezen.
Ate Vegter, 5 januari 2019

een mooi verhaal over het oude Apeldoorn:
www.atevegter.wordpress.com/81