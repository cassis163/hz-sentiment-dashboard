Vijf adolescenten worden wakker in een voor hun onbekende omgeving en zijn volledig op elkaar aangewezen.
Vanachter zwarte vensters worden ze geobserveerd door buitenaardse wezens. Deze wezens vertellen hun dat de aarde niet meer bestaat en dat zij als enigen zijn uitverkoren om de mensheid niet verloren te laten gaan.
De spanningen lopen enorm op onder de tieners en stuk voor stuk proberen ze in hun situatie te berusten, of juist niet.....?

Ik vond het een mooi boek maar ook wel wat langdradig. Mistte toch wel de vaart en de spanning van verschillende andere ya-boeken. Jammer dat er niet gerept wordt over een eerste deel in een serie.
Het boek is onderverdeeld in korte hoofdstukken met gemakkelijk te lezen tekst. Helaas zat ik niet op het puntje van mijn stoel gevangen en kon ik daardoor het boek gemakkelijk wegleggen.
De mensenhandel stuitte me tegen de borst. Mensen stukje bij beetje verkopen…brrr…

Cora en Lucky zijn mijn favoriete personen. Cora omdat ze niet alles zomaar aanvaardde wat er gebeurde en toch de hoop op een ontsnapping bleef behouden. Lucky omdat de eerst ruige jongen toch een heel menselijke, gevoelige kant vertoonde. Van Mali kreeg ik niet echt hoogte en Nok kon me met haar persoontje niet echt bekoren. Mijn stekels gingen overeind staan bij haar. Leon bleef jammer genoeg wat oppervlakkig en Rolf kreeg voor mij juist meer body toen het verhaal vorderde. De personages hadden voor mij nog wat meer uitgewerkt kunnen worden.
Echt verrast ben ik niet maar ik ben wel benieuwd naar het vervolg.

Het boek behoort voor mij tot de middenmoot qua boeken. Niet heel erg goed maar ook zeker niet slecht. Ik heb er geen spijt van om het te hebben gelezen.