Samenvatting van het verhaal
Als Airys 11 is, wordt ze ‘s nachts gewekt door een gestalte die ze herkent als haar oma. Ze wordt door haar gewaarschuwd dat iemand de slechte wezens uit de Andere Wereld heeft losgelaten en dat zij het op Dyfed hebben gemunt. Samen met haar moeder vlucht ze en samen ze zoeken hulp bij het kasteel van Caer Rhoslyn waar ondertussen koningin Aranrod heerst.

Heel Dyfed, het prinsdom van haar vader verdwijnt met alle inwoners. Het wordt volledig bedekt door een grote, zwarte mist. De Andere Wereld heeft Dyfed ingenomen. Haar moeder sluit een deal met koningin Aranrod. Als Airys zeven jaar de koningin dient, zal zij Airys helpen om haar prinsendom terug te krijgen. Als eenmaal die dag is aangebroken wil Koningin Aranrod haar echter niet helpen om Dyfed terug te krijgen en biedt haar een andere toekomst: ze geeft Airys het gezag en prinselijke rechten op het eiland Myrdin en de kleinere eilanden er omheen. Het eiland staat bekend als het verlaten spookeiland en is daarom onbewoond. Eenmaal op het eiland aangekomen, proberen Airys en Shona er het beste van te maken. Het lijkt er echter op dat het eiland niet mee wil werken. Er gebeuren vreemde en onverklaarbare zaken, die ronduit beangstigend zijn.

Conclusie
Je zit direct in het verhaal doordat de Cathinca van Sprundel het verhaal opent met een actiescène. Een boodschapper te paard wordt achtervolgd door struikrovers. De toon van het verhaal wordt hiermee direct gezet. “De Vrouwe van Myrdin” zit boordevol spanning en avonturen. Cathinca van Sprundel heeft een prettige schrijfstijl. Het verhaal leest plezierig en vlot, het bevat niet al te lange zinnen en het taalgebruik is duidelijk en helder. Verder heeft het verhaal een hoog tempo en de spanning wordt goed vastgehouden.

Met Airys heeft de schrijfster een sterk personage neergezet. Airys is sympathiek, daadkrachtig en moedig. Je kunt je door de manier van schrijven goed in haar verplaatsen. Ook het personage Shona, oudgediende van koningin Aranrod, vind ik een geweldig personage. Ik heb hartelijk om haar gelachen. Ze is goudeerlijk en neemt geen blad voor haar mond.

De aankomst van Airys op eiland Myrdin is zeer spannend beschreven. Eenmaal daar aangekomen zijn er tekenen dat er vroeger mensen hebben gewoond, terwijl het eiland juist bekend staat als “spookeiland”.
Tijdens het verhaal zijn er flashbacks en verhalen over het verleden. Deze worden schuingedrukt weergegeven. Dit geeft de lezer tijdens het lezen duidelijkheid.

Ik vind het aangenaam dat er aan het begin van het boek een kaart is. Persoonlijk vind ik het altijd prettig om deze te bekijken tijdens het lezen. Achterin is er een verklarende woordenlijst te vinden, waarin de schrijfster uitleg geeft over de oorsprong van de namen en hoe ze uitgesproken dienen te worden. Wat ook een leuk detail is: het lettertype van de titels van de hoofdstukken is hetzelfde als dat van de titel van het boek.

Het is een boek vol spanning en een fascinerend verhaal. Daarnaast bevat het ook luchtige, humoristische stukjes en wat romantiek. Ik vond het een zeer aangenaam en origineel verhaal om te lezen.
Ik geef “De Vrouwe van Myrdin” dan ook graag 4 sterren.