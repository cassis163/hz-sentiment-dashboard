Had Nora nu maar geluisterd naar haar onderbuikgevoel, dan had ze de uitnodiging voor het vrijgezellenweekend afgeslagen en was er niets aan de hand geweest. Of toch niet? Had ze dan die tragedie in dat grote huis in het donkere bos kunnen voorkomen?

Een pageturner, dat is In een donker donker bos. Zowel de titel als de cover doen de inhoud van het boek eer aan. Als lezer weet je dat er iets vreselijks gaat gebeuren, maar wat, door wie, waarom en vooral wanneer? Wie van de aanwezigen zal het slachtoffer worden en wie de dader? Of komt de dader van buitenaf, uit dat donkere onheilspellende bos? Spanning alom, wat de auteur heel subtiel weet op te bouwen. Pas na het omslaan van de allerlaatste pagina slaak je een zucht van verlichting en valt alle spanning van je af....