Clarissa Pinkola Estés is de koningin van de dromentaal.

Clarissa Pinkola Estés is de redder van oude mythen, sagen, sprookjes, archetypen en symbolen die daarbij horen. Als dichteres en verhalen vertelster heeft zij deze gekoesterd en heeft ze de vrouwenverhalen in dit boek opgeschreven. Als Jungiaans analytisch therapeute heeft zij deze verhalen onder de loep gelegd en ontgonnen. Zij is van mening dat deze verhalen de verstoorde relatie van een vrouw met de wilde kracht van psyche door middel van deze mythen, sagen, sprookjes, archetypen en symbolen geheeld kunnen worden. Met wilde kracht bedoelt ze een vrouw die haar instincten, zoals intuïtie, vooruitziende blik is kwijtgeraakt tijdens haar reis dat leven heet.

De verhalen die Clarissa in haar leven heeft verzameld worden tot op het bot ontleed en zijn een ware inspiratiebron om vrouwen te leren hoe ze weer kunnen helen als ze bevreesd, ontmoedigd, lichtgeraakt, beklemd, ten einde raad zijn. Ze leren je hoe je de psychische resten van de wilde kracht weer kunt oproepen en je eigen leven weer ter hand kunt nemen. Dit boek geeft je de moed om nooit op te geven in wat voor een benarde situatie je ook beland, omdat je de kracht bezit om overal van te kunnen helen. Er is een voorwaarde aan verbonden: mits je bereid bent om daarvoor in de duisternis van je eigen psyche af te dalen.

Clarissa legt de verbinding tussen de psyche en de verhalen die oude medicijnvrouwen en mannen door de eeuwen heen gebruikt hebben, als medicijn. Ze laat je zien dat het leven uit een aantal inwijdingsprocessen bestaat. In haar uitgebreide uitleg zien je dat niet iedere vrouw al deze inwijdingsprocessen in haar leven zal doorlopen, terwijl andere vrouwen deze soms zelfs op vrij jonge leeftijd dat al wel hebben.

Een inwijding is een afdaling in de figuurlijke modder van je psyche om met vernieuwd inzicht weer te herrijzen. De diepgelegen intuïtie zal daardoor opnieuw geactiveerd zijn. Een inwijding kan ook beginnen, maar stoppen wanneer er in het leven van een vrouw geen tijd en ruimte is om de inwijding aan te gaan. Uiteindelijk beslis je altijd zelf of je de inwijding wel of niet aangaat.

Het boek is een kompas om je aan anderen te verbinden, maar autonoom en onafhankelijk te blijven, zonder dat je de ander schade berokkend. Ze rekt de lessen die in de verhalen liggen zelfs zover uit, dat ze van mening is dat deze verhalen een gezonde samenleving kunnen bewerkstelligen. Daarin heb je namelijk ook het evenwicht tussen identificatie en separatie nodig.

Conclusie:
Het is een lijvig boek, dat bol staat van oude wijsheden die in onze beschaving niet makkelijk te vinden zijn. In zijn totaal leest het niet vlot, al zijn de verhalen zelf wel makkelijk te lezen. Dus wees gewaarschuwd: enig doorzettingsvermogen is wel vereist, maar dat heeft Clarissa zelf ook aan de dag gelegd: ze heeft immers twintig jaar doorgezet om dit doorwrochte boek te kunnen schrijven. Mocht je dit boek helemaal tot het einde uitlezen dan is je beloning dat je snapt wat leven inhoudt.