De psychologe Mare gaat na een moeilijke tijd te hebben gehad weer langzaam aan het werk. Ze krijgt de zaak van Chantal, die door meerdere diefstallen door de reclassering is doorverwezen. Al snel blijkt echter dat er ook andere dingen aan Chantal niet kloppen, waarom achtervolgt ze Mare en haar bekenden?

Ondanks dat deze auteur geen onbekende is, in 2011 kwam haar debuut ‘De volmaakte vrouw’ op de markt, was ‘Schaduwdochter’ haar thrillerdebuut. Het verbaasde mij enorm dat dit boek een thrillerdebuut is. Helaas bevatte het boek wel redelijk veel drukfouten, maar dat mag de pret zeker niet drukken.

De verhaallijn zat enorm goed in elkaar, duidelijke overgangen tussen heden en verleden en interessante personages. Het is niet moeilijk om je in te kunnen leven in de hoofdpersoon Mare, dikwijls deelde ik haar frustraties en angsten. Ook de spanning was dermate goed gedoseerd dat je het hele boek geboeid blijft. De hoofdstukken zijn kort en ook daardoor lees je toch snel toch eventjes het volgende hoofdstuk ook door, je wilt zo graag weten hoe het verhaal verder gaat. Net als je denkt te weten hoe het allemaal in elkaar zit, blijkt het net toch even anders te zijn. De auteur heeft dit heel goed verborgen weten te houden, zonder al vroeg te veel prijs te hebben gegeven. Kortom, ik zou dit boek zeker aanraden!