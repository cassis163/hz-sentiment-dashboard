Dit debuut geschreven door Leo Carew is er een waarbij je volledige aandacht is vereist.
Ten eerste moet je wennen aan de wereld die door hem wordt geschept. Je wordt als lezer namelijk midden in het verhaal gegooid, vlak voor een grote veldslag. En deze loopt dan totaal niet zoals je zou verwachten.
Ten tweede slaagt Carew erin een boeiende wereld te scheppen met mooie, beeldende zinnen die het verdienen om goed 'opgenomen' te worden door de lezer.

Het boek zit vol met militaire strategieën, veldslagen en politiek. De lezer volgt de jonge Roper die plots de leider wordt van de Anakim, een volk dat groter is dan de gewone mens en ook een stuk ouder wordt. Meteen wordt hij ondermijnd en uitgedaagd door de mensen om hem heen die de macht van hem willen overnemen. Vanaf dat moment volg je Roper terwijl hij bondgenoten en vijanden krijgt en leert om zijn volk aan te sturen.

De Anakim worden aan het begin aangevallen door het leger van Bellamus, een geslepen persoon met een eigen agenda. Het is jammer dat er niet meer nuance tussen de twee kanten zit. Het is namelijk heel duidelijk dat Bellamus de slechterik is en Roper en zijn leger de helden zijn als het ware. Toch is het een boeiend boek waarbij je soms op het puntje van je stoel zit. Als je eenmaal in het verhaal zit is het lastig om het boek neer te leggen. Er zit een kleine, maar heel leuke dosis humor in. Tekoa is een personage die je als lezer in het hart zult sluiten. Zijn (droge) uitspraken zijn zeker geschikt om te quoten.

In het boek kom je ook veel verwijzingen tegen naar echte gebruiken en rituelen van bijvoorbeeld de Vikings. Het Fries wordt ook genoemd, net als het woord 'Europe'. Dit werkt enigszins ontvreemdend: speelt het boek zich af in een soort fantasyachtige wereld die lijkt op het onze?

'The Wolf' is een boek voor een wat meer ervaren fantasy lezer die op zoek is naar een boek vol strategieën en intriges. Het boek is spannend en moeilijk neer te leggen eens je in het verhaal zit. Er zit een kleine, geschikte dosis humor bij en is zeker een aanrader voor de fantasy liefhebber.