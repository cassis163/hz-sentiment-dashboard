Verslag van een familiedrama, maar ook van een juridische strijd tussen vader en dochter. Aan de hand van rechtbankverslagen en archiefstukken heeft Bosman deze ware geschiedenis gereconstrueerd.
Het verhaal start in Amsterdam, 1701. Een rijke koopmansdochter wordt verliefd op de huisknecht. Dit tot grote weerzin van haar vader. Elisabeth gaat er met haar geliefde vandoor, in die tijd aangeduid met de term: ‘doorgaan’. Meestal was dit een dusdanige schande dat ouders zich neerlegden bij de situatie en hun weerstand opgaven waardoor een huwelijk kon plaatsvinden. Zo niet Elisabeths vader, zelfs niet toen er een kind geboren werd.
Ten koste van alles wilde hij zelf bepalen met wie zijn dochter in het huwelijk zou treden. Dit had vooral te maken met een bepaling in het testament van de grootvader van moederszijde. Daarin stond namelijk dat Elisabeth 50.000 gulden zou krijgen wanneer ze zou trouwen. Ook zou het mooie huis aan de Herengracht van Elisabeth zijn. En dit wilde Jacob absoluut voorkomen!

Wat volgt is een boeiend geschreven verslag van de familiecomplotten en juridische verwikkelingen die hiervan het gevolg zijn. Voor zover ik kan beoordelen is er gedegen onderzoek verricht en knap vind ik het dat er zo’n leesbaar verhaal van is gemaakt. Af en toe lijkt het een achttiende-eeuwse soap met bizarre situaties, tegelijkertijd krijg je een aardig beeld van hoe het in die tijd toeging.