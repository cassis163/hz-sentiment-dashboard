Ik ben een fan van de boeken van Iris Johansen en ook met dit boek heeft ze me niet teleurgesteld. Het zijn geen superspannende boeken, maar ze verlopen allemaal soepel, met sympathieke hoofdpersonen en een leuke dosis spanning.
In De brand moeten Brad Silver en Kerry Murphy de handen ineenslaan om een moordenaar en brandstichter een halt toe te roepen. Kerry Murphy wordt er bijgehaald omdat zij voor de politie en brandweer onderzoek doet naar branden. Zij geeft haar hond alle credits voor het speurwerk, maar feit is dat zij - nadat zij in haar jeugd bij een brand betrokken is geweest waarbij haar moeder is omgekomen en zij 2 jaar in coma heeft gelegen - bij het zien van een brand weet hoe deze is ontstaan en wie deze heeft aangesticht. Zij vindt deze gave verschrikkelijk, maar Brad Silver kan hier goed gebruik van maken. Hij is op jacht naar een meedogenloze pyromaan die een hightechwapen van de regering heeft gestolen. Kerry is de enige die contact kan maken met de psyche van de pyromaan. Maar hij maakt ook jacht op haar...
Prima boek dat je in één ruk uit wilt lezen. Ik ben niet zo van het bovennatuurlijke (hoewel ik zeker geloof dat er meer is tussen hemel en aarde), maar Iris Johansen weet dat deel van het boek op een overtuigende en logische wijze in het verhaal te vlechten.