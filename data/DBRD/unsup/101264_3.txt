Een jonge vrouw gaat in Frankrijk op zoek naar haar biologische vader. Ilse heeft haar jeugdjaren doorgebracht in Nederland; haar moeder is al jaren geleden overleden. Tijdens haar autorit door la douce France onderbreekt ze haar reis in de buurt van de olijvenboomgaard van Vigo. Hij zoekt hulp tijdens het oogsten van zijn olijven. Ilse is maar al te graag bereid om haar handen uit de mouwen te steken; wat extra geld is immers meer dan welkom. Ook Vigo’s buren en vrienden helpen mee de oogst binnen te halen. Ilse voelt zich ginds al snel thuis. Dan vindt een aantal opmerkelijke gebeurtenissen plaats en staat de boel op zijn kop. Zal Ilse er alsnog in slagen haar vader te vinden en haar vraagtekens om te zetten in duidelijke antwoorden? De tijd en het lezen van dit verhaal zullen het leren…

Jara Lee, neen: niet één, maar twee auteurs. Dit is immers het pseudoniem voor het echtpaar Jan (1960) en Rachel van der Lee (1970). Echo uit het verleden is hun nieuwste en tevens gezamenlijk zevende boek.

Eerst en vooral: ondanks de dikke pil heb je het boek heel snel uit. Echo uit het verleden is bijzonder toegankelijk, het belangrijkste handelsmerk van Jara Lee. Dit keer een misdaadroman waarin de emoties en spanning oplopen. Je wordt als lezer meegesleurd in het gebeuren en je waant je in Frankrijk. Jammer van de overdaad aan personages en dialoog; een ultieme schrapronde zou een goede zaak zijn geweest. Het geheel lijkt ietwat overladen, ook visueel als je binnenin het boek gaat kijken. Deze lezer kreeg de indruk dat de twee auteurs met al hun geestdrift hun boek hebben volgepropt. Ook neemt het schrijversduo af en toe een loopje met de geloofwaardigheid, het is echter fictie en stoort het niet echt. Bijzonder is het ontbreken van enige vorm van nummering of titel bij het begin van een nieuw hoofdstuk.

Positief is in ieder geval het onderhoudende karakter van Echo uit het verleden. Je maakt kennis met echte personages van vlees en bloed. Het laagdrempelige en vloeiende taalgebruik en dito schrijfstijl maken het verhaal lekker luchtig. Is dit een thriller pur sang? Niet echt, het is eerder een onderhoudende roman, waarin de spanning langzaam wordt opgebouwd en de emoties en zelfs trauma’s rijkelijk vloeien. Ook wel een boek met een verleidende knipoog naar het feelgood genre en een verhaal met een hoge amusementsfactor.