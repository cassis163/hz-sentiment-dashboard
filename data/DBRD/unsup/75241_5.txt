Een prachtig prentenboek waarin het onrecht/ verdriet wat de dieren in Afrika wordt aangedaan door stropers bespreekbaar wordt gemaakt. Op een eenvoudige/ begrijpelijke manier neemt dit boek je mee naar het warme Afrika en maak je kennis met de dieren en hun zorgen.

In een land waar de zandkorrels bibberen van de hitte, woont het olifantje Dex. Elke ochtend haalt zijn moeder een heerlijk ontbijtje voor hem. Als ze op een dag wel heel lang wegblijft, gaat Dex naar haar op zoek. Hij krijgt hulp van het slimme baviaantje Ko. Al gauw komen ze erachter dat Dex niet de enige is die iets kwijt is. Waar zijn de struisvogelveren van Wiep, de tanden van krokodil Kit en de manen van de oude Leeuw? En vooral : waar is de mama van Dex?

Het verhaal is prachtig geschreven, het neemt je gewoon mee naar Afrika. Tijdens het voorlezen voel je bijna de warmte van de zandvlaktes en ervaar je het wijde landschap. De tekst is goed te begrijpen en af en toe bloemrijk van taal. Het verhaal is boeiend, spannend, ontroerend maar ook is er ruimte voor humor en natuurlijk wil je weten hoe het afloopt. De dieren worden kenmerkend neergezet , zoals bv. de giraffe: vlekken, slungelig, lange nek. De illustraties vullen het verhaal dan ook prima aan. Ze zijn op alle paginaâ€™s te vinden en zijn vaak pagina vullend. Een plezier om naar te kijken, glanzend in warme Afrikaanse kleuren.

Een aanrader, echt een heerlijk boek om voor te lezen en ondertussen breng je een boodschap over. Het geeft een mooie aanleiding tot een goed gesprek over onze omgang met de natuur!

HET IS STIL.

MUISSTIL.

EVENTJES LIJKT HET OF HEEL AFRIKA GEEN GELUID MEER MAAKT.

Het boek is geschikt vanaf 4 jaar en is tot stand gekomen i.s.m het International Fund for Animal Welfare (IFAW)