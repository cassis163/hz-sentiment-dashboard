Met het boek Discipline: overleven in overvloed belicht Marli Huijer vanuit een bijzonder originele invalshoek de roep van hedendaagse filosofen om meer matiging en begrenzing binnen onze cultuur van overvloed. Daarbij focust ze op het begrip discipline, ontleedt ze hoe dit woord de negatieve associatie heeft gekregen en geeft ze er een positieve duiding aan, waardoor discipline gebruikt kan worden om te overleven in onze door overvloed gekenmerkte samenleving.

Discipline als negatief woord

Vanaf de jaren ’60 tot aan nu is persoonlijke vrijheid een groot goed. We laten ons niet graag vertellen wat we moeten doen en hebben graag de mogelijkheid om zelf onze keuzes te maken in het leven. Autoritair opvoeden is niet meer van deze tijd. De tweede wereldoorlog herinnert ons eraan hoe slecht een al te grote hang naar discipline (‘befehl ist befehl’) kan uitpakken. Huijer verwijst hierbij ook naar de filosoof Foucault die aantoonde hoe we soms zelfs onbewust door de samenleving worden gedisciplineerd.

Zelfdiscipline essentieel

Huijer wil met haar betoog aantonen dat discipline helemaal geen lelijk woord hoeft te zijn. Kinderen die van huis uit geen zelfdiscipline meekrijgen, hebben in deze samenleving een toenemend probleem. Denk aan de verleidingen om vet en suikerrijk te eten. Daarbij geeft ze aan dat discipline niet hetzelfde is als blind kunnen gehoorzamen. Het gaat erom dat je alle prikkels die we dagelijks te verwerken krijgen leert weerstaan. Hiervoor is het niet voldoende om alleen maar te leren gehoorzamen. Zodra de autoriteit die je ‘dwingt’ te gehoorzamen namelijk wegvalt moet je het zelf doen. Dit lukt dan vaak niet.

Hulpmiddelen voor discipline

Niet iedereen is even gedisciplineerd. Dat hoeft ook niet, aldus Huijer. Discipline kun je vaak uitbesteden. Er bestaan talloze apps die je helpen bij het opbrengen van discipline. Denk aan de apps voor hardlopers die bijhouden hoe vaak je loopt, hoe hard, hoe lang etc. Dit motiveert enorm om te blijven trainen. Daarnaast speelt je netwerk een belangrijke rol. Door afspraken te maken met je omgeving (bijv. in de vorm van deadlines), voel je de sociale druk om discipline op te brengen.

Ik vond het betoog van Marli Huijer overtuigend geschreven, positief en origineel. Meer horen van Huijer? Kijk dan onderstaand filmpje:
http://www.tedxbreda.nl/discipline-how-to-survive-in-times-of-plenty/