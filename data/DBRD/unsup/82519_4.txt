Prachtige cover en een duidelijke titel.

Sommige situaties waren voor mij herkenbaar en omdat ik me goed voor kan stellen hoeveel pijn zoiets kan doen heeft het verhaal me gegrepen.
'Leg de schuld niet bij jezelf neer, Joanne. Je bent niet abnormaal. Jij hebt altijd je best gedaan het mensen naar de zin te maken, maar op den duur kan het gebeuren dat je erachter komt het het niet het resultaat heeft waarop je gehoopt had, dat mensen je laten vallen, en als gevolg daarvan maak je keuzes.'

Een heerlijke roman die zich voornamelijk afspeelt in Noorwegen.
'Het was weer een van die mooie zomerochtenden dat de hemel zich als een helderblauwe koepel boven Bandaksli uitstrekte en de zwaluwen behendig, als kleine acrobaten met grote snelheid door het vroege morgenlicht suisden.'
De liefde van de auteur voor dit land is duidelijk merkbaar in de prachtige beschrijvingen van de omgeving, maar ook van het schip de MS Hendrik Ibsen, dat echt bestaat;
'De inrichting van het meer dan honderd jaar oude schip was bijzonder te noemen. Het interieur in de stijl van de jaren twintig, met veel mahonie, pluchen Chesterfield sofa's, glanzende messing details en een grote hoeveelheid kroonluchters deed haar bijna geloven dat ze in een Agatha Christie film terecht was gekomen.'
Zodra ik de kans heb, ga ik een vakantie in Noorwegen doorbrengen, dat is iets wat zeker is.

Het boek bestaat uit twee delen, gedateerd Mei 2013 en Juni 2014. Belangrijke uitgangsdata, zoals je zult merken. Het leken twee levens waar ik over las. Een vóór… en een ná!
Ik las in het verhaal een gedeelte van de tekst van een lied van Dotan met de titel 'Hopes and Dreams'. Heel toepasselijk en mooi dat het op dat bijzondere moment in het leven van de hoofdpersoon is gebruikt.

Er gebeurt nogal wat in deze roman en het is niet allemaal rozengeur en maneschijn, kan ik je vertellen!
Alle personages zijn duidelijk beschreven, zelfs zo goed dat ze voor mij menselijk zijn geworden terwijl ik het boek las. En net zoals met echte mensen zie je niet altijd wie je voor je hebt, ook al denk je deze persoon goed te kennen.
Een paar grote verrassingen die ik niet aan had zien komen en het tonen van al wat menselijk is in het verhaal maken dat dit boek door mij nog beter gewaardeerd word dan het boek dat ik eerder las van Elly Koster.
Alles komt aan de orde: leven, dood, ziekte, haat, teleurstelling, hoop, herstel, maar vooral de liefde en een happy end.
Het verhaal sluit met een epiloog die maakte dat ik blij was voor de personages om wie het hier gaat.
En dat is wat dit tot een prachtige roman maakt.
4,5/5*