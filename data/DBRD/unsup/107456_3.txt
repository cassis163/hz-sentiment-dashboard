Het debuut van Jamie Pisonier neemt ons mee naar de wereld van Anouk en Jack. Anouk worstelt een beetje met haar leven. Ze wil graag in het huisje van haar overleden oma blijven wonen maar dan heeft ze een huisgenoot nodig om de huur te delen. Op het werk gaat het ook niet vanzelf en ze wordt nog steeds 'lastiggevallen' door haar ex-vriend.
Jack woont al sinds zijn zestiende in België maar is geboren in Texas. Hij heeft het moeilijk met de dood van zijn tante en wil niet in haar huis wonen omdat hij dat te pijnlijk vindt.
Wanneer Anouk haar beste vriend Thomas in Jack de ideale huisgenoot vind, ontstaat er een spanningsveld tussen hen waar geen van beide onderuit kan. Het verleden achtervolgt Jack echter tot in België...maar zal het ook tussen hen in komen staan? Waarom is Jack eigenlijk naar België 'gevlucht'?

Het mysterieuze verleden van Jack vormt een belangrijk deel van de spanning van dit boek. Door dit verleden steeds in kleine stukjes te 'voeren' aan de lezer blijf je wel nieuwsgierig en wil je graag doorlezen.
De personages zijn erg menselijk, je kan je er als lezer goed mee identificeren. Ook al zal je zelf geen Jack tegenkomen op de hoek van de straat, toch heb je het gevoel dat dat wel mógelijk is.

Het boek leest erg vlot. Je vliegt echt door de pagina's heen. Toch zullen sommige lezers wel afhaken door de schrijfstijl denk ik. Het is erg Vlaams, wat niet erg is, maar er zitten zinnen bij die voor mijn gevoel net niet kloppen als je ze zo op papier leest.

Deze roman heeft alles wat een ontspannend zondagmiddagboek moet hebben : een portie liefde,
een portie spanning en een vlot leesbare schrijfstijl. Het boek leest zo weg en misschien blijft het verhaal niet lang hangen, toch heb je een goed gevoel tijdens het lezen.

Deel twee over het leven van Dane en Katie zal hopelijk meer van hetzelfde brengen!