Het verhaal speelt zich af in een klein dorpje vlakbij de Duitse grens. Hoewel de hoofdpersoon, Paul Krüzen, veelal binnen de grenzen van dit dorp blijft, worden er een aantal actuele thema's behandeld. Met name het eenzame bestaan van Paul en zijn vader wordt uitgelicht, wat af en toe een beklemmend effect heeft.
Paul heeft een moeizame relatie met zijn vader. Hun relatie kenmerkt zich doordat Paul hem verzorgt, maar echte gesprekken vinden er niet plaats. Door de gedachten van Paul merk je dat hij nog steeds vanuit een kind naar zijn vader kijkt en vragen heeft over zijn zienswijze. Mede door verhalen van zijn vader heeft Paul een minderwaardig gevoel over zijn eigen kunnen.
Paul heeft last van heimwee en heeft geen ambitie om zijn dorpje ooit te verlaten. De verhaallijn van Paul wordt mooi beschreven en je wordt meegezogen in zijn gedachtes waarbij je jezelf blijft afvragen hoe het gaat aflopen. Daarbij is de vriendschap met Hedwiges één van de mooiste verhaallijnen uit het boek. Verder beschrijft Tommy Wieringa de immigratie van Chinezen, Polen en Russen waar de mensen in het dorpje eigenlijk maar weinig mee hebben. Als het vertrek van de Chinezen wordt aangekondigd, blijkt Paul er inmiddels toch meer aan gehecht dan hij had gedacht.
Af en toe kabbelt het verhaal een beetje voort, maar tegen het einde van het boek versnelt het verhaal doordat Hedwiges een beroep doet op Paul als vriend.

Bijzonder hoe Tommy Wieringa in zo'n eenzaam en 'klein' leven de actuele thema's weet te verwerken; een aanrader!