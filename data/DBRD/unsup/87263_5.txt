Bij het zien van de cover krijg je niet direct het gevoel dat je over een belangrijk deel uit de Friese geschiedenis gaat lezen. Misschien als de foto in kleur was geweest, dat je dan een ander beeld had gekregen, maar in de tijd dat de foto is genomen, had je alleen nog zwart/wit foto's. Toch is de foto goed gekozen als cover, net zoals de foto op de achterzijde goed is gekozen, die een beter beeld geeft van de verschrikkelijke jaren.
Het boek is heel vlot en duidelijk geschreven waardoor het eigenlijk voor iedere volwassene, en misschien ook wel voor pubers, geschikt is om te lezen. Complimenten aan de uitgever/auteur die hebben besloten om de noten niet achterin het boek te plaatsen, maar onder de betreffende bladzijdes waardoor je direct zonder te bladeren kan lezen wat er bedoeld wordt of de aanvulling kan lezen.
Je kan merken dat de auteur heel veel onderzoek heeft gedaan, dat hij het niet zomaar even tussendoor heeft geschreven. Nergens heb je het gevoel er iets niet klopt, dat er iets niet waar zou zijn.
De foto's van bepaalde personen, persoonlijke brieven en bepaalde documenten, maken het boek af, je krijgt daardoor een nog beter beeld van bepaalde mensen van wie ze waren. Daardoor grijpen de verhalen je nog meer, vooral omdat je weet dat het helaas echt is gebeurd. Een paar keer had ik het idee dat ik bepaalde namen eerder had gehoord, dat ik er eerder, maar dan op een andere manier, over gelezen had.
Kortom, het is een heel indrukwekkend boek, waar je een goed beeld krijgt van de jaren 1925-1945 in Friesland en soms daarbuiten, waarbij je alleen maar bewondering voor bepaalde mensen kan hebben, waar je een nog grotere hekel aan bepaalde mensen krijgt dan je misschien al had, wat je een ander beeld van een bepaalde tijd geeft dan je misschien had, waarvan je hoopt dat je het nooit mee gaat maken.

Lees verder op https://surfingann.blogspot.nl/2017/05/communistisch-verzet-in-friesland-1925.html.