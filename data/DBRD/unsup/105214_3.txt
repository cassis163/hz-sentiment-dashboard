Als twintiger is de hoofdpersoon, Adam Sharpe, voor een consultancyklus in Melbourne. Naast zijn werk daar, speelt hij af en toe piano in een bar aldaar.
Op een avond komt er een hem onbekende vrouw naar hem toe en vraagt hem naar een bepaald nummer. Adam zet in en de vrouw zingt het nummer mee.
Er is direct een grote klik tussen hen beiden. Adam ontdekt pas later dat zij een actrice is en getrouwd. Zij zien elkaar nog wel een aantal keren, totdat de klus van Adam klaar is en hij moet vertrekken uit Melbourne.

Het is voor hen op dat moment niet het juiste moment, niet de juiste plaats.

Adam gaat door met zijn leven, trouwt met Claire, maar kan Angelina toch niet geheel uit zijn hoofd zetten.
Dan, na ruim twintig jaar, ontvangt hij opeens een kort berichtje via de mail van Angelina. Hij reageert op de mail, maar laat Claire hierover in het ongewisse.
Dan nodigt Angelina Adam uit voor een vakantie in Frankrijk...

Het boek bestaat uit twee gedeelten. In her eerste deel lezen we over Adam nu en met name over toen. Wat is er gebeurd in Melbourne en wat voor invloed heeft dat nu nog op Adam?
In het tweede deel speelt het verhaal zich af in het heden. Waarom heeft Angelina Adam uitgenodigd naar Frankrijk te komen en wat betekent dat voor de relatie tussen Adam en Claire?

De verhaallijnen is eenvoudig, makkelijk te lezen. Het verhaal wordt verteld vanuit Adam.

In het boek worden vele muzieknummers ten tonele gebracht. Het leuke is dat er op Spotify een speciale afspeellijst is gemaakt met de nummers uit het boek, zie "thebestofadamsharpe." Tijdens het lezen luisterde ik naar de muziek op deze lijst. Dit gaf wel een extra dimensie aan het boek.