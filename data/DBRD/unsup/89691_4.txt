Sommige kookboeken zijn prachtig om in te bladeren en naar te kijken. Af en toe mogen ze hun plekje in de kast verlaten zodat je naar de beeldige foto’s kan staren van recepten die er heerlijk uitzien. Alleen blijft het daar doorgaans bij vermits de ingrediëntenlijst te uitvoerig is, het recept te complex, de schrijfwijze te belerend en bij sommige termen -en ingrediënten kan je je zelfs niets voorstellen.

‘Rudolph kookt 2′ is exact het tegenovergestelde. Gelukkig maar want mijn voorkeur gaat uit naar eenvoudige, smaakvolle gerechten zonder al te veel tierlantijntjes in plaats van het soort waarvoor je een gamma aan kommen, schalen, kloppers en spatels nodig hebt.

In dit boek heeft Rudolph Van Veen zijn persoonlijke favorieten gebundeld en stuk voor stuk zijn het duidelijk geformuleerde en makkelijk uitvoerbare recepten. Die eenvoud beperkt zich niet tot enkel tot de recepten maar komt ook naar voren in de lay-out van het boek. Ook hier zijn geen drukke achtergronden of een veelvoud aan afleidende versieringen terug te vinden. De vormgeving van dit boek is heel open en uitnodigend en de meeste recepten worden gepresenteerd naast pagina-grootte foto’s.

Ook de voedingswaarde per persoon die bij elk recept vermeld wordt vind ik een heel groot pluspunt. De auteur schreef ‘Rudolph kookt 2′ in de hoop dat het een doe-boek zou worden en niet een exemplaar dat in je kast staat te pronken. Op basis van het aantal gemarkeerde recepten die ik zeker wil uitproberen, kan ik waarschijnlijk wel bevestigen dat hij daar in is geslaagd.