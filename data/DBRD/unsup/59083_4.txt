In de korte hoofdstukken lees je over Roy Grace, de hoogste onderzoeksrechercheur voor de afdeling Zware Criminaliteit en werkzaam in Brighton. Hij kijkt uit naar een rustig weekend waarna hij een week vrij zal nemen om met zijn gezin te kunnen verhuizen naar een huisje in de buurt van een rustig plaatsje dertien kilometer ten noorden van Brighton. Zijn gezin bestaat uit zijn vrouw Cleo en hun vijf maanden oude zoon Noah. Maar ook de goudvis Marlon moet mee; deze vergezelt Roy al sinds hij hem met zijn inmiddels 10 jaar geleden vermiste vrouw Sandy op de kermis gewonnen had. Marlon is een onzichtbare band tussen Sandy en Roy. Wat er met Sandy is gebeurd is nog steeds niet bekend.
Maar het zal niet het rustige weekend worden waar Roy naar uitgekeken heeft.

Het boek begint met de verhaallijn van Logan.
De laatste woorden die Jamie van zijn verloofde Logan hoort, zijn in een paniekerig telefoongesprek. Zij is zojuist de ondergrondse parkeergarage van hun flat in Brighton in gereden terwijl ze piekert over Jamie. Jamie hoort haar gillen en dan is de lijn dood.
De politie is er snel, alles wordt afgezet en nagezocht maar Logan is verdwenen...

Diezelfde dag graven werklui de resten op van een vrouw dit al tientallen jaren vermist is. Roy Grace en zijn team zien hier geen banden met de verdwijning van Logan, maar dan wordt er weer een vrouw als vermist gemeld. Even later wordt weer het lijk van een vermist persoon opgegraven.
Moet Brighton vrezen voor zijn eerste seriemoordenaar sinds jaren?

“Ineens hoorde ze een geluid. Het deksel van haar gevangenis schoof open. Ze zag een wazig groen licht boven zich en verstijfde. 'Het duurt niet lang meer,' gromde de stem haar toe. Het deksel schoof weer dicht.”

Ook nu weer heeft Peter James op een onnavolgbare manier een aantal verhaallijnen neergezet die je laten huiveren tijdens het lezen. De rillingen lopen over je rug, omdat het realiteit zou kunnen zijn! De personages zijn goed uitgewerkt en menselijk te noemen. Ook in 'Tot in de dood' zijn geen rare dingen te vinden; alles klopt in het verhaal. Er zijn natuurlijk een paar vragen niet helemaal beantwoord gebleven waardoor je uitkijkt naar het vervolg. Dit is niet hinderlijk tijdens het lezen van dit verhaal, het zorgt er alleen voor dat je nog meer wilt lezen over de gebeurtenissen in dit boek. In een vervolg, wellicht?
Een paar keer maak je een sprong in de tijd, waardoor je langzaam maar zeker naar een einde toe leest. Een einde zoals je het misschien wel zult vermoeden maar waarvan je niet zeker kunt zijn tot op het allerlaatste moment.

Het mooie van de boeken met Roy Grace als hoofdpersoon is dat ze als standalone gelezen kunnen worden, maar wanneer je meer boeken leest kun je het achterliggende verhaal nog beter volgen. De vragen die gesteld zijn en onbeantwoord bleven bij het verdwijnen van de vrouw van Roy Grace komen weer tot leven. Wat is er met Sandy gebeurd en waarom?