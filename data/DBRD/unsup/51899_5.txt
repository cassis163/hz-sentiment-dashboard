Toen ik van dit boek hoorde wist ik nog niet zeker of ik dit boek ook leuk zou vinden. Normaal lees ik bijna geen fantasieverhalen, maar dit Schim & schaduw was toch een boek dat me wel aansprak. Schim en schaduw is het eerste deel van de trilogie Grisha. In dit eerste deel wordt je gelijk de wereld van Alina Starkov ingesleurd. Een wereld wat bestaat uit monsters die leven in de Schaduwvlakte en zich te goed doen aan mensenvlees.

Schim en schaduw gaat hoofdzakelijk over Alina. Een meisje wat een gewoon leven denkt te leiden, samen met haar beste vriend Mal. Wanneer ze samen op een missie worden gestuurd, waarbij ze over de schaduwvlakte moeten, raakt Mal gewond en ontdekt ze dat ze toch niet zo heel gewoon is als dat ze denkt en hoopt. Alina wordt daarna al snel weggesleurd van Mal en naar het hof gestuurd door de zogenoemde Duisterling, waar ze tot Grisha wordt opgeleid.

In het begin is het vooral wennen met de verschillende moeilijke namen in het boek. De personages, woorden en plaatsnamen in Schim en schaduw zijn gebaseerd op Rusland waardoor het af en toe wat moeilijker wordt om het boek goed te kunnen volgen. Naarmate je verder leest went dit en kom je wat beter in het verhaal. Schim en schaduw is anders dan alle andere boeken, ook mede door de originelere benamingen. Dit boek is gewoon niet weg te leggen. Het einde was naar mijn idee te snel gekomen en het is dan ook maar goed dat er nog twee delen zijn die ik kan lezen.