Esther Verhoef als auteur voorstellen is tegenwoordig zowat overbodig. De Nederlandse thrillerschrijfster draait al jaren mee aan de top van het genre. Sinds 2006, met het boek Rendez-vous is ze niet meer weg te slaan uit de bestsellerlijsten. Ze won diverse prijzen, waaronder de Zilveren Vingerafdruk en de Diamanten Kogel. Samen met haar man schrijft ze onder de naam Escober psychologische actiethrillers. Esther Verhoef schrijft niet alleen thrillers maar ook spannende kortverhalen.
De bundel getiteld Nouveau riche & andere spannende verhalen bevat vier van die verhalen. Worst Case Scenario gaat over de nachtmerrie van elke vrouw. Tessa heeft eindelijk een date met een leuke man weten te versieren. Tijdens een wandeling op het strand wordt ze geconfronteerd met een andere zijde van haar nieuwe vriend. In Nouveau riche zijn Ellen en haar man Jeroen halsoverkop aan een nieuw leven begonnen in Zuid-Frankrijk. Ze heeft haar zaakjes goed voor elkaar, tot haar oude vrienden Marcel en Judith opduiken. Marcel is namelijk op de hoogte van haar geheim. De perfecte partner is het verhaal van de labiele Claudia. Zij gaat haar onzekerheden te lijf met cosmetische ingrepen. Haar plastisch chirurg valt zelfs voor haar charmes. Of is het omgekeerd? Claudia belandt in een onmogelijke relatie. Het laatste verhaal, De ontmoeting, begint bij een koppel dat op elkaar uitgekeken is. Tijdens een trip naar een camping in Frankrijk proberen ze hun liefde terug te vinden.
De kortverhalen van Esther Verhoef zijn opgebouwd uit een tiental korte hoofdstukjes. Deze vertelstructuur draagt bij tot de opbouw van het tempo van de gebeurtenissen. Het resultaat is dat de vier verhalen razend spannend zijn. Esther Verhoef bewijst dat ze niet veel woorden nodig heeft om een thriller te schrijven. De kortverhalen zijn ware minithrillers.
Eigen aan het genre van het kortverhaal is natuurlijk dat de verhalen in de diepte niet erg uitgewerkt worden. Dit feit op zich stoort niet. Het is gewoon iets wat de doorgewinterde thrillerlezer zal missen. Daarnaast laten de verhalen zich vlot lezen. Ook mensen die niet van lezen houden zullen daarom Nouveau riche & andere spannende verhalen wel kunnen smaken. Lezers, die via deze bundel voor het eerst kennis maken met het thrillergenre, zullen meteen verkocht zijn. Het is een bundel om in een ruk uit te lezen. Nouveau riche & andere spannende verhalen smaakt naar meer. Het is kortweg een pareltje.