Dit boek gaat over Maia d'Applièse die opgegroeid is in Zwitserland, met 5 zussen die allemaal geadopteerd zijn door een man genaamd Pa Salt.
Als Pa Salt overleden is komen de 6 zussen bij elkaar op het eiland waar ze zijn opgegroeid, Atlantis.
Hun vader is inmiddels op zee begraven en hij laat coördinaten en een brief met persoonlijke spullen na waarmee de zussen kunnen uitzoeken waar ze vandaan komen. Want ze weten geen van allen wie hun biologische familie is en waar Pa Salt hen als baby's vandaan heeft gehaald. Ze weten eigenlijk ook niets over hun vader, alleen dat hij vermogend was en een liefdevolle vader.

In dit eerste deel gaat Maia op zoek naar haar roots. De coördinaten leiden haar naar Brazilië.
Riley schrijft een mooi en bijzonder liefdesverhaal over de overgrootmoeder van Maia. Er tussendoor verweven speelt het verhaal van het alom bekende Christus beeld in Rio.
De lezer krijgt een beeld van het leven van de elite in Rio de Janeiro aan het eind van de jaren 20 van de vorige eeuw, tot aan de grote beurskrach in Amerika. Deze historische gegevens maken voor mij dit boek het lezen waard, zonder de historie zou het een bouquet romannetje zijn.

Het boek is geschreven in een toegankelijke stijl waardoor het bij een breed lezerspubliek in de smaak valt. Hoewel het boek is gehyped, wat mij aanvankelijk deed twijfelen om het te gaan lezen, heb ik er toch van genoten.
De losse eindjes zijn jammer, maar wellicht worden die duidelijk in het verloop van de serie.