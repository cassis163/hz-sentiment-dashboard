Vorig jaar las ik het eerste deel in deze serie van Maggie Stiefvater. Ik las Huiver het lezen van de positieve reactie op het boek. Het is een beetje een ander genre dan ik gewoonlijk lees, deze jongeren fantasy die dan ook nog over een relatie gaat. Maar het eerste deel wist me zo goed te boeien dat ik uitkeek naar het tweede deel. Een paar weken geleden ontving ik een email met de nieuwe aanwinsten van de plaatselijke bieb en daarbij was ook Fluister. Ik was gisteren opzoek naar een goed tussendoorleesboek, want ik ben nu bezig mijn Nederlandslijst te vullen en ik was na Het Verdriet van België (Hugo Claus) wel toe aan een luchtiger boek en ben het dus gaan halen in de bieb.

Sam is genezen van zijn weerwolverij door de bacteriële hersenvliesontsteking die hij heeft ingespoten. Nu het half maart is is het wachten op de wolven om terug mensen te worden. Nu Beck voor het laatst veranderd is, zal Sam de leiding over moeten nemen over de roedel. Vreemd genoeg lijkt Grace de enige te zijn die niet goed in haar vel zit...

Opnieuw heb ik genoten van Mercy Falls en haar wolven. Het was heerlijk om zo tussen twee dikke Nederlandse pillen door te lezen en het verhaal was opnieuw boeiend. Het las heel lekker weg, niet literair natuurlijk, maar dat is ook het doel van deze boeken niet. Ik had het binnen 24 uur uit. Aan het einde blijven weer een heleboel vragen open, meer nog dan in het eerste deel, dus het gaat weer wachten worden op het volgende deel. Ik vind dat het verhaal best origineel is, maar ik ben niet helemaal thuis in dit genre dus ik kan daar verder niet zoveel uitspraken over doen. Maar ik vond het leuk om te lezen, het heeft mij bezig gehouden en ik wil zeker ook weer het derde deel gaan lezen. Maar het zal denk ik nog wel even duren voordat dat uit gaat komen.