In dit Zweedse thriller debuut van Lina Bengstdotter (1977) maken we kennis met rechercheur Charlie (Charline) Lager, een intelligente jonge politievrouw die woont en werkt in Stockholm. Zij leidt een tamelijk losbandig leven met veel drank (en dus katers) en een aflopende relatie met een getrouwde collega. Je zou haar kunnen indelen in de groep vrouwen die tegen de stroom ingaan. Hou je van het type Lisbeth Salander, dan zal Charlie je zeker aanspreken.
Voor het oplossen van de zaak rond de verdwenen tiener Annabelle, gaat Charlie Lager terug naar Gullspang, het dorp waar zij opgroeide.
Het verhaal is verdeeld in 3 onderdelen:
*Het onderzoek van Charlie en haar sympathieke collega Anders Bratt
*Wat er gebeurde op de bewuste dag
*Daar en Toen, waarin we kennismaken met de jeugdvriendinnetjes Alice en
Rosa
Het boek boeit vanaf het begin; de personages worden goed uitgewerkt . Vooral bij Nora, Charlie en Annabelle weet de schrijfster (die psychologie doceert) op geloofwaardige wijze hun problemen naar boven te halen.
Het eind is verrassend en spannend.
Er is ons een trilogie beloofd, dus iets om naar uit te kijken.