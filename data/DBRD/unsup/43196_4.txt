Alle ingrediënten voor een goed boek zijn gegeven: een originele setting (een slagerij), ruzie en onmin in de familie, jarenlang slepende vetes en nooit vergeten vernederingen. Voeg daarbij een schrijver die de pen weet te hanteren, prachtige zinnen produceert en de durf heeft er een onverwacht einde aan te breien en dan weet je dat je een goed boek in handen hebt gehad. Thriller? Als je kijkt naar de nieuwste producten van Nicci French en René Appel is dit boek van een zinderende thrillerigheid. Literair? Als je het vergelijkt met Tomas Ross en Baantjer druipt de literariteit van dit boek af. Er is ruimte voor verbetering, gelukkig, want het betreft een debuut van een man die hard op weg is. Niets meer en niets minder.