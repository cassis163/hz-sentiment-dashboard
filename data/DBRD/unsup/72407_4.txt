Als makelaar Erika op het punt staat haar dochters, na een vakantie, terug te brengen naar de universiteit moet ze onverwachts een bezichtiging regelen. De meisjes vertellen hun moeder dat het geen probleem is en dat ze samen met de trein zullen reizen. Wat Erika niet weet is dat Annie gezakt is en helemaal niet van plan is om terug te gaan. Dochter Kirsten vertrekt alleen. De trein waarin de studente zit verongelukt en Kirsten komt hierbij om het leven. Een moeilijke tijd voor moeder en dochter breekt aan. In plaats van elkaar vast te houden en te steunen, gaan de vrouwen ieder hun eigen weg. Erika vlucht in haar werk en Annie vertrekt naar Parijs.

Lori Nelson Spielman wisselt de herinneringen en dagelijkse belevenissen van Annie en Erika af in het boek. Als lezer komt je al snel tot de ontdekking dat er veel meer aan de hand is in het gezin. Zowel Erika als Annie kunnen niet geloven dat Kirsten verongelukt is. Afzonderlijk van elkaar gaan zij naar het meisje op zoek. Kirsten zullen ze helaas niet terugvinden, maar moeder en dochter vinden elkaar wél terug.

Toen haar dochters klein waren gaf Erika hen een spreukenboek. Een boek vol mooie zinnen om over na te denken. Na Kirstens overlijden ontvangt Erika in haar mailbox enkele malen een spreuk die ze haar dochters meegegeven had . Eén van deze spreuken: ‘Wat belangrijk is, is niet hetzelfde als wat ertoe doet’ zet Erika aan het denken. Het zal haar leven, en dat van haar familie, voorgoed veranderen.

Hou me vast behoort tot de Feelgoed-romans. Een echt vrouwenboek, waarin lezers zichzelf helemaal kunnen verliezen. Eigenlijk vind ik dat dit verhaal hier niet helemaal thuis hoort. Ten eerste voelen de hoofdpersonen zichzelf allesbehalve goed. Ten tweede bevat het boek heel veel om over na te denken. Het is een echt leesclubboek. Er komen heel veel interessante thema’s voorbij waarover je, onder het genot van een kopje koffie en een schaal koekjes, eindeloos zou kunnen praten: rouwverwerking, echtscheiding, volwassen worden, depressie, schuldgevoel, vergeving, adoptie, moeder-dochtersrelatie, vader-dochtersrelatie, verliefdheid, onverwerkt verleden en last but not least wat is nu eigenlijk belangrijk in het leven?
Wat belangrijk is, is niet hetzelfde als wat er toe doet!