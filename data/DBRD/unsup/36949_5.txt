Het Magdalena mysterie is het eerste deel van een trilogie rondom de geheime geschriften van Maria Magdalena. Auteur Kathleen McGowan heeft haar fascinatie voor Maria Magdalena en haar rol in het leven van Jezus verwerkt in een drieluik vol historie, spanning en intriges. Jarenlange research ging vooraf aan dit fantastische fictiewerk.

Journaliste Maureen Pascal is in Jeruzalem om onderzoek te doen voor haar nieuwe boek. Als ze langs een antiekwinkeltje loopt, wenkt de eigenaar haar naar binnen en geeft haar een prachtige ring cadeau. Hij beweert dat Maureen voorbestemd is om de ring te krijgen. Achterdochtig en schoorvoetend neemt ze het geschenk aan. Als ze later in een kerk een schilderij van Maria Magdalena ziet hangen, merkt ze dat Maria exact dezelfde ring draagt als zij. Vanaf dat moment is Maureen vastbesloten om alles te weten te komen over Maria Magdalena. Ze begint een fascinerende speurtocht die uiteindelijk leidt naar Frankrijk waar perkamentrollen met het evangelie van Maria verborgen zouden liggen. Dit evangelie kan volgens een legende alleen gevonden worden door de uitverkorene en zal de wereld op zijn kop zetten. Hoe meer Maureen zich verdiept in deze legende, hoe meer ze het gevoel krijgt dat zij misschien wel die uitverkorene is waar al eeuwen op gewacht wordt. Ook een paar geheime genootschappen zijn hiervan overtuigd en houden haar nauwlettend in de gaten, klaar om toe te slaan als Maureen de perkamentrollen heeft gevonden. Wie kan Maureen vertrouwen en wie niet?

Het is McGowan gelukt om een uiterst fascinerend en aangrijpend verhaal neer te zetten dat de grenzen tussen thriller en literatuur doet vervagen. Naast het creëren van de nodige spanning weet McGowan ook te ontroeren en geeft ze een hele nieuwe, geloofwaardige kijk op de verhalen en personages in de bijbel. In tegenstelling tot Dan Brown geeft McGowan haar karakters wel diepte waardoor het verhaal rijker en gevulder wordt. Bijzonder zijn de passages waarin fragmenten uit het leven van Jezus en Maria Magdalena worden beschreven. Met name de dagen voor en tijdens de kruisiging zijn hartverscheurend en zeer indrukwekkend op papier gezet.

Het Magdalena mysterie is een meeslepend epos over geloof, loyaliteit, moed en allesomvattende liefde, gedragen door geloofwaardige karakters en omlijst met spanning en intriges. Een echte aanrader voor iedereen die buiten de gebaande paden van de kerk durft te treden en houdt van een verhaal met een rijke historie dat ook nog eens prachtig is geschreven. Deel 2 en 3 staan op het verlanglijstje!