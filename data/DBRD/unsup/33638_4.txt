Een Vlaamse auteur die verhalen schrijft welke zich in Amerika afspelen en er zelf nog nooit geweest zijn. Ga er maar aan staan. Toch heeft Christine Bols nog nooit een voetstap achtergelaten op de plekken waar Tim Sackley en Jude McCool hun avonturen beleven. Maar je weet maar nooit, misschien gebeurt het nog wel eens...
Wel heeft ze inmiddels haar vierde boek ‘Dancer’ geschreven dat onlangs op een leuke locatie in Vlaanderen is gepresenteerd aan een aandachtig luisterend en lezend publiek.

Tim Sackley en Jude McCool opereren normaal gesproken in hun eigen district in Corvallis in de staat Oregon. Maar nu worden ze door hun baas Sam Foster gevraagd, het korps van Santa Cruz in California te ondersteunen. In de stad worden, met korte tussenpozen, jonge vrouwen vermoord en verminkt gevonden en het lokale korps heeft geen idee waar te zoeken.
Hoe de slachtoffers worden achtergelaten, doet denken aan een eerdere seriemoordenaar Jack Dancer, maar die is destijds gearresteerd, ter dood veroordeeld en het vonnis is voltrokken.
De plaatselijke hoofdcommissaris, Lionel Saunders ziet het koppel Sackley-McCool als enige mogelijkheid om deze moorden te stoppen...

‘Dancer’ mag dan wel het vierde boek zijn met de inspecteurs Sackley en Dancer als protagonisten maar voor deze lezer is het de eerste echte thriller die uit Bols pen is gevloeid. ‘Dancer’ is harder, meer expliciet en bij vlagen erg concreet, soms tot in de haarvaten beschreven.
Christine laat ons vanuit meerdere perspectieven de sfeer opsnuiven. Dat wil beslist niet zeggen dat haar eerdere boeken in kwaliteit onderdoen maar die komen toch dichter in de buurt van spannende politieromans.

De opzet van het verhaal is totaal anders dan ‘Vrouwen van Corvallis’, ‘Waverly’ en ‘Greenfields’. In ‘Dancer’ krijgt de dader al snel een identiteit en het spel dat zich afspeelt beweegt zich voornamelijk tussen de jagers en hun prooi. De auteur laat de lezers vanuit meerdere perspectieven de sfeer opsnuiven.
Spanning, gruwelijkheden, seks, humor, romantiek, sadisme, pijn, verdriet, het zijn maar enkele van de vele emoties die het verhaal tot grote hoogte stuwt. Dit alles in een prettige en makkelijke stijl geschreven, waarin de Vlaamse afkomst van de auteur nauwelijks herkenbaar is.
Daarnaast wordt de evolutie van de vaste protagonisten beslist niet vergeten. Christine Bols heeft met haar laatste verhaal rond Sackley en McCool niet alleen een ongekend spannend verhaal geschreven maar ook voor beide speurders een deugdelijke opmaat voor een vervolg neergezet.

Eindoordeel: 4 sterren

Spanning: 4 sterren
Plot: 4 sterren
Leesplezier: 5 sterren
Schrijfstijl: 4 sterren
Originaliteit: 3 sterren