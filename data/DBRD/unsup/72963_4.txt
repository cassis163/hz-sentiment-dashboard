Pete Evans is een bekende Australische chef-kok, tv-presentator van diverse kookprogramma’s, restaurateur van meerdere restaurants in Sydney en Melbourne, auteur van inmiddels acht kookboeken, waaronder het onlangs verschenen De paleo-chef, en bovenal trouw aanhanger van de paleo levensstijl.
Dit betekent dat hij volledig afziet van geraffineerde suikers, peulvruchten, granen en vrijwel alle zuivel. Wat eet hij dan wel? Biologisch, grasgevoerd vlees en gevogelte, duurzaam gevangen vis, groenten, fruit, bosvruchten en bepaalde noten, zaden en pitten. Evans kookt daarbij bij voorkeur met seizoensproducten en eet vrijwel dagelijks gefermenteerd voedsel om zijn ingewanden gezond te houden.
Evans streeft ernaar de paleo-benadering vanaf de eerste stap een positieve ervaring te maken. Het moet een feestje zijn, geen taak. Daar is hij met dit boek met vlag en wimpel voor geslaagd.
Zijn recepten zijn weelderig, creatief  én gezond. Hij gebruikt soms net even andere ingrediënten of technieken waardoor de gerechten dat beetje extra krijgen wat veel kookboeken missen.
De stijl van de foto’s is robuust basic maar kleurrijk en uitnodigend; het eten heeft de hoofdrol en niet het servet, houten onderbord of funky bestek.
Vlees, vis en gevogelte zijn een essentieel onderdeel van de Paleo benadering. Als vegetariër heb je het dan ook best moeilijk als je deze benadering wilt volgen. Hoewel groenten het belangrijkste onderdeel zijn van een Paleo maaltijd is de hoeveelheid eiwitten die je binnenkrijgt, of juist niet binnenkrijgt, een aandachtspunt. De mogelijkheid om eiwitten te halen uit granen, peulvruchten, zuivel of soja past namelijk niet binnen Paleo. Hoe je een mogelijke eiwittekort als Paleo vegetariër kunt aanvullen wordt niet behandeld binnen dit boek.

Omdat brood vaak gemist wordt in glutenvrije of Paleo eetstijlen hierbij een recept voor zaden-notenbrood. Beleg het bijvoorbeeld met avocado, gefermenteerde groenten en een flinke pluk kruiden en je hebt een heerlijke voedzame lunch.

Zaden- en Notenbrood
4 el zonnebloempitten
4 el pompoenpitten
2 el chiazaad
50 gr amandelen
155 gr amandelmeel
25 gr LSA meel*
2 el kokosbloem
1 tl zuiveringszout
6 eieren
70 gr kokosolie
1 el rauwe honing
1 el rauwe appelciderazijn.

Verhit de oven tot 160 graden.
Meng de zonnebloem- en pompoenpitten in een kom met het chiazaad en houd 3 eetlepels apart om voor het bakken over het brood te strooien. Doe de amandelen, het amandelmeel, het LSA meel, de kokosbloem en het zuiveringszout bij het zadenmengsel in de kom. Voeg de eieren, kokosolie, honing, azijn en 1 tl zeezout toe en meng alles goed.
Vet een brood- of cakevorm van 23 bij 13 cm in met kokosolie en bekleed met bakpapier. Schep het mengsel in het blik, strijk het oppervlak glad en strooi de 3 eetlepels zadenmengsel erop.
Bak het brood in 35-40 minuten of tot het goudbruin is. Steek een metalen prikker in het midden; als deze er schoon uitkomt is het brood klaar.
Dit brood is veel compacter dan normaal brood en klinkt dus niet hol wanneer je er op klopt.
Verpakt in aluminiumfolie is dit brood in de koelkast 5 dagen, en in de vriezer tot 3 maanden, houdbaar.
*LSA-meel is een rauw noten-, pitten-, en zadenmengsel. Voor 850 gr LSA-meel meng je 450 gr goudgeel of bruin lijnzaad, 250 gr zonnebloempitten en 155 gr amandelen en hakt dit mengsel in een keukenmachine tot fijne kruimels. Verpakt in een luchtdicht afgesloten glazen pot is dit mengsel 3 maanden houdbaar in de koelkast.

Met 8 hoofdstukken en meer dan 100 recepten heb je met De Paleo Chef een kookboek vol inspirerende recepten in handen waarmee je van ontbijt tot dessert culinair creatief aan de slag kunt. Pak je daarnaast nog voldoende rust en ontspanning dan ligt een gezond en gelukkig leven volgens Pete Evans op jou te wachten.