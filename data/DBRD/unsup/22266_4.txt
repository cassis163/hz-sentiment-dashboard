The Empress van S.J. Kincaid is het spannende vervolg op The Diabolic. Een verhaal over liefde, macht, vertrouwen, wantrouwen, hoop en wanhoop.

Nemesis is een Diabolic, een wezen dat wordt gehaat en gevreesd. Ze genetisch gemanipuleerd en gemaakt om te doden. Een Diabolic zou geen gevoelens moeten hebben, maar Nemesis heeft ze wel. Zij en Tyrus zijn verliefd. Tyrus is de troonopvolger van het Keizerrijk.

“Ieder ander meisje, ieder normaal persoon, zou huilen. Ik had nog niet eens met mijn ogen geknipperd. Ik was meer dan een persoon. Ik was een Diabolic” S.J. Kincaid

Het verhaal van Nemesis en Tyrus gaat verder op het moment dat de wrede Keizer en zijn nog wredere moeder zijn uitgeschakeld. Tyrus is nu de Keizer en hij wil Nemesis naast zich als zijn Keizerin. Maar Tyrus en Nemesis hebben een hoop vijanden. Mensen die uit zijn op macht en Nemesis een gruwel vinden. Mensen die het niet eens zijn met de vooruitstrevende ideeën van Tyrus.

Wat kunnen Nemesis en Tyrus doen om hun vijanden te overtuigen of te verslaan? De Keizerlijke Scepter zou Tyrus kunnen helpen om in ieder geval controle over alle machines in zijn Keizerrijk te krijgen en daardoor de ruimteschepen met elkaar te verbinden. Maar waarom werkt de Scepter niet als hij hem probeert te gebruiken? Nemesis en Tyrus moeten bondgenoten zien te vinden om alle obstakels te overwinnen. Hoe vind je die, als je niemand kan vertrouwen en zelfs vrienden hun eigen agenda hebben?

S.J. Kincaid creëert een futuristisch Keizerrijk dat zich in de ruimte en op diverse planeten bevindt. Een harde, soms gruwelijke wereld, waar de rijke Grooteloquenten (senatoren) in het Chrysanthemum (de Keizerlijke residentie) verblijven. Waar dienend personeel genetisch gemanipuleerd of robot is en de mensen op de planeten aan de grillen van de machthebbers zijn overgeleverd.

Ondanks de uitgebreide en soms wat ingewikkelde omschrijving van alle facetten van het Keizerrijk weet S.J. Kincaid ook in The Empress voldoende elementen te weven die je het verhaal in trekken. De spanning wordt uitstekend opgebouwd waardoor het steeds lastiger wordt om het boek weg te leggen. S.J. Kincaid weet je telkens op het verkeerde been te zetten. De kracht van het verhaal zit voor mij vooral in de karakters, die goed uitgewerkt zijn en die je regelmatig verrassen. Net als je denkt dat je weet hoe zit, lees je een andere waarheid en begin je weer te twijfelen.

Kan je The Empress lezen zonder dat je The Diabolic hebt gelezen? Zeker: het begin van het boek start met een samenvatting van The Diabolic. Toch zou dat jammer zijn want zo loop je een goed boek uit een spannende serie mis.

S.J. Kincaid heeft mij met The Empress fijne en spannende leesuurtjes bezorgd en krijgt van mij 4,5 sterren. Ik kijk nu al uit naar het vervolg.

Deze recensie schreef ik voor, en is terug te vinden op, de blog In de Boekenkast: https://indeboekenkast.wordpress.com