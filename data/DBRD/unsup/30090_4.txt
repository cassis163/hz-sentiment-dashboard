Houtman heeft met zijn nieuwste boek Getal van het beest een boek afgeleverd dat zich recent afspeelde, waarin je als lezer meegenomen word in een periode van het half jaar naar een ontknoping die zich in de komende weken gaat afspelen. En dat roept natuurlijk de vraag op of dit boek een voorspellende waarde heeft? Hoofdpersonage Hannah word voldoende uitgediept door het boek heen en juist haar achtergrond maakt haar zeer geschikt voor dit verhaal. Ze is een enthousiaste, jonge, kritische vrouw die niet stopt tot ze vanaf een los draadje het hele breiwerk weet te ontrafelen. De verschillende verhaallijnen waarmee Houtman begint lijken in eerste instantie volledig los van elkaar te staan. Met de snelle wisselingen tussen de twee verhaallijnen word je niet alleen gedwongen om je aandacht erbij te houden maar creëert de auteur ook vaart in het verhaal, iets wat ook gebeurt doordat in beide plotlijnen actie en beweging zit. Lange tijd weet Houtman twee verhaallijnen naast elkaar te laten lopen en worden er slechts dunne draadjes tussen beide gesponnen. Door het verhaal heen kwamen er regelmatig kleine hints die maakten dat je als lezer wist dat er iets niet klopte en dat nog een verborgen agenda leek te zijn, maar pas in de laatste 100 pagina’s krijg je als lezer zicht op hoe één en ander in elkaar zit en onthult zich een gecompliceerd web van intriges. Met toenemende spanning weet Houtman de lezer tot het einde van het verhaal op zijn stoel te houden, met wederom een zeer geslaagde en gelaagde thriller.