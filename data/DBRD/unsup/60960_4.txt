In 2006 debuteerde de Duitse schrijver Sebastian Fitzek met de thriller ' De therapie'. In zijn nieuwste boek 'Het Joshuaprofiel' wordt de lezer vanaf de eerste bladzijde op het verkeerde been gezet! De korte hoofdstukken vertellen het verhaal van Max Rhode, een mislukte schrijver. Enkel zijn eerste boek 'De bloedschool' kende een matig succes. Max leeft samen met zijn vrouw Kim en hun adoptiedochter Jola. Een man die op sterven ligt vertelt aan Max dat hij geen overtredingen mag maken van Joshua. Meteen vele vraagtekens, want wie is Joshua, wie is de man die even later sterft? Een rollercoaster van vele, soms zelfs hilarische, toevalligheden brengt vaart in het verhaal. Soms geloofwaardig, meestal 'over the top'! Een pedofiele broer die uit een psychiatrische instelling komt, een dochter die zoveel aanvallen en martelingen overleeft, een reeks personages waarvan je nooit zeker weet of ze nu goed of slecht zijn,... De humoristische ondertoon en de vele acties zorgen ervoor dat het boek zeer vlot leesbaar is. 'De bloedschool' loopt als een rode draad door het verhaal.

In het nawoord komt dan de serieuze kant van de schrijver boven. Zijn kijk op pedofilie en digitale data doen de lezer aan het denken zetten.

(Met dank aan uitgeverij The House of Books en Hebban voor het ebook leesexemplaar.)