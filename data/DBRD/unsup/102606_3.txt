Deze recensie is ook verschenen op Young-Adults.nl.

Een mislukte one-night stand die onbedoeld uitdraait op een ongelooflijk awkward liefdesverhaal: geestig, vermakelijk en uit in een sneltreinvaart!

Samenvatting
Bliss Edwards is het beu. Ze zit in het laatste jaar van haar theateropleiding en ze is nog steeds maagd: tijd om daar wat aan te doen. Wanneer ze samen met haar beste vriendin op zoek gaat naar een geschikte kandidaat voor een one-night stand, schuift ze na een tijdje aan bij een jongen die Shakespeare leest in een overvolle bar: de charmante – en Britse – Garrick Taylor. Enkele uren later neemt ze echter met een ongeloofwaardige smoes de benen en staat ze half naakt buiten haar eigen appartement, zich realiserend dat ze zojuist een volslagen vreemdeling in haar flat heeft achtergelaten.

Alsof dit alles nog niet gênant genoeg is: wanneer ze de volgende ochtend haar college binnenloopt, herkent ze haar nieuwe dramadocent onmiddellijk als de man die ze een aantal uur eerder naakt had achtergelaten in haar bed…

Milde erotiek en intieme schrijfstijl
De hoofdpersonages in dit New Adult-boek zijn allemaal 19 jaar of ouder – studenten – wat maakt dat zoenen no big deal meer is en seks voor de meesten steeds belangrijker wordt. Hoewel het hele boek gaat over het verliezen van Bliss’ maagdelijkheid, valt de hoeveelheid erotiek toch reuze mee. Het blijft allemaal redelijk netjes en er zijn niet veel expliciete scènes. Echter, wanneer erotiek écht een taboe voor je is￼￼ raad ik aan dit boek te laten liggen.

Cora Carmack gebruikt een intieme, vlotte schrijfstijl vanuit het oogpunt van Bliss. In dit boek werkt dat naar mijn mening perfect. Je maakt kennis met elke gedachte van Bliss: ook die tijdens de wat pikantere momenten.

'Mijn naam is Bliss Awkward Edwards'
Losing it zit naast de milde erotiek ook vol met humor waar ik vaak genoeg om heb moeten grinniken. Bliss is de belichaming van onhandigheid. De humor zit hem namelijk vooral in haar talloze stuntelige acties. Ze zet zichzelf vaak compleet voor het blok door ongelooflijk stomme dingen te zeggen of te doen op precies de verkeerde momenten. En dit gebeurt keer op keer. Persoonlijk vond ik het net iets te veel van het goeie. Gelukkig heeft Bliss ook wat positievere eigenschappen meegekregen: zo heeft ze een sterke eigen wil, is ze over het algemeen erg vrolijk en zit ze boordevol charisma. Een gezellige theaterstudent. :)

En dan hebben we Mr. Taylor die overal opduikt - en dat bedoel ik niet seksueel, ;). Een opvallend detail van onze stereotypische, Britse meneer Taylor is namelijk dat hij werkelijk overal tevoorschijn komt, wat de situatie tussen hem en Bliss niet veel minder awkward maakt. Maar, daar waar Bliss nog verstandig probeert te zijn – want: docent en leerling… je weet wel – lijkt Garrick zich toch een beetje op te dringen. Dit was iets dat ik persoonlijk vervelend vond om te lezen. Hij gunt haar amper ruimte om te ademen. Naarmate het verhaal verder liep, begon ik Garrick echter steeds meer te waarderen. Hij bleek stiekem toch een hele lieve jongen te zijn. Hierdoor kon het boek mij weer wat meer interesseren. (Zo zie je maar weer dat je niet te snel mag oordelen.)

De belangrijke rol van vriendschap
Vriendschap speelt in dit verhaal een grote rol. Vooral Bliss’ vriendschap met Cade is heel speciaal. Deze wordt door haar gevoelens voor Mr. Taylor echter erg op de proef gesteld.

Naast Cade zijn ook Kelsey en een heel groot deel van Bliss' klasgenoten belangrijk voor haar. Ze heeft naast een awkward liefdesleven dus ook een goed sociaal leven, wat dit boek voor mij net iets interessanter maakt. Ze kwam daardoor heel zelfstandig over: haar wereld draait heus niet alleen om Garrick. You go girl.

Ideaal om 'gewoon even lekker te lezen'
Dit boek is met haar luchtige, erotische onderwerp, ietwat stereotypische karakters en intieme schrijfstijl vanuit het oogpunt van Bliss een heerlijk boek om even snel tussendoor te lezen. Het is een boek om even je hoofd leeg te maken van een lange dag werken of studeren. Geen moeilijke woorden, boordevol grappige, awkward situaties en een Britse hunk om van te (dag)dromen.

Origineel zou ik het boek niet noemen, maar dat neem ik Cora absoluut niet kwalijk. Ik heb mij goed weten te vermaken met dit boek en dat vind ik in dit geval persoonlijk belangrijker. Het was uit in een sneltreinvaart.

Conclusie:
Een mislukte one-night stand die onbedoeld uitdraait op een ongelooflijk awkward liefdesverhaal: geestig, vermakelijk en uit in een sneltreinvaart!

Waardering: 3,5/5 sterren

De recensent ontving hiervoor een gratis leesexemplaar van de uitgeverij in ruil voor een eerlijke recensie.

Titel: Losing It (Losing It deel 1) | Auteur: Cora Carmack | ISBN: 9789021458724| Aantal pagina’s: 256 | Datum van verschijnen: 07 juli 2015 | Uitgeverij: Uitgeverij Q