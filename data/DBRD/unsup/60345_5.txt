De laatste jaren konden thrillerfans hun hart ophalen aan het grote aanbod Scandinavische verhalen dat onze markt overspoelde, maar nu de storm van deze hype wat is geluwd, krijgen ook andere sterren van de schrijverswereld de kans om hun kunnen tentoon te spreiden. De Schot James Carol wist zijn publiek in 2014 te verbazen met zijn literair debuut Broken Dolls, dat nu in de nederlandstalige boekenhandel te koop is onder de titel De Poppenspeler. De Poppenspeler is het eerste boek in een reeks van novelles met in de hoofdrol Jefferson Winter, een profiler die zijn bewogen verleden van zich af probeert te zetten. Op de leeftijd van 11 jaar was hij getuige hoe zijn vader als seriemoordenaar werd gearresteerd. Het laatste cadeau dat hij van zijn vader kreeg, waren de woorden “Wij zijn hetzelfde”. Sinds die dag doet hij er alles aan om zijn vader in het ongelijk te stellen en al bij al kwam hij nog goed terecht, zij het met de obligate kleine afwijkingen.

poppenspelercoverDe hoogst intelligente Jefferson laat al gauw zijn carrière bij het FBI achter zich, om aan de slag te gaan als freelance consultant in diverse moordzaken. In die hoedanigheid gaat hij aan de slag om zijn vriend inspecteur Hatcher te helpen in zijn zoektocht naar een seriemoordenaar die er eigenlijk geen is. De misdadiger vermoordt namelijk zijn slachtoffers niet, maar martelt ze gedurende lange tijd, scheert ze kaal en geeft ze een lobotomie om ze vervolgens op een verlaten plaats te dumpen. Als daad van terreur kan dat alvast tellen. Ondertussen werden vier slachtoffers gevonden en wordt de jacht geopend op deze psychopaat. Winter en Hatcher’s team zetten alles op alles om de puzzelstukken in elkaar te passen, maar lijken geen vat te krijgen op het patroon dat de dader volgt. De tijd begint echter te dringen nu blijkt dat hij een vijfde slachtoffer heeft ontvoerd.

De Poppenspeler is een verhaal vol actie en spanning dat uitnodigt om in één leesbeurt te worden afgewerkt. Het verhaal dat in korte afwisselende hoofdstukken wordt verteld weet zijn personages voldoende uit te diepen en houdt de lezer zonder onderbreking in zijn greep. Het helse verhaaltempo laat de lezer niet toe om het boek ook maar een seconde aan de kant te leggen. De gebeurtenissen worden ons afwisselend gebracht vanuit het standpunt van Winter aan de ene kant en het oogpunt van Rachel, het meest recente slachtoffer van de psychopaat aan de andere kant. Het geheel werd ontdaan van overbodige informatie en elke alinea is dan ook essentieel voor de plot. Door zijn bewogen achtergrond en sociopathisch inzicht, is Jefferson Winter de ideale protagonist. Voor liefhebbers van reeksen als The Mentalist, Forever of Elementary een absolute must. Het geheel voelt ook als een strak geregisseerde televisieserie. Het mag dan ook als geen verrassing komen dat de rechten voor de verfilming van deze sterkhouder al verkocht zijn. Enig opzoekingswerk leert ons dat James Carol ondertussen al aan zijn vijfde boek toe is en we kijken dan ook vol verlangen uit, tot de volgende telg ook voor het nederlandstalige publiek zal beschikbaar zijn.