Deon Meyer is een guitige vijftiger met ringbaard, kort haar, rond brilletje en een intelligente blik. Zoals deze voormalige journalist je vanaf de homepage van zijn site aankijkt, zou je hem zomaar verwarren met Michael Connelly, die andere thrillerschrijvende klasbak. Qua leeftijd zitten ze in elkaars buurt, qua afstand niet. Deon Meyer woont in Zuid-Afrika en dat is meteen ook de plek waar zijn thrillers zich afspelen. Net als in eerdere boeken 13 uur  en 7 dagen, is het hoofdpersonage in Cobra  kapitein Bennie Griessel.
Cobra start meteen heftig. Bennie Griessel komt als eerste ‘Valk’ ter plaatse in een luxe gasthuis. De gast is in geen velden te bespeuren, maar twee top-bodyguards en een hotelbediende zijn koelbloedig vermoord. De dader liet kogelhulzen met de inscriptie van een spugende cobra achter als opmerkelijk visitekaartje. Deze hulzen zetten Griessel en zijn team linea recta op het spoor van een beruchte huurmoordenaar, de Cobra. Beetje bij beetje ontrafelen de speurders wie de gast is, waarom hij bescherming nodig had en wat de opdrachtgever van Cobra vermoedelijk van hem wil. Het brengt hen bij malversaties van banken en regeringen. Tegelijk met dit verhaal, is er het verhaal van pickpocket Tyrone Kleinbooi. Hij steelt om rond te komen en om zijn slimme zus Nadia te laten studeren. Op een bepaald moment raakt hij in het vizier van de Cobra. Wat volgt is een cascade van gebeurtenissen, waarbij andere instanties een ongezonde aandacht krijgen voor het onderzoek van de Valken. De teamleden staan voor een moeilijke keuze: riskeren ze hun carrière om de onderste steen boven te halen, of accepteren ze de bemoeienis van geheime diensten die de zaak in de doofpot willen stoppen?
Voor Griessel staat meer op het spel dan louter het oplossen van deze zaak. In vorige boeken had hij een haat-liefdeverhouding met de fles. In Cobra  staat hij vierhonderdtweeëntwintig dagen droog en bovendien is hij ingetrokken bij zangeres Alexa. De drankduivel loert echter nog steeds om de hoek en het samenleven met de ongelooflijk aantrekkelijke Alexa brengt dan toch weer andere problemen met zich. Kan Bennie zichzelf nog vertrouwen? Kunnen zijn collega’s hem vertrouwen? Het zijn vragen die Bennie bij momenten behoorlijk bezighouden en ook zijn chef en collega’s houden hem nauwgezet in de gaten. Ze geven hem graag alle krediet van de wereld, maar een team is maar zo sterk als de zwakste schakel. Hoe sterk staat Griessel nog?
Cobra  wordt bevolkt door onvergetelijke personages die in een race tegen de klok een boeiende zaak oplossen. Het gebruik van Afrikaans en verbasterd Engels brengt smeltkroes Zuid-Afrika tot leven. Dit boek is lekker spannend en van de eerste tot de laatste letter een plezier om te lezen.