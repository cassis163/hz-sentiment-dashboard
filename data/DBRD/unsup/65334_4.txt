Meneer Linh is samen met zijn kleindochter gevlucht uit zijn thuisland en probeert zijn draai te vinden in het vluchtelingenkamp waarin hij terecht is gekomen. Hij vindt veel steun bij zijn nieuwe vriend meneer Bark die hij tijdens een wandeling rondom het vluchtelingenkamp heeft ontmoet. Ondanks dat ze elkaars taal niet verstaan, bloeit er een hechte vriendschap op.

Ondanks dat het boek maar kort is, is het onmogelijk om geen band te krijgen met hoofdpersoon meneer Linh. Hij heeft veel meegemaakt, maar is altijd vriendelijk en beleefd tegen de mensen om hem heen. Zijn liefde en zorg voor zijn kleindochter zijn ontroerend, zijn worstelingen met zijn nieuwe omgeving hartverscheurend en zijn soms stuntelende gedrag aandoenlijk. Het liefst zou je het boek instappen om de oudere meneer Linh steun te bieden op momenten dat de verwarring toeslaat.

De schrijfstijl is mooi, soms bijna poëtisch en spreekt tot het gevoel. ‘De schaamte stroomt door hem heen als vergif… Alsof hij valt, een seconde of een leven lang…Het hoofd van meneer Linh is zwaar van alle vermoeidheid en pijn… Zwaar van te veel afscheid en nederlagen. Wat is een mensenleven anders dan een keten van leed om je hals’. Toch heeft het ergens ook iets kinderlijks en eenvoudigs. Misschien door de denkwijze en het wat hulpeloze karakter van meneer Linh. Misschien doordat sommige zinnen kort en simpel beschreven zijn. ‘Hij is vrij’… ‘Hij is blij. Hij schreeuwt het haast uit van vreugde’.

Het boek zet ook aan tot denken over de huidige vluchtelingenproblematiek. Het belicht de andere kant van het verhaal. Hoe het voor vluchtelingen is om in een land te komen die zoveel anders is dan waar je vandaan komt.

Het einde kent een verrassende twist. En dan pas wordt de betekenis van de titel duidelijk. Dan vallen alle puzzelstukjes in elkaar. Het zet je aan het denken over alles wat je daarvoor gelezen hebt. Wat is echt en wat niet?

Het is een boek over verlies, vriendschap, liefde, hoop, heimwee en je weg vinden in een nieuwe wereld. Zonder menselijk contact kom je er niet. Kortom, een boek dat je raakt.