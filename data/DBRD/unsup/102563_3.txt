Nikki en Sebastian zijn zeven jaar geleden gescheiden. Nikki zorgt voor hun zoon Jeremy en Sebastian voor hun dochter Camille. De vijftienjarige tweeling bezoekt af en toe de andere ouder, maar het contact tussen Nikki en Sebastian is minimaal. Als Nikki naar Sebastian belt is het voor hem meteen duidelijk dat er iets goed mis is. Al een paar dagen heeft ze niets van Jeremy gehoord of gezien. Sebastian gaat naar haar toe en samen doorzoeken ze Jeremy zijn kamer in de hoop een aanwijzing te vinden. Ze treffen daar een pokerkoffertje gevuld met cocaïne aan. Nikki ontvangt een filmpje waarop te zien is dat hun zoon in een Parijse metro ontvoerd wordt. Snel vertrekken ze dan ook die kant op. Wat hun daar te wachten staat…….

Guillaume Musso (1974) is geboren en getogen in Antibes, Franse Riviera. Na zijn studie heeft hij een paar maanden in New York gewerkt. Veel van zijn boeken spelen zich hier (deels) af. In 2001 schreef hij zijn eerste thriller en inmiddels zijn er al meer dan tien. Wereldwijd zijn er al 11 miljoen kopieën van zijn boeken verkocht. Sept ans apres is de originele titel van vlucht uit New York en is in 2012 geschreven.

Op de mooie kaft een vrouw die uitkijkt over New York. Te herkennen aan het Empire state building. De 278 pagina’s zijn opgedeeld in 65 korte hoofdstukken. (1 hoofdstuk bestaat zelfs maar uit 1 pagina.) Het leest als een trein, geen moeilijke zinnen. Genoeg uitleg, voor een mooi beeldend geheel. De twee hoofdpersonen worden uitgebreid voorgesteld en ook wordt er geschreven over hun ontmoeting en waarom ze uiteindelijk gescheiden zijn. Het verhaal bestaat verder nog uit vermissing, inbraak, drugs, moord en vlucht voor politie. Maar door de ongeloofwaardigheid valt de spanning een beetje weg. Moeilijk inschatten natuurlijk hoe je handelt als je kind vermist wordt, maar zoals in dit verhaal, lijkt me onwaarschijnlijk. Verder lastig uitleggen zonder iets te verklappen. Gewoon zelf het boek lezen en dan snap je wat ik bedoel. 3***