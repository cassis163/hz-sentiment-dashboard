‘Eland’ is de debuutroman van Lykele Muus, die ondanks zijn Scandinavisch klinkende naam uit Nederland komt, Friesland meer bepaald. Een debuutroman om u tegen te zeggen, niet alleen telt het boek net geen 500 bladzijdes, het is ook genieten van begin tot einde.

Daniel is tien maanden oud, wanneer hij in de doka van zijn vader verzeild geraakt. Hij krijgt giftige ontwikkelingsvloeistof binnen, wordt gelukkig snel gevonden en naar het ziekenhuis gebracht waar hij gered wordt door een gewaagde operatie van dokter Goetmakers. Dit incident zal grote gevolgen hebben voor de opgroeiende Daniel, voor de manier waarop zijn ouders met hem en met elkaar omgaan.

‘Eland’ kent twee verhaallijnen die, hoe kan het ook anders, op een bepaald moment elkaar vinden. Enerzijds zien we Daniel opgroeien, maken we kennis met zijn familie en vrienden, krijgen we een inkijkje in zijn gedachten en zien we hoe hij zijn eerste seksuele ontdekkingen doet. Anderzijds zijn er de ondertussen gepensioneerde dokter Goetmakers en zijn vrouw, die enige problemen met ouder worden heeft.

Het boek is opgebouwd uit 6 delen, duidelijk gescheiden door paginagrote foto’s, een lust voor het oog. Muus werkt heel duidelijk naar een ‘ontknoping’ toe, als lezer wil je heel de tijd weten hoe Daniel zich zal ontwikkelen, welk soort man hij zal worden.

Een paar citaten die het waard zijn even vermeld te worden :
blz 263 : Ouders zijn echt debiel. Maar je kunt ze maar beter wel hebben.
blz 416 : Als je perspectief verandert, ontdek je nieuwe dingen.
blz 453 : Verdriet is veel herkenbaarder dan geluk.
blz 454 : Een vriendschap is per definitie wederzijds.

Een fascinerende roman, iets anders kan je over ‘Eland’ niet zeggen. Het boek is onvoorstelbaar boeiend en enorm vlot geschreven. Het heeft een ongekende diepgang, goed uitgewerkte kleurrijke personages en is geschikt voor zowel jonge als iets minder jonge lezers, iedereen haalt er wel iets uit. Zo gaat het boek onder andere over opgroeien en je plekje vinden in de wereld, het gaat over opvoeden en fouten maken, over liefde en (on)trouw, leugens en waarheid, ouder worden en vergeven. Emotie en diepgang zitten doorheen het hele boek, het gaat over relaties, gevoelens en angsten. Alles wordt op dusdanige manier verteld dat deze thema’s gaan leven, ‘Eland’ is onmogelijk een oppervlakkige roman te noemen.