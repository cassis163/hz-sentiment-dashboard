Het schrijversechtpaar Marianne en Theo Hoogstraten is geen onbekende binnen de Nederlandse schrijverswereld. Van het schrijversduo verschenen eerder al de boeken Een middag aan zee, Kruisgang, Lokvrouw en Machteloos. Ook hebben zij een aantal jeugdboeken op hun naam staan. Schijnwereld is de vijfde thriller van de Hoogstraten. Een boek over een zeer actueel onderwerp verwerkt in een spannend verhaal.
Het verhaal begint wanneer journaliste Francesca samen met haar vriend Sylvester s nachts na een trouwfeest terugrijdt naar huis. Onderweg stuiten ze op een groep jongeren die ambulancepersoneel bedreigt en de weg blokkeert. Er schijnt een ongeluk plaats te hebben gevonden waarbij twee vrienden van de aanwezige jongeren betrokken zijn geraakt. Francesca ruikt een potentieel verhaal en besluit zo onopvallend mogelijk dichterbij de ruziënde jongeren en ambulancepersoneel te komen. Ze verschuilt zich tussen de struiken en probeert te observeren waarom de jongeren zo opgewonden zijn. Bij toeval vindt ze tussen de struiken een cd en besluit die mee te nemen naar huis. Eenmaal thuis probeert Francesca te achterhalen wat er op de cd staat maar de cd blijkt streng beveiligd te zijn. Het enige wat ze op haar computerscherm te zien krijgt zijn fotos van wel erg jonge kinderen. Francesca vermoedt dat er iets duisters verschuilt achter deze fotos dus stapt ze de volgende dag naar de politie toe om de gevonden cd in te leveren. Dan krijgt Francesca vlak na haar bezoek aan het politiebureau een dreigbriefje Vernietig bestanden. Geen verder onderzoek. Ondanks het dreigbriefje gaat Francesca toch op verder onderzoek uit. Al snel vindt ze twee van de kinderen op de fotos, de tienermeisjes Lianne en Brigitte. Francesca verdere speurwerk leidt haar vervolgens tot de gevaarlijke onderwereld van de Nederlandse seksindustrie en handelaren in kinderporno. Zonder het te vermoeden is Francesca prooi geworden van een stel gevaarlijke figuren die zich het liefst zo snel mogelijk van haar willen ontdoen.
De Hoogstraten hebben een zeer actueel en belangrijk onderwerp voor hun vijfde thriller uitgekozen. Hoewel het verhaal niet altijd even geloofwaardig is hebben de auteurs hun best gedaan het zo realistisch en toegankelijk mogelijk te maken. Vooral personage Brigitte en haar motieven om zich in de duistere wereld van vrouwenhandelaren te begeven zijn duidelijk uitgewerkt. Over het algemeen zijn de meeste personages redelijk goed opgebouwd met uitzondering van inspecteur Molenaar. Voor een personage dat eigenlijk een belangrijke rol speelt in de politiezaak blijft hij erg op de achtergrond en kan de lezer zich geen duidelijk beeld van hem vormen.
Schijnwereld leest erg vlot. Het boek is opgebouwd uit korte hoofdstukken waardoor het verhaal zo uit te lezen is. De grote pluspunten van dit boek zijn vooral de beschrijvingen van het Italiaanse stadje Venetië. Op een levendige manier geven de auteurs een beschrijving van de omgeving in Venetië en het ouderlijk huis van Francesca. Deze beschrijvingen maken van Schijnwereld een aantrekkelijker en leuk verhaal, geschikt om op een vrije middag lekker in weg te duiken. Een aanrader voor lezers die van niet al te ingewikkelde spannende verhalen houden en geïnteresseerd zijn in actuele maatschappelijke onderwerpen.