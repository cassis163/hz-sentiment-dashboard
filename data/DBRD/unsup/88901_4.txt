Alleenstaande moeder Jess, wiskundegenie dochtertje Tanzie, onaangepaste stiefzoon Nicky, een ex-man, die bij zijn moeder woont, depressief zegt te zijn en daarom niet kan werken (=geld verdienen) en dus ook geen alimentatie kan betalen voor zijn twee kinderen. Jess werkt altijd, probeert alle eindjes aan elkaar te knopen, maar heeft altijd geld tekort. Hun buren belagen Nicky, slaan hem zelfs zo in elkaar, dat hij moet worden opgenomen in het ziekenhuis.
Tanzie krijgt de kans om met een beurs op een heel goede school aangenomen te worden. Als ze bovendien naar Schotland gaat en daar aan de wiskunde olympiade meedoet, heeft ze kans, dat ze zoveel geld wint, dat ze ook inderdaad naar die school toekan.
Jess heeft geen geld om naar Schotland te reizen met de kinderen en met hun grote oude hond, Norman.
Ze werkt als schoonmaakster bij verschillende mensen, een daarvan is meneer Nicholls, een rijke IT ondernemer, die in een naburig vakantiepark een huis huurt. Hij wordt verdacht voor handel in aandelen met voorkennis en dreigt niet alleen zijn baan, maar ook al zijn bezittingen kwijt te raken en er dreigt zelfs een gevangenisstraf. Hij mag niet in de buurt van zijn bedrijf komen en omdat hij toch niets beters te doen heeft, rijdt hij Jess met haar familie naar Schotland.
Er volgen vele verwikkelingen. Droevig verhaal, maar mooi geschreven. In een keer (bijna) uitgelezen.