Beeldend verhaal van vier generaties Esposito op het afgelegen Italiaanse eiland Castellamare. Elk deel van het boek begint met een Italiaanse legende die Banner verweeft met de gebruiken en gebeurtenissen op het eiland, zoals het geloof in de heilige Sant’Agata. Je proeft de limoncello, hoort het ruisen van de zee en ruikt de bougainville terwijl je meeleeft met de verschillende eilandbewoners. Hoogtepunten uit de moderne geschiedenis komen voorbij evenals de modernisering die langzaam ook dit eiland bereikt. De komst van auto’s, toeristen, computers, banken en tenslotte de financiële crisis zorgen ervoor dat de eilandbewoners naast hun dagelijkse beslommeringen ook moeten inspelen op deze veranderingen om hun hoofd boven water te houden. Heerlijk boek voor lange zomeravonden!