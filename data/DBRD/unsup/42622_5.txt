Waarom bestaat het heelal? Hoe ontstond het en zal het ooit verdwijnen? En kan er bewezen worden dat God bestaat? De in Mozambique geboren Portugees José Rodrigues dos Santos (1964) komt eindelijk met antwoorden die de sleutel vormen tot de meest geheime deurtjes van ons universum. Antwoorden die te vinden zijn in De godsformule. Van deze thriller werden in Portugal 250.000 exemplaren verkocht, wat ongekend veel is voor dit land. De vergelijking met Dan Brown is inmiddels gemaakt. Een alleraardigst compliment voor communicatiewetenschapper en journalist Rodrigues dos Santos, ware het niet dat hij van een nog hogere orde is.

Tomás Noronha is een Portugese professor in de cryptoanalyse. Hij reist naar Cairo om daar deel te nemen aan een congres. Bij aankomst wordt hij benaderd door een bloedmooie Iranese die hem een uitzonderlijk manuscript voorhoudt. In dit manuscript, de zogenaamde Gottesformel (godsformule), bevindt zich een gecodeerde tekst. Niemand minder dan Albert Einstein heeft het manuscript geschreven. Aangezien de tekst hoogst waarschijnlijkheid in het Portugees is geschreven wendt men zich tot Tomás. Hij kan rekenen op een zeer hoge vergoeding van de Iraniërs als hij de inhoud weet te ontcijferen. CIA-agenten wil hier een stokje voor steken en bieden hem een nog hoger bedrag, mits hij voor hun wil werken. De belangen zijn groot daar vermoed wordt dat het manuscript de methode onthult om atoombommen te vervaardigen. De CIA dwingt Tomás het aanbod te accepteren. Hij reist als spion naar Iran om daar jacht te maken op het manuscript en belandt daarbij in de meest afschuwelijke situaties. De grootste vraag die hem bezighoudt is welk geheim het manuscript daadwerkelijk met zich meedraagt. Niet de atoombom maar het bewijs voor het bestaan van God lijkt een rol te spelen. Maar wat is het precies dat Einstein heeft ontdekt?

Rodrigues dos Santos is niet een man die verhalen uit zijn duim zuigt. Hij is anchorman bij de Portugese televisie en verslaggever voor de BBC en CNN. Bovendien sleepte hij als journalist meerdere prijzen in de wacht. Deze zeer betrouwbare achtergrond komt duidelijk naar voren in De godsformule. Alles ligt ten basis aan een zorgvuldig onderzoek. Iedere wetenschappelijke theorie wordt verdedigd door natuurkundigen en wiskundigen.
De godsformule  probeert antwoorden te geven op vragen die ons sinds mensenheugenis bezighouden. Is het universum ontstaan door een oerknal (big bang)? Zal het eeuwig bestaan? Door wie is het geschapen? Is alles voorbestemd? Beschikt de mens over een vrije wil? Kortom, genoeg stof tot nadenken.

De personages in het boek zijn veelal wetenschappers. Op fascinerende wijze gaan zij in op oorzaak en gevolg, tijd en ruimte, kwantumtheorie en relativiteitstheorie, bevindingen en formules van Einstein, Newton, Copernicus en nog vele andere genieën die ons tijdsbeeld hebben bepaald.
Of wat te denken van de Theorie van Alles, een van Einsteins theorieën die de verklaring voor de zwaartekracht en de elektromagnetische kracht tot één formule terugbrengt. Op zeer verstaanbare manier wordt deze theorie voor de lezer gepresenteerd.
Zelfs het geloof en de wetenschap blijken hand in hand te gaan. Een leuk weetje: dat de aarde volgens de bijbel in zes dagen is geschapen lijkt warempel te kloppen. Ook van de zienswijze van de boeddhisten uit Tibet kunnen we nog veel leren. Liefhebbers van De Celestijnse belofte  van James Redfield zullen De godsformule  gewis omarmen.

Dat is lang niet alles. De godsformule  is een goddelijk mooie spionagethriller waarin bloeiende liefde en meedogenloze folteringen elkaar in rap tempo opvolgen en niets is wat het lijkt. Rodrigues dos Santos doet bovendien beseffen dat de naderende dood het verlangen naar materiële zaken doet doven als een uitgebluste ster.
Houd De godsformule  goed in de gaten. Deze excellent geschreven thriller is hard op weg alle bestsellers te verslaan.