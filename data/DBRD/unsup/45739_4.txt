Hella is een vrouw van 32, die werkt als reisadviseuse. Ze zit lekker in haar vel en geniet volop van haar leven. Ze gaat uit, heeft een leuke baan en heeft een latrelatie met Berry.
Ook Berry werkt in de reisindustrie. Hij is rayonmanager van een grote reisorganisatie. Beiden zijn heel gelukkig met hun latrelatie. Ze blijven regelmatig een paar dagen bij elkaar, maar gaan dan vlug weer terug naar hun eigen huisje.
Berry heeft het de laatste tijd druk met Sygma.(Strenghten your generic mental abilities).
Al vrij snel wordt duidelijk dat het hier om een sekte-achtige instelling gaat, die op een psychologische manier mensen probeert te beïnvloeden en te bewerken.
Berry weet Hella over te halen om eens mee te gaan naar een kennismakingsweekend. Hella staat er niet open voor, maar om niet uit elkaar te groeien, besluit ze toch mee te gaan.
Daar ontmoet ze een journalist die onderzoek doet naar de stichting. Laat Hella zich meeslepen in het sygma verhaal of is ze nuchter genoeg om de doortrapte methodes van deze stichting te ontdekken of sluit ze zich aan? Blijven Berry en Hella samen of is er geen toekomst voor hen?
Het boek leest in het begin wat lastig, aangezien je een aantal hoofdstukken nodig hebt om de rol die de personages spelen te doorgronden.
Daarna las het steeds sneller en op het eind wilde ik zelfs niet stoppen, benieuwd als ik was naar de afloop. Ik was niet bekend met het werk van Joost Heyink, maar wil zeker meer lezen van hem. Het experiment is een spannende thriller met een griezelig besef van wat een sekte met mensen kan doen.