Laat me sterren zien laat zich lezen vanuit het oogpunt van Tori, in de derde persoon. Tori heeft veel moeite met haar afkomst, ze wil niet dat mensen tegen haar opkijken omdat ze Elitair is. Ze is Victoria Weiss, rebelse dochter van de Groot-Germaanse ambassadeur op Mars. En wat haatte ze dat hokje waar iedereen haar in wilde plaatsen. Ze wilde helemaal geen Elite-icoon zijn. Waarom had ze geen oudere zus die in de spotlights kon staan? Dan had zij mooi in de schaduw kunnen verdwijnen en haar eigen ding kunnen doen zonder zich druk te maken om wat haar ouders precies van haar verwachtten: van haar, hun enige kind.Ze wil haar eigen leven opbouwen, de kleren aantrekken die ze zelf wil, de muziek luisteren die ze zelf wil en zelf de mensen uitzoeken waarmee ze om wil gaan.

Haar stage geeft haar de kans om een eigen leven op te bouwen en plezier te maken met haar twee vriendinnen Anna en Shirley. Als ze kennismaakt met Alen Novak is ze wel gecharmeerd van hem, maar hij is zo arrogant. Tijdens het lezen voel je de aantrekkingskracht tussen beiden, er heerst een erotische spanning. Uiteraard is er in dit verhaal sprake van aantrekken en afstoten, misverstanden en ruzies, waardoor er steeds die onzekerheid is of ze nu wel of niet voor elkaar gaan kiezen. Dit gebeurt met veel drama en wat dat betreft is het geen uniek verhaal, zo gaat het meestal in liefdesromans.

Tijdens haar stage gebeuren er vreemde dingen, er lijkt iets aan de hand te zijn wat niet door de beugel kan. Dit geeft weer een andere spanning aan Laat me sterren zien. Naast dat dit boek over de liefde gaat, zit er ook een spannende element in verweven en dat geeft zeker een stukje extra leesplezier mee. Niet alleen zwijmelen, maar ook in spanning zitten of ze de bad guy en zijn plannen kunnen tegenhouden. Lizzie van den Ham heeft een heerlijke vlotte en toegankelijke schrijfstijl en weet de lezer te vangen met haar verhalen. Door het verhaal op een andere planeet te laten spelen, in de toekomst, maakt ze er toch net iets anders van dan een standaard romantisch verhaal.

Laat me sterren zien is romantisch, bevat een vleugje erotiek en heeft daarnaast een beetje spanning. Ik lees veel thrillers, maar dit boek is heerlijk om gewoon even tussendoor te lezen, even lekker weg te zwijmelen en toch een beetje te genieten van een spannend verhaal.