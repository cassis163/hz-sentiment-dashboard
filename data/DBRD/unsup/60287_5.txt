Buitengewoon geslaagde verzameling korte verhalen van Rentes de Carvalho, die ik tot nu alleen kende van zijn Waar die andere God woont. Ook al een boek vol rake observaties trouwens, in dat geval over de Nederlanders die hij jarenlang van dichtbij kon bestuderen toen hij in de Lage Landen woonde. De juwelier is vooral herkenbaar als je - zoals ik - zelf een tijdje in Portugal woont of hebt gewoond. De schrijver is gelukkig altijd Portugees gebleven en legt als geen andere de vinger op de zere plekken in het land, zoals de nog altijd bestaande standsverschillen. Hij doet dit met behulp van de mooiste zinnen die ik sinds lang heb gelezen - hulde ook aan de vertalers - en met een flinke dosis humor.