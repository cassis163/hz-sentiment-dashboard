Het lijkt de geluksdag van Henrik Pettersson (HP) als hij op een dag een achtergelaten hyper modern mobieltje in de trein vindt. Het vreemde aan het apparaat is alleen dat hij er niet mee kan bellen. Het enige wat het apparaat doet is hem uitnodigen voor het spel. Maar ja welk spel en wat moet hij doen? Na meerdere malen de uitnodiging weggedrukt te hebben besluit hij, om maar van het gezeur af te zijn, toch maar akkoord te gaan. Hij is zich er echter niet bewust dat hierdoor zijn leven vanaf dat moment nooit meer hetzelfde zal zijn.

Het enige contact dat hij tijdens het spel heeft is die met de spelleider die hem opdrachten geeft via zijn 'nieuwe' mobiel. Zijn schuilnaam waaronder hij de opdrachten uitvoert is 128. Als hij de opdrachten goed uitvoert kan hij hiermee geld verdienen en hoe lastiger de opdrachten hoe meer geld hij kan verdienen. HP zal ze wel even laten zien met wie ze te maken hebben. Alleen of dat zo'n goede keus is geweest...

Er ontwikkelt zich een razend spannend verhaal waarin de opdrachten die HP moet uitvoeren hem meer dan eens doen twijfelen. Een keuze tussen aanzien en geld aan de ene kant en de menselijke factor aan de andere.

Het verhaal dendert door als een klein rollend kiezeltje in het begin dat al snel uitgroeit tot een reusachtige sneeuwbal. Er zit een heerlijke vaart in het verhaal en de spanning blijft constant aanwezig. De vergelijkingen in het boek met andere wereldberoemde boeken en films geeft een heel leuke sfeer als ook de manier waarop het verhaal geschreven is. Voor een boek waarvan ik eigenlijk vooraf geen verwachtingen had is dit een super goed boek gebleken. Het is denk ik wachten op de verfilming want daar leent het zich perfect voor. Wat mij betreft 4 sterren voor Game van Anders de la Motte!

Plot: 4 sterren
Spanning: 4 sterren
Leesplezier: 4 sterren
Schrijfstijl: 4 sterren
Originaliteit: 5 sterren
Psychologie: 5 sterren