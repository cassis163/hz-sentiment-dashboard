‘Halverwege het einde‘ is de aangrijpende debuutroman van Mascha Gesthuizen. Dit boek is deels gebaseerd op waargebeurde feiten. Na haar studie werkte Gesthuizen tot 2014 als huisarts in de Achterhoek. Daar kwam zij veel in aanraking met depressies. Het thema fascineert haar, mede door gebrek aan openheid over artsen met psychische klachten.

“De knoppen van de oude kastanjebomen staan op knappen, slechts een streling van de wind is nodig om ze hun eerste groen prijs te laten geven.”

De schrijfstijl van Gesthuizen is bijzonder. Op haast monotone wijze doet zij verslag van de handelingen van Ubele. Dit roept echter een sfeer op die perfect aansluit op de somberheid van de hoofdpersoon. Je wordt daardoor als lezer het verhaal ingetrokken en voelt de pijn en de eenzaamheid van Ubele.

“De eerste week van mijn verlof poets ik elke dag het hele huis. Ik kan niet tegen de stilte en de leegte, het gebrek aan werk. Normaal maak ik eens per week een rondje door het huis, poets alles, ook al wordt het van ons tweeën nooit echt vies.”

Op kunstige wijze laveert Gesthuizen van het heden naar het verleden. Ook als kind en opgroeiende puber had hoofdpersoon Ubele al last van sombere gevoelens en depressies. Door haar vaak afwezige vader en onverschillige stiefmoeder is dat echter nimmer onderkent en kreeg Ubele niet de hulp die zij zo nodig had.

“Vlak na de ambulance arriveert de cardioloog en samen gaan ze naar het bed waar de patiënt inmiddels is aangesloten aan hartregistratie, infuus en katheter. Geroutineerd kijkt de cardioloog de patiënt na en geeft instructies aan de verpleegkundige over de te geven medicatie.”

‘Halverwege het einde’ heeft een onuitwisbare indruk bij mij achter gelaten en ik heb veel meer begrip gekregen voor het thema.

Over de auteur
Mascha Gesthuizen groeide op in een dorpje aan de Waal. Na haar studie werkte ze tot 2014 als huisarts in de Achterhoek. Daar kwam zij veel in aanraking met depressies. Het thema fascineert haar, mede door gebrek aan openheid over artsen met psychische klachten. Reden voor haar om dit op ware gebeurtenissen gebaseerde verhaal te schrijven.

Uitvoering
Futuro Uitgevers
ISBN 9789492221971, 9789492939081
Paperback, 180 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/