Het leven van een Loser Achter de Schermen The making of Flut Vakantie

Het Leven van een Loser is een van de meest populaire kinderboekenseries in Nederland en ver daarbuiten. In zowel de verkooplijsten als in de uitleenlijsten van de Bibliotheken scoren de Loserboeken heel erg goed. Serieuze boekenliefhebbers van boven de veertig met een iets te stijve bovenlip vinden deze reeks maar niks. Het zou niet om echt lezen gaan." Je leert er niets van, de taal is niet kleurrijk genoeg en de verhaallijn te oppervlakkig." Kinderen trekken zich hier niets van aan. Zij houden van Bram en verslinden zijn avonturen en houden van deze vertederende antiheld. Maar is het nu niet eens klaar met Bram? Hebben we ondertussen niet genoeg afleveringen?
Jeff Kinney vertelt zijn verhaal heel direct aan zijn lezerspubliek. Hij neemt je mee in zijn wereld. Dit boek is gebaseerd op Loser deel 9: de Flut vakantie. Het neemt je mee naar de nieuwste film in de Loser serie. Wist je dat er in 2015 al 10 Loserboeken waren waarvan er al 3 waren verfilmd? Flutvakantie is de volgende in het rijtje. De eerste drie films spelen zich af in de stad waar onze held Bram is geboren maar in de vierde film zou hij dus gaan reizen. Die reis verloopt niet helemaal vlekkeloos, vandaar de titel De Flut vakantie.
Even kijken of u het nog begrijpt: Het leven van een Loser, Achter de schermen, The making of a flutvakantie is dus een boek over de verfilming van Leven van een Loser deel 9. Dit boek is dus een boek over een verfilming van een boek waarbij je een kijkje achter de schermen van de verfilming krijgt. En geloof het of niet: het is hartstikke interessant en je leert er echt heel veel van, als je tenminste geïnteresseerd bent in het maken van films.
Wat leren we zoal? Nou, een boek letterlijk verfilmen is hartstikke saai volgens Kinney want een film heeft zijn eigen regels. Zo bestaat een film uit drie delen, die ze aktes noemen.
Eerste Akte: We leren de wereld van de held kennen. We zien de held in zijn gewone leventje met zijn gewone problemen. Dan gebeurt er iets onverwachts.
Dan begint akte 2: het avontuur. Midden in het avontuur gaat het mis en de held zit op een gegeven moment helemaal in de put. Maar gelukkig volgt akte drie waarin de held een oplossing vindt.
Op dit punt in het boek zat ik al op het puntje van mijn stoel en sloeg de pagina's snel om. Ik was echt geboeid.
Kinney geeft ons een mooi kijkje achter de schermen. Hoe ging dat bij de Loser-films in zijn werk? In deel 1-3 waren er 2 leuke acteurs die Bram en Theo speelden. Maar die zijn nu groot en dus ongeschikt om kinderen te spelen. Want al zijn de acteurs volwassen geworden: Bram is nog steeds Bram en Theo is nog steeds Theo, dus moesten ze op zoek naar nieuwe acteurs. Er kwamen audities. Toen alle rollen vervuld waren kon het draaien beginnen. Er staan foto's bij en tekeningen waardoor je het hele proces goed kunt volgen. Het hele boek is een interessant verslag over hoe een film wordt gemaakt. Helemaal als je deel 9 hebt gelezen.
Er is bijvoorbeeld een scene in een auto. Het dak staat open en als Bram een broodje eet komt er een vogel naar binnen vliegen. Dit kun je heel gemakkelijk schrijven. Je kunt Bram wel aan laten vallen door 10 vogels... Maar hoe verfilm je dat? Je kunt moeilijk een vogel loslaten in een rijdende auto terwijl iedereen naar het arme beest slaat. Dus moet het anders. Hoe? Dat gaat in etappes: van het boek wordt een filmscript geschreven. Dat script wordt opgesplitst in scenes. Die delen worden uitgetekend als een stripboek(!) We zien dus in een strip hoe Bram zijn broodje eet terwijl het dak van de auto openstaat. Op het volgende plaatje zien we dat de meeuwen daar wel zin in hebben en komen door het raam. Als de strip klaar is wordt het nagespeeld, maar…. zonder vogels. Dus iedereen zwaait in het rond, bang voor pikkende vogels die er niet zijn. Die worden later met de computer toegevoegd. En ook dat wordt weer goed in beeld gebracht. Leuk he?!
Kortom: Kinderen hebben gelijk: de Loser serie is een top serie. Het heeft spanning, humor, uitdagende tekeningen met leuke details en een goed verhaal. In dit boek is Kinney goed op dreef: fictie en non fictie gaan naadloos in elkaar over. Het is enorm informatief: hoe komt een film tot stand? Lees het en je weet het!
Dat is toch echt leuk om te lezen.
De vormgeving: De Loser boeken worden in een soort schrift geschreven. Het is een aangenaam lettertype en het is dik glanzend papier. In het schrift vinden we niet alleeen tekst maar ook veel cartoon-achtige tekeningen. Die zijn altijd erg grappig en vol met details. Hoe langer je kijkt, hoe harder je lacht. Daarnaast staan er in deze editie heel veel foto’s. Je bent met Bram op de set. Echt superleuk.
De hele serie van een Loser is vertaald door Hanneke Majoor. Zij heeft Nederlands gestudeerd en is recensent, vertaler, redacteur en ze maakt boeken persklaar. Ze zit in de redactie van Leesfeest een leuke kinderboekensite en ze is bovenal een echte boekenwurm. Ze begon met vertalen voor volwassenen maar de laatste tijd vertaalt ze steeds meer kinderboeken. Ook deze vertaling leest weer erg soepel.
Mijn conclusie. Ik had het eerlijk gezegd niet verwacht maar: Dit is de leukste Loser tot nu toe.