Het verhaal gaat over David, die door de moeder van zijn vroegere vriendin wordt uitgenodigd om naar Californië te komen. Daar blijkt dat Emily, de dochter, bezig was met natuuronderzoek in Congo. Omdat Emily vermist is geraakt, vraagt haar moeder of David haar wil zoeken. Hij krijgt daarbij hulp van twee Australische jagers op groot wild en een Congolese vrouw.

Voordat ze vertrekken krijgen ze eerst een paar filmopnamen te zien, waaruit moet blijken dat er een levende dinosaurus in Congo is. Hun taak wordt, naast het vinden van Emily, genetisch materiaal van de dinosaurus mee terug te nemen. Hiermee wil de moeder van Emily genetisch onderzoek doen.

In Congo slaan ze hun kamp op bij het Télé-meer, omdat daar Mokéle m’Bembé, de sauriër zou leven. Algauw krijgen ze gezelschap van een lokale pygmee, die van onschatbare waarde blijkt te zijn.

In hun zoektocht naar Mokéle en Emily ontdekken ze geheimen die misschien beter geheim kunnen blijven. Mokéle blijkt een zeer bijzondere tegenstander te zijn die hen doet twijfelen aan het doel van hun missie. Ook de onderlinge relaties veranderen en algauw wordt het een strijd om te overleven.

Ik heb het boek behoorlijk snel uitgelezen. Ik zat de hele tijd in spanning, dit weet de auteur goed op te bouwen. Het is net als met Jurassic Park, daar wil je ook zo snel mogelijk naar de confrontatie met de dinosaurus. Dat is met dit boek net zo.

Het boek is geschreven vanuit de ik-persoon, het perspectief van David. Sommige gedeeltes zijn geschreven vanuit het perspectief van Egomo, de pygmee.

Op de cover staat een dinosauruskop met lange nek die uit het water omhoog komt. De rest van het lijf is niet te zien. Hiermee straalt de cover mysterie uit en dat past goed bij het boek.