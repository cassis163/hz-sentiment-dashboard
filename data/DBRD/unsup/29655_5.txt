Ik durf het toe te geven, ik heb een verslaving: een Sophie Kinsella-verslaving. Mijn boekenkast is behoorlijk gevuld met verschillende boeken van deze hilarische auteur. Het zal dan ook niemand verbazen dat ik deze nieuwe Kinsella móést lezen. En wat heb ik weer genoten!

'Mijn niet zo perfecte leven' bevat alle ingrediënten van een ouderwetse Kinsella: de meest grappige leugens om bestwil (in overvloed), (on)geluk in de liefde, overdreven personages en pijnlijk hilarische situaties. Vanaf de allereerste bladzijde werd ik in het verhaal getrokken en kon ik niet stoppen met lachen. Toen ik het boek voor de laatste keer dichtsloeg had ik niet alleen spierpijn in mijn kaken (van het lachen natuurlijk), maar had ik zelfs een belangrijke les geleerd. Geloof niet alles wat je op Instagram ziet, maar ook: je leven hoeft niet perfect te zijn, soms ben je juist gelukkiger als het niet zo perfect is.

Heb je een dosis realiteit nodig, verpakt in een krokant jasje van hilariteit? 'Mijn niet zo perfecte leven' has it all!