‘Wachten op monsieur Bellivier’, de vertaling van ‘Vid foten av Montmartre’, is de debuutroman van de Zweedse Britta Röstlund. Zij werd geboren in Täby, net boven Stockholm, maar woont sinds 2001 in Parijs. Dat is allicht de reden dat haar boek zich in de Franse hoofdstad afspeelt.

Het boek kent twee verhaallijnen. Allereerst is daar Mancebo, de Tunesische eigenaar van een levensmiddelenwinkeltje, die zijn huis deelt met de aangetrouwde familie. Hij leidt een vrij monotoon leven, tot de overbuurvrouw hem vraagt haar man in de gaten te houden, die ze ervan verdenkt een affaire te hebben. Daarnaast is er schrijfster Helena die in een vlaag van spontaneïteit een bizarre werkopdracht aanvaardt en daardoor met een aantal bijzondere mensen kennismaakt.

Het komt niet als een verrassing wanneer op een bepaald moment de paden van Mancebo en Helena elkaar kruisen. Tot het zover is, zijn er echter heel wat relevante en minder relevante nevenverhalen de revue gepasseerd. De coherentie is niet altijd top en de uiteindelijke ‘ontknoping’ niet bijzonder bevredigend.

Toch is ‘Wachten op monsieur Bellivier’ door de aangename schrijfstijl van Röstlund een fijn boek om te lezen. Jammer alleen dat de auteur op te veel paarden gewed heeft. Het lijkt erop dat ze tegelijkertijd een feelgood roman en een spannend verhaal heeft willen schrijven, aangevuld met levenswijsheden hier en daar. De mix van dat alles is maar ten dele geslaagd. Al bij al een goed boek, maar geen uitschieter.