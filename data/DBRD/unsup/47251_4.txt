Thea woont in het ouderlijk huis, zij zorgt voor haar dementerende vader en mentaal gehandicapte zus Anna. Thea heeft een goede band met haar broer Simon. Dat kan echter niet gezegd worden van het contact met haar broer Johan en zus Emma die het Christelijk geloof sterk aanhangen. Ze kregen de principes van de Bijbel thuis allen met de paplepel ingegoten door hun streng gelovige vader. Simon en Thea werden door hun vader als kind al beschouwd als afvallig. Hun moeder verdween jaren geleden plotseling van het toneel. Volgens hun vader liet zij het gezin achter tijdens een vakantie van de ouders. Nadien hoorden ze niets meer van haar.

Om het andere weekend is Thea vrij. Afwisselend zorgen Esther en haar broer Johan en diens vrouw Sara voor de vader van het gezin. Op die momenten leeft Thea in een andere wereld, ze draagt andere kledij en ontsnapt uit het wereldje van de verzorging en de bijbel.

Op een ochtend wordt Thea neergeschoten. Ze overleeft de aanslag en verklaart dat ze weet wie de dader is, maar wenst geen aangifte te doen. Vanaf dat moment verlopen de contacten tussen de broers en zussen nog moeilijker en staan ze lijnrecht tegenover elkaar.

Nadien wordt de zus van Thea, Esther, dood aangetroffen in haar appartement. Wat is er gebeurd? Esther blijkt niet de brave vrouw die strikt leeft volgens het geloof. Wat is er ondertussen met Johan aan de hand?

Het verhaal is een afwisseling van de 11 brieven van Thea aan haar vader en 44 hoofdstukken waarin ze vertelt over haar kinderjaren, haar jeugd en het leven nu ten dienste van haar vader en zus. Wat met haar eigen wensen en verlangens? Welke impact had de geweldadige opvoeding van haar vader? Slaagt ze erin om de boosheid en het verdriet achter zich te laten en een nieuwe weg in te slaan? Welke impact had hun opvoeding op haar broers en zus?

Broeinest is geschreven door Loes den Hollander. Het is haar 4de boek en kwam uit in 2008. Aanvankelijk schreef ze poëzie, later columns, daarna verhalen en ten slotte haar eerste boek. Ze maakte pas van schrijven haar beroep toen ze in 2001 een verhalenwedstrijd won. Voordien had ze een carrière in de gezondheidszorg en was tot 2006 directeur bij een gezondheidsinstelling. Haar eerste boek, Vrijdag, een literaire thriller, kreeg snel opvolging van Zwanenzang. Sindsdien is schrijven haar voornaamste bezigheid. Inmiddels verschenen er van haar hand 19 thrillers, 3 verhalenbundels, 3 novelles en 1 roman. Van haar boeken zijn ondertussen meer dan 1.000.000 exemplaren verkocht.