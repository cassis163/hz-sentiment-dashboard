Eerder schreef Tieme Woldman al een thriller in het Drents dialect, Moord in het Mantingerveld. Nu is er Doodzonde voor het grotere publiek, deel een met rechercheur Tom Wessels in de hoofdrol. Een toegankelijk boek met een interessant plot, dat smaakt naar meer!

Een deelnemer aan het EK klootschieten, Johan Ruisbeek, wordt vermoord gevonden op een bankje. Hij is vermoord met z`n eigen klootschietbal en rechercheur Tom Wessels wordt met het onderzoek belast. Johan Ruisbeek blijkt een aantal geheimen te hebben, maar toch tast Tom in het duister naar het motief en de moordenaar.

Met Doodzonde heeft Tieme Woldman een interessante thriller geschreven met een doordacht plot. Hij heeft een vlotte pen en in relatief korte hoofdstukken neemt hij je bij de hand door Drenthe en leert je daarnaast ook iets over de sport klootschieten. Ik heb het dunne boekje (nog geen 200 bladzijden) met heel veel plezier gelezen.Tieme Woldman weet je continu in het verhaal te trekken en je nieuwsgierig te maken naar meer.

Met rechercheur Tom Wessels heeft hij een interessant karakter geschapen, die best nog een aantal boeken mee kan. Doodzonde heeft een goed doordacht plot waarin je als lezer wordt meegesleurd en je dezelfde twijfel voelt als Tom Wessels. Af en toe misschien iets te veel toeval, maar dat komt in ieder boek voor en is geenszins een nadeel voor het verhaal. Ik geef het boek afgerond drie sterren, het was net geen vier.