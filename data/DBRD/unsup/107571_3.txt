Het moest ooit gebeuren en ja, het is dus zo ver: Luc Deflo schreef inderdaad samen met zijn vrouw Sormaria Marchan een thriller. Dit is nochtans een stevige verrassing dat dit juist gebeurt met Drift, het tweede deel rond het politieteam van Masha Kirilenko. Het eerste deel schreef de Vlaamse meester van de psychologische profielenschets immers met Aloka Liefrink. Je zou dan ook logischerwijze verwachten dat een vervolg wordt geschreven met dezelfde vrouwelijke schrijfster. Maar dan heb je zonder de waard en vooral Deflo gerekend. Hij houdt wel van verrassingen…

De Venezolaanse echtgenote van Deflo is echter niet aan haar schrijversdebuut toe. Ze bracht in 2013 de erotisch getinte roman Diep in mij uit. In Drift speelt ze duidelijk de rol van de vrouwelijke personages. Deze lezer veronderstelt dat Deflo de ervaren gids was tijdens het schrijven van dit verhaal… En dat de plot tevens van zijn hand is, toch één van zijn grote verdiensten als misdaadauteur.

“Ze begreep het niet. Met de beste wil van de wereld niet. Ze voelde een soort van drift, diep vanbinnen, een hunkering waarvan ze het bestaan niet eens vermoedde. Wat gebeurde er toch met haar? Dit was ondraaglijk. Hoe kon hij zo koud zijn? Zo zelfverzekerd. Zo volkomen in balans en meester over zijn daden en zijn gevoelens. En hoe hij naar haar keek. Passief en ongeïnteresseerd.” Dit fragment moet meer dan waarschijnlijk uit de pen komen van Deflo, met zijn typische en goed herkenbare staccato schrijfstijl. Of toch niet? Drift is een politiethriller met psychologische inslag, een spannend boek dat de nodige vraagtekens opwerpt…

In het kanaal in Hasselt wordt het verminkte lijk gevonden van een vrouw. Hoe een kwetsbare vrouw, die afscheid heeft genomen van haar man, nadien vermoord en afgeslacht wordt gevonden. Masha Kirilenko en haar politieteam staan voor een bijna onmogelijke opdracht. Zelfs het slachtoffer kan niet worden geïdentificeerd. Het onderzoek gaat van kwaad naar erger, zeker als de ervaren flik Felix Debie moet passen. Hij heeft persoonlijke problemen. Masha zet al haar hoop dan maar op Joris Bokstael, een gereputeerde profiler, die de psyche van een seriemoordenaar tot de kern probeert te ontrafelen. Joris zit echter opgesloten in de gevangenis.

Is dit een typische Deflo? Neen, deze thriller is minder bruut, niet zo gewelddadig. Tevens staan de onderlinge menselijke relaties meer in de belangstelling. Is Drift dan ook minder spannend dan anders? Niet echt, maar het duurt wel even vooraleer Drift echt explodeert.
Een strakke schrijfstijl, ook hier vinden we opnieuw de dirigerende hand van de meester terug. Wel is in deze thriller meer ruimte besteed aan erotiek; wellicht met dank aan mevrouw Deflo? Is vanaf nu een vast schrijversduo ontstaan? Wie weet?...
Drift smeekt alvast om een vervolg. Deflo & Marchan hebben in ieder geval geen valse start veroorzaakt! Benieuwd welke verrassingen dit echtpaar voor ons, de lezers, uit de toverdoos haalt. Drie volwaardige, op drift geslagen sterren. Plus een halve ster extra als beloning voor het volharden in de boosheid.