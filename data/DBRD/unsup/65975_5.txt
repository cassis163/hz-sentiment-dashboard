Nadat Karin Slaughter een aantal losstaande thrillers heeft uitgebracht, heeft ze met ‘Laatste weduwe’ weer een boek geschreven uit de Will Trent-serie. Daar zullen de liefhebbers vast enorm naar uitgekeken hebben. Ze zullen in ieder geval niet teleurgesteld worden tijdens het lezen van dit nieuwste deel.

Het boeiende aan ‘Laatste weduwe’ is dat je het verhaal vanuit meerdere perspectieven leest. Dat komt natuurlijk vaker voor in boeken, maar Slaughter heeft ervoor gekozen om sommige gebeurtenissen vanuit meerdere personages te vertellen. Zo lees je bijvoorbeeld eerst hoe Will iets beleefd heeft en daarna hoe het voor Sara was. Dat geeft de lezer extra informatie, waardoor je het verhaal en sommige acties nog beter begrijpt. Het boek krijgt daardoor een soort extra lading. Heel interessant gedaan.

De auteur weet haar lezers vanaf het eerste hoofdstuk te boeien. Er gebeurt veel in het verhaal, en daardoor wil je blijven lezen om te ontdekken hoe het verder zal gaan. Tegen het einde van het boek zit je haast op het puntje van je stoel door de spanning. Je kunt op dat moment eigenlijk niets anders dan doorlezen totdat je het boek uithebt. Slaughter laat met ‘Laatste weduwe’ wederom zien waarom zij “de koningin van de thrillers” genoemd wordt. Absolute aanrader!