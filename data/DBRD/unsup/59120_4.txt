Waren de goden kosmonauten? staat er op de voorkant van De Maya profetie. Die vraag is ook de titel van het boek van Erich von Däniken uit de jaren zestig van de vorige eeuw. Von Däniken presenteert daarin zijn theorie dat ooit buitenaardse wezens de aarde hebben bezocht. Zij hebben de mensheid kennis bijgebracht. Bewijzen voor hun bestaan zijn bijvoorbeeld te vinden in de Nazca-lijnen, de piramiden van Gizeh en Stonehenge. Steve Alten baseert De Maya profetie op deze theorie. In zijn boek onderzoekt archeoloog Julius Gabriel met zijn vrouw diverse mysterieuze plaatsen op aarde en komen ze tot dezelfde conclusie als Erich von Däniken. Meer nog: Gabriel hecht veel geloof aan de Maya-voorspelling dat de aarde op 21 december 2012 zal vergaan.
Tijdens de laatste maanden van 2012 zijn de archeoloog en zijn vrouw al overleden. Hun enige zoon Michael is opgesloten in een gesticht. Stagiaire Dominique krijgt hem toegewezen als patiënt, waarbij ze de waarschuwing krijgt om zich niet te laten inpalmen door hem. Maar als er op aarde steeds meer vreemde dingen gebeuren die wijzen op de eindtijd, vraagt Dominique zich af of er toch niet een kern van waarheid zit in wat Michael allemaal beweert. En als het waar is, kan de aarde dan nog gered worden?
Steve Alten schreef zijn boek in 2001 en kon toen de toekomst nog niet voorzien. Dat komt bijvoorbeeld tot uiting door de vraag of een Afro-Amerikaan in 2012 vicepresident kan worden. Alten heeft De Maya profetie vol informatie gestopt over diverse plaatsen en bouwsels waar de mensen nog geen verklaring voor hebben. Er zijn auteurs die dat ook doen, maar dan op een onbeholpen wijze. Bijvoorbeeld door alleen namen en begrippen te noemen en daarna te hopen dat het vanzelf geheimzinnig wordt, of door hun personages als wandelende encyclopedieën allerlei kennis te laten spuien. Alten pakt het op een betere manier aan en brengt daardoor de nodige achtergrondinformatie op een begrijpelijke en samenhangende manier op de lezer over. Een en ander gaat uiteraard wel ten koste van de diepgang, maar dit wordt weer goedgemaakt door een grote dosis avontuur.
Nu maar afwachten of de Maya's gelijk krijgen met hun voorspelling.