Verkapt is fictief, maar gebaseerd op de werkelijkheid. Veel gebeurtenissen in dit boek zijn waargebeurd. Omwille van de leesbaarheid heeft Bazelmans enkele zaken eenvoudiger voorgesteld dan ze in werkelijkheid zijn. Dit omdat deze zaken te gecompliceerd zijn om te verwerken in een thriller.

Verkapt begint met een cursief geschreven stuk waarin te lezen is dat Nora gevangen zit in een boom.

‘Het was Nora’s vierde nacht. De vierde nacht dat ze haar best deed niet bang te zijn. ‘Angst is een slechte raadgever,’ zei haar vader altijd. Alleen het vuur kon haar verjagen. Het vuur won altijd.‘

De proloog verteld over een rechtszaak waarin de verdachte op de moord van Nora moet voorkomen. Als je dit leest denk je al veel over het verhaal te weten, maar niets is minder waar.

Na de proloog volgen twee delen, een epiloog, een verklarende woordenlijst en een nawoord. Het eerste deel begint gemoedelijk en we volgen Nora, die met veel overgave haar stage verricht. De mooiste stage van de wereld, midden in het regenwoud. Maar als snel zorgt de weerstand van de lokale bevolking voor spannende situaties. De sfeer wordt steeds grimmiger. Nora heeft het gevoel dat er dingen gebeuren die niet kloppen en gaat op onderzoek uit. Dit wordt haar niet in dank afgenomen en ze krijgt hierbij veel tegenwerking van haar opdrachtgevers. Hierdoor wordt Nora nog meer gedreven en met gevaar voor eigen leven mengt ze zich in een harde strijd, een strijd voor het behoud van het regenwoud.

De beeldende schrijfstijl van Bazelmans plaatst je middenin het tropisch regenwoud en laat de verbeelding spreken. Deze thriller bevat veel werkelijke feiten en het is overduidelijk dat Bazelmans nauwkeurig research heeft gedaan en weet waar ze het over heeft. Verkapt is niet alleen een thriller met soms misselijkmakende gebeurtenissen, het is tevens een verhaal dat zorgt voor bewustwording. Het grootste gedeelte van Borneo is gedegradeerd door houtkap en/of platgebrand voor palmolieplantages. Bovendien maakt houtkap het bos extra gevoelig voor branden. De auteur verteld met deze thriller hoe belangrijk het is de kap tegen te houden. Als zo’n verhaal als non-fictie beschreven zou worden dan zouden misschien de gedachten regelmatig afdwalen of men zou de stof te taai vinden. Maar door er een thriller omheen te schrijven wordt de informatie subtiel meegegeven en opgeslagen. Naast de belangrijke boodschap die gegeven wordt, heeft de auteur met Verkapt een mooie, onderhoudende thriller geschreven. Een thriller die op juiste momenten weet te verrassen.