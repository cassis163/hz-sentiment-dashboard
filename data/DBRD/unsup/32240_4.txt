Soms zijn er van die momenten dat je je beseft dat je je dagelijkse leven anders zou willen aanpakken. Als je weer eens te veel groente en fruit hebt gekocht, waarvan je de helft moet weggooien, omdat het verlept is of ver over de datum blijkt te zijn. Als je je kledingkast opent en je beseft dat je de helft van de kleding nog nooit gedragen hebt. Als je je keukenkastje opent die uitpuilt van kruidenpotjes die je amper gebruikt. Als ... Ja ja, de boodschap is door. Maar hoe moeten we dat veranderen, want dat dagelijkse leven is een aaneenschakeling van gewoontes, niet beter weten en vooral een chronisch gebrek aan tijd. Dus HOE ga je het dan toch voor elkaar krijgen? Stéphanie Arnaud-Laporte schreef er een boek over: Niets verspillen doe je zo! Dit boek is een wegwijzer om op een leuke en eenvoudige manier anders tegen dagelijkse gewoonten te kijken in en rond het huis. Dit boek staat vol energiebesparende tips en verrassende suggesties om minder te consumeren en meer te hergebruiken. Oké dan, kom maar op met dat boek en die tips.

Het boek telt zeven hoofdstukken, die alle huishoudelijke kanten van je leven bestrijken. Wonen, koken, tuinieren, kleding, persoonlijke verzorging en reizen. Veel van de tips liggen voor de hand: maak het minder warm in huis (lees: zet de verwarming een paar graden lager), gebruik spaarlampen, verbruik minder water, koop tweedehands spullen, draai de kraan dicht als je tandenpoetst, et cetera. Echter, als dat het enige in het boek zou zijn, zou het boek amper de moeite waard van het noemen zijn. Daarvan zijn al zoveel verschenen. Dit boek gaat dieper en neemt je een paar stappen verder in de wereld van de energiebesparende tips.

Ten eerste laat het je met harde feitelijke cijfers zien wat je aan energie wint of verliest, hoeveel water je verbruikt bij bepaalde dagelijkse gewoontes en hoeveel voedsel we ieder jaar weggooien. Dat is twintig kilo voedsel per persoon per jaar en nog eens zeven kilo voedsel per persoon per jaar dat nog in de verpakking zit. Ai, dat is een pijnlijk constatering.

Ten tweede geeft het boek adviezen die verder gaan dan slechts oppervlakkige tips. Zo staan er recepten in hoe je het beste je eigen milieuvriendelijke wasmiddel, wc-reiniger of vaatwaspoeder kunt maken, er staan tips in hoe je op een milieuvriendelijke wijze je keuken, badkamer en hele huis kunt schoonmaken, hoe je de ergste vlekken uit je kleding krijgt en welke bloemen je het best op je balkon of in de tuin kunt zetten om voor biodiversiteit te zorgen. Niets blijft onbesproken en dat maakt van dit boek een uitstekend blader- en leerboek. Het is wel te veel om in een keer allemaal over te nemen, want dan zou je je leven volledig moeten en willen omgooien. Maar door een aantal tips uit het boek over te nemen, draag je je steentje al bij aan een betere wereld, die ook nog eens goed is voor je eigen portemonnee.

Ten derde laat het boek je nadenken over je eigen doen en laten. Haal dan ook vooral die tips eruit waarmee jij echt iets kunt en laat je door de andere tips inspireren. Mooi is dat er nuttige websites achterin het boek staan vermeld, dus blijft er een tip echt bij je hangen dan kun je veel meer informatie vinden op de genoemde websites. Zeker een pluspunt.