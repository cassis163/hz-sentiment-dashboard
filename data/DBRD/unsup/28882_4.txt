Ieder kind heeft recht op een boek waar hij of zij altijd in kan bladeren. Zo’n boek waarin dingen staan waarvan je niet wist dat je ze wilde weten. Je wist misschien niet eens dat je het kón weten! Zo’n boek is ‘Over alles’. De meeste kinderen zullen het boek niet van (prachtige!) kaft tot kaft lezen. Dat heb ik in elk geval niet gedaan. Maar ik heb er wel vaak even in gebladerd en gelezen. Zo heb ik al heel wat bijgeleerd over de opstelling van een orkest, potloden en penselen en het Griekse alfabet.

James Brown en Richard Platt houden van structuur. Onderwerpen zoals bijvoorbeeld de standen van de maan, muzieknotatie, papierformaten en de hardheid van materialen leggen zij schematisch uit. Op de linkerbladzijde staat de tekst, en op de rechterbladzijde de illustratie. Foto’s vind je niet in dit grote boek. Elke dubbele bladzijde heeft een andere steunkleur gekregen, en dat is de kleur waarmee je het zult moeten doen. Dit kleurgebruik intrigeert, zorgt dat je het boek steeds weer pakt, maar is ook enigszins 'saai'. Ik zou het boek aanraden voor kinderen vanaf een jaar of tien, maar ook voor volwassenen is het boek zeer interessant.

Het is zeker een boek dat thuishoort in de schoolbibliotheek. Introduceer het boek dan bijvoorbeeld in de boekenkring door drie weetjes uit het boek te halen. Twee van deze weetjes zijn waar, een derde zelf bedacht. De andere kinderen moeten dan raden welke niet klopt. (Bijvoorbeeld: A) 16 A4-tjes zijn 1 m2 B) Bot is net zo sterk als beton C) Een zeshoek heet ook wel hexagoon.) In het boek staan ook kleine 'proefjes' die je kunt doen. Of je leert de kinderen de eerste drie letters van het Griekse alfabet, morse en semafoor.