De verhalen uit Genesis, het eerste boek van de Hebreeuwse Bijbel, worden op een eigentijdse en kritische manier naverteld, vanuit het perspectief van zonen, echtgenotes, broers. Twijfel loopt als een rode draad door alle verhalen. De vertellers stellen zich veelvuldig vragen over het waarom van Gods daden, verwonderen zich over diens wreedheid en twijfelen zelfs aan Zijn almacht.

Boeiend en prachtig zijn de verhalen en ze verdienen het zeker om een groot publiek te bereiken. Guus Kuijer vertelt ze na in een levendige stijl en dat levert een verhalenbundel op die leest als een roman.
Zowel voor ongelovigen als gelovigen biedt dit boek een nieuwe kijk op de eeuwenoude verhalen van Genesis en dat levert flink wat stof tot nadenken op.