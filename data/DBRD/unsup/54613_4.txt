Ieder jaar opnieuw is het weer spannend in Kinderboekenland, want dan borrelt de vraag: wie gaan het Kinderboekenweekgeschenk schrijven/illustreren? En als dan het verlossende woord er is, zegt iedereen in koor: Dat had ik wel verwacht. Het zijn namelijk altijd grote namen die hun sporen al ruimschoots hebben verdiend. Het is een erebaan en dit jaar viel deze terecht in de schoot van Janneke Schotveld. Voor de illustraties werd de doorgewinterde Annet Schaap gevraagd en als kers op de taart hebben we ditmaal ook nog eens een superthema: Griezelen.

Al die ingrediënten werden in een grote pot gegooid met als resultaat een alleraardigst boekje met de naam Kattensoep.

Als Boeli een telefoontje krijgt van zijn vriendinnetje (neeee, niet hét vriendinnetje maar gewoon een vriendin) Lucy en zij hem vertelt dat hij snel moet komen, heeft hij nog geen idee wat voor een spannend avontuur hem te wachten staat. Lucy woont dichtbij zijn opa dus snel pakt hij zijn tas en neemt de bus naar Lucy. Doerak, de kat is weg. En Doerak is niet de enige kat die is verdwenen..

Het wordt nog heel erg spannend want wie heeft die katten nou verstopt en waarom? Waarom zitten er kuikens in een vriezer? En wat heeft Herba de Hens ermee te maken? De spanning is te snijden en de titel “Kattensoep” voorspelt een heel luguber einde.

Met Kattensoep heeft Janneke Schotveld een heel aardig Kinderboekenweekgeschenk geschreven. Het is zowel als voorleesverhaal maar ook als zelf-leesverhaal een spannend boekje waardoor het een plezier is om deze soep te consumeren. Met haar leuke en soms ondeugende schrijfstijl is het voor alle leeftijden zeker geen straf om Kattensoep voor het slapengaan (voor) te lezen.

De illustraties zijn van de hand van Annet Schaap. Haar kenmerkende stijl pik je er altijd feilloos uit. Haar tekeningen zijn zonder uitzondering grappig, boordevol details, expres een beetje slordig/ chaotisch en bol van emotie.

Schotveld en Schaap maken samen ook de bestsellers serie Superjuffie en daar lijkt dit heel erg op. Sfeer, stijl, uiterlijk en grapjes komen overeen. Dat is niet erg want die serie is echt superleuk. Al met al heb je als lezer wel het gevoel dat je dit al eerder hebt gezien en beleefd. Het is een gouden combi en dit boek is zeker de moeite waard.

Deze recensie schreef ik voor de Facebookgroep Kinderboeken