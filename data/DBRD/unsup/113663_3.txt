Bij toeval hoort Kiki (ik-figuur) twee meisjes praten over het kopen van schoolexamenopgaven. Ze staat er niet heel goed voor en vindt dat ze de voorkennis goed kan gebruiken. Samen met haar vrienden besluit ze de examens te kopen.

De titel zegt het al en ook de cover verraad dat er examens worden gestolen; erg spannend dus. Zo begint het boek ook: Kiki hoort een geheimzinnig gesprek tussen twee meisjes op de wc. Omdat je als lezer wilt weten hoe dit afloopt, lees je verder.

Dit boek wordt beschreven als ijzersterk, maar ik vond het niet erg spannend. Het verhaal kwam voor mijn gevoel traag op gang. Het begin was erg sterk, maar daarna bleven Kiki en haar vrienden examens kopen. Ik verwachtte (en hoopte) dat Kiki op zoek zou gaan naar de dealer en steeds een stapje verder zou komen, maar dat was niet het geval.

Kikiâ€™s vader is docent Nederlands. Toen hij verdacht werd, kreeg het verhaal een spannende wending. Vanaf dat moment had ik het gevoel dat het verhaal op gang was gekomen: het werd spannend.

Aan het eind van het boek ontmoette Kiki de dealer bij toeval op school. Voor de ontknoping werd de spanning erg opgevoerd. Omdat er geen aanwijzingen naar de dealer waren, was de ontknoping heel onverwacht.

Aan de andere kant was het einde wel heel goed vanwege de duidelijke boodschap: je weet immers nooit wie er achter het dealen van examens zit. Margje Woodrow wil lezers laten nadenken over morele kwesties zoals examenfraude. In het interview vertelt ze dat ze in haar examenjaar ook een proefwerk had gestolen. Haar vader was haar docent Frans. Leuk om te weten waar Margje haar inspiratie vandaan heeft gehaald.

Al met al is Examendeal een goed debuut van Margje Woodrow met een ijzersterk begin. Daarna viel het tegen, maar rond pagina 90 werd en bleef het ook spannend. Wie de dealer is, is niet te voorspellen. Aan de ene kant jammer, maar dat is ook een reden om het boek te lezen: niets is immers wat het lijkt...