Op het eerste gezicht lijkt het verhaal flinterdun, maar uiteindelijk is het boek van Koen Gubbels een rijke leeservaring. Het verhaal begint als een op hol geslagen sneltrein om halverwege enigszins tot rust te komen, om vervolgens het einde wederom tot stoom te komen op weg naar zijn onherroepelijke einde met een toch zeer verrassende finale.
Tussendoor strooit Koen Gubbels met wijsheden, gedichten, filosofische zinnen, olijke woordspelingen, ontroerende en grappige scenes en personages.
Inderdaad, je moet er van houden en dat doe ik. Het is een boek dat je niet per se moet uitkiezen voor de suspense of het verhaal, maar voor de zinnen en wat de schrijver bij je oproept. Daarbij heeft hij ook nog een paar unieke persoonlijkheden gecreëerd.
Dit boek krijgt zeker voor al die creatieve en grappige details, die soms verscholen zitten in de hoeveelheid actie een vierde ster.
Prachtig, hoe Gubbels met contrasten speelt, die onrealistisch zijn, maar je neemt ze zo voor lief, omdat ze hilarisch én diepzinnig in één zijn. Erg knap! Ik zie uit naar zijn volgende boek.