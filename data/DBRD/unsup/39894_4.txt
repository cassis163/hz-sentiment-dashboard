Titel: Hometown
Auteur: Astrid Witte
Uitgeverij: Ellessy
Publicatie: 06-09-2017
Aantal blz.: 208



Over:
Astrid Witte (1981) is opgegroeid op Texel, maar ondertussen al dertien jaar woonachtig in Sittard. In 2016 debuteerde ze met haar jeugdroman Spiegelmeisje en in 2017 kwam haar tweede tienerboek Goed fout uit. Omdat ze ook graag voor volwassenen wilde schrijven, benaderde ze uitgeverij Ellessy en met succes. Naast het schrijven van fictie, werkt ze als freelance tekstschrijver.

Achterflap:
Omdat de twintiger Dahla binnenkort Engelse les gaat geven in China, volgt ze een introductiecursus op een paar uur afstand van haar woonplaats. Ze couchsurft zolang bij een alleenstaande vrouw. Als Dahla op een dag de uitgestrekte natuur in trekt, verdwaalt ze, maar gelukkig komt ze een man te paard tegen die haar terugbrengt. Finn heet hij en hij zegt in een klein, afgezonderd dorp te wonen, waar men een primitief leven leidt: Hometown. Ondanks dat Finn haar duidelijk heeft gemaakt dat buitenstaanders niet erg gewenst zijn, gaat Dahla een paar dagen later op zoek naar het dorp. Ze kan Finn namelijk niet uit haar hoofd zetten. Ook hij denkt tot zijn ergernis aan niets anders dan Dahla, maar hij ziet geen toekomst voor zich met een meid die van buiten komt. Hij wil voor geen goud zijn dorp verlaten en denkt niet dat zo'n wereldwijze meid daar zou kunnen wennen. Toch treffen ze elkaar opnieuw en als hun harten voor elkaar opengaan, zullen ze beide een moeilijke keuze moeten maken.

Mijn mening:
De cover roept gelijk het kleine huis op de prairie gevoel op, een mooie weergave van dit verhaal. Hometown is een liefdesroman waar de passie en liefde werkelijk vanaf spat. Liefde op het eerste gezicht zorgt ervoor dat twee mensen die beiden in totaal verschillende werelden leven een bijna onmogelijke keuze moeten maken.
De lezer is getuige van de zoektocht naar ware liefde, je voelt daarbij de vlinders fladderen in je eigen buik. Astrid Witte is erin geslaagd de emoties die de hoofdrolspelers voelen over te brengen op de lezer. Dahla en Finn zijn beiden in staat hun leven te laten leiden door liefde, dat is een idealisme wat helaas in het echte leven vaak niet gebeurt.
De schrijfstijl is zeer prettig, al glimlachend lees ik het boek in één ruk uit, met de 200 bladzijdes is het boek een aangenaam tussendoortje.
Buiten de liefde zet het verhaal de lezer tot nadenken, wat heeft een mens nou daadwerkelijk nodig om gelukkig te zijn? Een vraag die tijdens het lezen continu door mijn hoofd spookte.
Hometown is een aanrader voor de lezer die even lekker wil weg zwijmelen in een prachtig liefdesverhaal met een mooie boodschap.

Met dank aan Ellessy voor het recensie exemplaar.

Originaliteit:4
Leesplezier: 5
Schrijfstijl: 5

Van mij krijgt Hometown dik verdiend 4,5 ster
Bianca