Vallen – Jackie van Laren
Boekerij,  2016
ISBN: 978-90-225-7722-6
Roman, feelgood
⭐⭐⭐⭐⭐

De altijd aan de regels houdende Anne werkt als journalist en is verloofd met de keurige Ian. Ze wacht al een tijd op een kans om een goed stuk, met inhoud, voor het blad waarvoor ze werkt te schrijven.
Wanneer Anne tijdens een interview met de wereldberoemde leadzanger Rory Maquary zijn driejarig zoontje weet te kalmeren, vraagt hij haar in een opwelling mee op tournee. Anne past op zijn zoontje en krijgt zo de kans een exclusief artikel te schrijven over de belevenissen van de band. Zonder aarzelen en met afkeuring van Ian stapt Anne in dit avontuur.
Al snel merkt ze dat het leven on road  zo zijn charmes heeft en sluit niet alleen de driejarige Rowland in haar hart.

Al zijn de personages niet onbekend aangezien ik het boek Opstaan al had gelezen. (Ik had er geen erg in dat het een vervolg was.) Was dat van begin af aan geen probleem en bewijst dat de boeken prima afzonderlijk van elkaar te lezen zijn.
Het was juist heerlijk om weer over de nette, bescheiden Anne en de onbehouwen Rory te lezen. Zijn recht-voor-zijn-raap mentaliteit en platvloerse taalgebruik is echt smakelijk om te lezen.
Ondanks dat je de uitkomst van hun kennismaking weet, is het fijn om je mee te laten slepen in de rollercoaster aan gevoelens en twijfels in hun ontwikkelende relatie. En als je dit als lezer zelf vanbinnen voelt en je het liefst Anne zou willen toeschreeuwen dat ze Ian moet verlaten, heb je het naar mijn idee als schrijver goed gedaan.

Voor Opstaan was de schrijfster Jackie van Laren mij nog onbekend. Maar na het lezen van dat boek en het boek Vallen zullen er zeker meer boeken van haar volgen op mijn leeslijst. Ze heeft een innemende schrijfstijl die je vanaf de eerste letters tot de laatste blijft boeien.
Kortom een heerlijke feelgoodroman om lekker bij te ontsnappen aan de dagelijkse beslommeringen.