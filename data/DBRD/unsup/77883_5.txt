Jippie… een nieuwe voorleesbundel voor mijn kleuters, Beestjes in de badkuip.
Een heerlijke verzameling van verhaaltjes uit het dagelijkse leven. Senna en Sil zijn broertjes. Samen maken ze van alles mee. Ze sparen voetbalplaatjes, verkopen oude spulletjes op een kleedje, zwemmen in de vijver in het bos en krijgen een nieuw vriendje, Guusje. Het zijn verhalen die zich afspelen in de belevingswereld van jonge kinderen en heel herkenbaar zijn. Kinderen zien het helemaal voor zich wanneer Senna de haren van Sil knipt. Ze lachen wanneer Senna zijn brood, wat hij net gekocht heeft, aan de eendjes voert en voelen de angst van Sil, boven in de boomhut.
Verschillende onderwerpen komen aan bod… afscheid nemen, elkaar helpen, vertrouwen en vriendschap.
De verhaaltjes zijn lang genoeg, zo blijven de kinderen geboeid luisteren. De illustraties van Esther zijn afwisselend klein en paginagroot. Ze zijn vrolijk en kleurrijk. Geweldig hoe ze het gezin heeft neergezet: een getinte vader, een moeder met blanke huid en blonde haren, Sil met getinte huid en zwarte donkere krullen en Senna als een echte Hollandse jongen. Een verhalenbundel die helemaal van deze maatschappij is.
Mijn kleuters genieten van deze verhalen en vragen elke dag om een nieuw avontuur.
Beestje in de badkuip…. nieuwe vrolijke verhaaltjes voor in de klas!