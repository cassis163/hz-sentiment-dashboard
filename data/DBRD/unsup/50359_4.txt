Molly's game is een waargebeurd verhaal. Het beschrijft hoe Molly besloot om uit het kleine stadje in Colorado waar ze was opgegroeid naar Los Angeles te vertrekken. Ze had geen vast plan maar wilde een jaar vrijaf nemen voordat ze aan de rechtenstudie zou beginnen.
Via baantjes als serveerster kwam ze terecht bij Reardon die samen met zijn broers een luxe restaurant had. Ze werd zijn persoonlijke assistent waarbij ze een medogenloze opleiding kreeg. Molly bleef sterk en onderging de woede uitbarstingen en beledigingen van Reardon. Ze leerde onder druk te functioneren.
Op een dag kreeg ze de opdracht een pokeravond te organiseren in de Viper Room. Hierbij nodigde ze de machtigste, beroemdste en rijkste mannen op aarde uit. Deze avonden werden een doorslaand succes en uiteindelijk ging ze zelf pokeravonden organiseren in luxe hotels. Deze legendarische avonden breidden zich uit en haar hele sociale leven moest hiervoor wijken. Molly droeg al het risico, fungeerde als bank, zocht nieuwe spelers en zorgde dat ze iedereen tevreden hield. Ze verdiende geld als water maar helaas had dit ook een keerzijde.

Met haar vlotte schrijfstijl geeft Molly een kijkje in de wereld van de poker, het grote geld en de machtigste mannen. Hoe ze zich opwerkte naar de top en de offers die ze hiervoor moest brengen. Het geeft een goed beeld over haar gedrevenheid en het willen presteren wat vooral een resultaat was van haar opvoeding.
“Ik wilde groots en meeslepend leven. Ze zou haar kans afwachten en ze wist dat die zou komen”.