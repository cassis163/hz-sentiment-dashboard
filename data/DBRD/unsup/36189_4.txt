Paul Verhoeven is een fenomeen. De grootste Nederlandse filmregisseur aller tijden. Ook buiten Nederland kent de hele filmindustrie zijn naam en zijn films. Rob van Scheers volgt Paul Verhoeven al meer dan 25 jaar en schreef tweemaal eerder een journalistieke biografie over hem. Deze derde editie is geheel herzien, geactualiseerd en uitgebreid. Veel nieuwe feiten, inzichten en reportages zijn aan dit boek toegevoegd.

Joe Eszterhas, de schrijver van de films Basic Instinct en Showgirls noemt Paul Verhoeven ‘één van de meest complexe personen die ik ooit heb ontmoet’. Dat kan wel zo zijn maar toch toch is Rob van Scheers erin geslaagd om van deze beroemde filmmaker een heel toegankelijk en menselijk portret te schilderen. Het boek gaat over het filmersleven van Paul Verhoeven en derhalve ook over de films zelf, de acteurs en actrices, de passie waarmee hij een film maakt en de wijze waarop hij omgaat met de kijkers en zijn medewerkers. Verhoeven weet als geen ander wat het publiek wil zien maar vooral ook waar hij mensen mee kan shockeren. Zijn films laten je nooit onberoerd.

De biografie leest vlot weg al heb je soms de indruk dat je de mens Paul Verhoeven nooit echt leert kennen. Het diepst van zijn ziel legt hij niet bloot. Wat belangrijk is zijn de films en alle details daaromheen.

Wellicht komt dat omdat Verhoeven een perfectionist is. Iemand die nooit accepteert dat iets niet kan. Iemand die maakt wat hij voor ogen heeft en daar alles voor opzij schuift. Kan niet, bestaat niet. Hij is onverzettelijk. De mens Paul Verhoeven is een heel ander verhaal. Dat is een innemende man met interesse in zijn medemens en vol passie en geestdrift. Vooral een vriendelijke man. Van die laatste zien we af en toe wel een glimp maar voor je het weet is die weer weg en komt de regisseur weer op de eerste plaats.

Het zal duidelijk zijn dat dit boek vol met informatie en wetenswaardigheden staat over films, acteurs en actrices en details over het maken van films. Voor de filmliefhebber is het dan ook een genot om te lezen. Maar ook als je met minder kennis van films in dit boek duikt, is er genoeg te genieten.

Alle details rond het maken van een film komen meerdere keren aan bod en iedere keer weer is het interessant om al die details te lezen. Het maken van een film is niet iets dat je zomaar even doet en het maken van een kaskraker vergt de passie en inzet van een man die precies weet hoe hij mensen moet bespelen en het publiek aan het doek moet kluisteren.

Het boek bevat een voorwoord en introductie van Martin Koolhoven, collega-regisseur en woordvoerder van de jongere generatie Nederlandse cineasten en er is ruim aandacht voor Paul Verhoevens laatste en zeer succesvolle film Elle inclusief het verhaal van de film. Foto's van alle gebeurtenissen door de jaren heen completeren dit geweldig mooie document over een groot kunstenaar.