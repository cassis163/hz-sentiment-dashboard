Graham Norton werd geboren in Ierland en is in onze contreien vooral bekend als host van een humoristische talkshow. Voor de Engelse kijkers voorziet hij ook het Eurovisiesongfestival van de nodige commentaar. Verrassing alom dus toen bekend werd dat uitgerekend deze man een thriller geschreven had.

In ‘Bewaring’ maken we kennis met agent PJ Collins, een goedmoedige lamzak, die woont en werkt in het slaperige stadje Duneen. Tot op een dag bij graafwerken menselijke resten gevonden worden, dan is het meteen alle hens aan dek. Gesteund door collega Linus uit de grote stad gaat PJ op onderzoek uit, en gaandeweg blijkt dat hij meer in zijn mars heeft dan aanvankelijk gedacht. Tussen alle speurwerk door legt hij het zelfs aan met een paar vrouwen, zijn zelfvertrouwen groeit met de dag.

Duneen is een klein stadje waar nogal wat afgeroddeld wordt en dus wordt er danig gespeculeerd over de dode. Is het misschien de jaren geleden verdwenen Tommy Burke ? En zouden in dat geval zijn ex-liefjes Evelyn en Brid iets met de zaak te maken hebben ? Gaandeweg komt een en ander aan het licht en niet iedereen blijkt altijd even eerlijk te zijn geweest. Aan agent PJ om voor duidelijkheid te zorgen.

Graham Norton heeft met ‘Bewaring’ een prima boek afgeleverd, niet zozeer een thriller als wel een prettig verteerbare detective. Goed uitgewerkte personages waar je, ondanks hun mindere kantjes, toch van gaat houden. Nortons manier van schrijven is bijzonder aangenaam, bijna gezellig te noemen, uitermate geschikt voor dit ietwat trage detectiveverhaal. Met PJ Collins heeft hij een personage geschapen dat zeer zeker een tijdje mee kan, geen overambitieuze dertiger of een door het leven getekende en gescheiden vijftiger. Nee, PJ is de gezellige dorpsagent die in volgende boeken hopelijk een volgend stapje op de carrièreladder mag zetten.

Spanning 3, Plot 4, Leesplezier 5, Schrijfstijl 4, Originaliteit 4