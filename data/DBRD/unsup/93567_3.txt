Wie kent ze niet, die bakjes in de koelkast met een restje saus of 3 aardappels? Daar maak ik morgen nog wel wat mee, denk je dan nog optimistisch. Vaak belanden ze alsnog in de prullenbak. Puck Kerkhoven wil in haar kookboek Het nieuwe kliekjeskookboek mensen leren die restjes juist wel te verwerken. Veel wereldberoemde toppers zijn juist voortgekomen uit de kliekjeskeuken.

Maar hoe maak je nu een kookboek over kliekjes? Bij mij blijven er andere dingen over dan bij de buren. En de ene keer is het wat meer dan de andere.
Puck Kerkhoven is uitgegaan van een klassieke indeling in hoofdstukken over groenten, aardappels, rijst en pasta. Opvallend is wel die ene hoofdrolspeler onder de kliekjes: brood! Ieder hoofdstuk begint met een lijst van lekkere bestemmingen voor je restje. De bestemmingen met een sterretje hebben een uitgewerkt recept. Daarna volgt een lijst van Tips & Tricks.

Regelmatig krijg ik zomers courgettes van volkstuinders die de overvloed niet meer verwerkt krijgen. Daarom koos ik dit gerecht:

Fritters Ottolenghi style
Voor 2 personen
1 stevige kleine courgette
1 sjalotje fijngesneden
1 teen knoflook, fijn gehakt
50 gram zelfrijzend bakmeel
1 ei, losgeroerd
50 gram zachte geitenkaas of feta, in kleine brokjes
4 eetlepels olijfolie
Zout en peper

Rasp de courgette op de grofste rasp. Doe in een bolzeef, bestrooi met zout, vermeng en laat 15 minuten uitlekken. Doe het groenteschaafsel over in een schone theedoek. Vouw die rond de courgetterasp, draai stevig dicht en pers er zoveel mogelijk vocht uit. Hoe droger, hoe beter. Doe de rasp over in een mengkom, voeg sjalot, knoflook, losgeroerd ei en zelfrijzend bakmeel toe. Roer tot een stevig beslag en meng tot slot de geitenkaas erdoor. Breng op smaak met versgemalen peper en royaal zout.
Verhit de olijfolie in een grote koekenpan. Schep een lepel beslag in de pan en vorm zo 4 kleine pannenkoekjes met een doorsnee van 8 tot 10 cm. Bak aan beide kanten in 3-4 minuten goudbruin en gaar van binnen. Schep ze uit de pan en laat even uitlekken op keukenpapier. Serveer warm. Lekker met een dot dikke Griekse yoghurt die op smaak is gebracht met knoflook, peper en zout en verse munt.

Heerlijk zijn ze, deze fritters. Zowel koud als warm een aanrader!
In dit kookboek vind je veel klassiekers uit de kliekjeskeuken, zoals paella, samosaâ€™s, bobotie en Bread & Butter pudding. De recepten zijn niet ingewikkeld en je krijgt er bij ieder gerecht weer extra tips bij. Zoals bij deze fritters: je kunt ze met iedere groentekliek maken!
Dit is het meest waardevolle aan dit kookboek. Want de recepten zelf zijn niet vernieuwend. De twist zit juist in de adviezen voor de  restjes verwerking! Dus die lijst met tips en handige recepten wil ik graag naast mijn koelkast!