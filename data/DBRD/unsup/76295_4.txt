Afrekening is het vervolg op het uitstekende debuut van Heleen van der Kemp: Blond 15. Politievrouw Britt Franken wordt geconfronteerd met enkele brute moorden waarbij al gauw het motief wraak om de hoek komt kijken: de slachtoffers zijn allemaal betrokken geweest bij ernstige misdaden en hun dood lijkt sterk op een executie. Er wordt een link ontdekt naar Justitia, een club die zegt voor gerechtigheid te staan; gerechtigheid die niet wordt gewaarborgd door het justitiële apparaat in Nederland waarbij naar de mening van Justitia daders veel te soft worden gestraft. Maar wie zitten er achter Justitia? Alle mogelijke verdachten blijken een waterdicht alibi te hebben en Britt moet alle zeilen bijzetten om de mensen achter Justitia te vinden en verdere moorden te voorkomen.

Met Afrekening bewijst Heleen van der Kemp weer een uitstekend talent te hebben om de spanning in een verhaal subtiel maar heel duidelijk op te voeren. Vanaf het eerste begin tot de laatste bladzijde sleept ze de lezer mee op de speurtocht van Britt en haar mensen. Door haar toegankelijke wijze van schrijven zit je bijna bij hen op de lip en leef je met ze mee. De emoties lopen hoog op, op het bureau maar ook privé wanneer de romantiek om de hoek komt kijken. En Britt en haar dochter Bo zijn nog bezig met de verwerking van de gebeurtenissen in Blond 15. Al met al genoeg ingrediënten voor een prima thriller, waarmee Van der Kemp zich wat mij betreft definitief in de rijen van 'must-read' auteurs heeft geschreven.

Tegelijk met Afrekening is Blond 15, in een nieuw jasje gestoken, voor een zacht prijsje opnieuw uitgegeven. Dit duo hoort gewoon in de vakantiekoffer!