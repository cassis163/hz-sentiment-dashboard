‘Geboren in schande’ is het derde deel uit de Drie dochters-trilogie van Nora Roberts. Deze trilogie is eerder verschenen als De zusjes Concannon-trilogie.
Shannon Bodine is de dochter van Amanda en Colin Bodine. Althans dat heeft ze haar hele leven gedacht. Shannon werkt in New York bij een gerenommeerd marketingbedrijf. Eerst overlijdt Colin en nog geen jaar later overlijdt ook Amanda. Op haar sterfbed vertelt ze dat Colin niet de vader is van Shannon. Een getrouwde Ierse man, ene Tom Concannon zou haar vader zijn.

Intussen zijn de zusjes Concannon uit de eerste twee delen, op zoek naar hun halfzusje die in Amerika is opgegroeid. Wanneer Maggie en Brianna hun halfzusje vinden, is haar moeder Amanda net overleden. Shannon heeft het heel moeilijk met het verhaal over haar verleden, al haar zekerheden in het leven zijn verdwenen. In eerste instantie heeft Shannon geen zin om haar onbekende familie te ontmoeten. Brianna schrijft haar echter een hartelijke brief met een uitnodiging om bij haar te blijven logeren. Shannon gaat op haar uitnodiging in
Aangekomen in Ierland, houdt Shannon de eerste dagen afstand tot haar nieuwe familie. Met Maggie botert het helemaal niet maar Brianna is een ander verhaal. Brianna weet langzamerhand het contact met Shannon aan te halen. En dan is er nog Murphy! Murphy is een hele goede vriend en buurman van Maggie en Brianna. Hij beschouwt hen als zussen. Als hij Shannon voor het eerst ontmoet, weet hij meteen dat zij dé vrouw voor hem is. Zij is degene die hij al lang uit zijn dromen kent en op wie hij al heel zijn leven wacht.

Ook Shannon heeft heftige dromen waarin een krijger, die erg lijkt op Murphy, op zijn witte paard bij haar wegrijdt. En niet meer terugkomt. Shannon doet haar best om haar dromen af te doen als onzin. Murphy probeert haar ervan te overtuigen dat hun samenzijn voorbestemd is.

Shannon heeft het prima naar haar zin in het prachtige Ierland, ze neemt haar hobby schilderen weer op en maakt een paar prachtige schilderijen. Rogan, de man van Maggie, herkent haar talent en probeert haar over te halen om te blijven schilderen. Hij wil een expositie van haar werk organiseren. Shannon heeft daar geen trek in, ze heeft haar carrière in New York, het wordt tijd om terug te gaan. Ook Murphy kan hierin geen verandering brengen. Shannon kan en wil niet haar leven opgeven om in Ierland de vrouw van een boer te worden.






Mijn mening: ‘Geboren in schande’ is een uitstekend slot van de Drie dochters-trilogie. Shannon die boos en verdrietig in Ierland kennismaakt met haar halfzussen met wie ze geen enkele band heeft. Brianna die langzaam maar zeker het hart van Shannon weet te ontdooien. En Maggie die uiteindelijk zoveel met Shannon gemeen heeft dat het niet anders kan dat ze zussen zijn. Met de dromen van Murphy brengt Nora Roberts een vleugje fantasy in het verhaal. Shannon en Murphy herbeleven een romance uit het verre verleden. En die liep niet goed af…
Een prima slot van een heerlijke trilogie. Ik heb deze trilogie met veel plezier gelezen en geef wederom vier sterren.