Tussen allerlei feministische non-fictie en inspirerende zelfhulpboeken, flankeert het pamflet (oftewel: een uitermate dun wegleesboekje) van schrijfsters Marie Lotte Hagen en Nydia van Voorthuizen met verve. Damn, honey is een positief tegengeluid in reactie op het omstreden doch populaire boek Sexy, but tired. But sexy van influencer Jamie Li.

Wie de twee (bijna) dertigers op Instagram volgt, heeft kunnen meekijken hoe zij op hilarische wijze een dag lang de tips van Jamie Li opvolgden. Met een flinke dosis (zelf)spot, zetten zij een belangrijk statement neer: doe waar je zelf zin in hebt en laat je niet gek maken door de sociale – en vaak irreële - verwachtingen van de maatschappij.

Hun impressie van Sexy, but tired. But sexy ging viral, en dat leverde de inspiratie op voor een feministisch pamflet. In slechts enkele weken legden Hagen en Van Voorthuizen hun opvattingen over het moderne feminisme met rake woorden vast op papier. Dit 88-pagina tellende pamflet maakt een statement als het gaat om body positivity, vrouw(on)vriendelijkheid en de sociale druk op jonge tienermeisjes met influencers als Jamie Li die een compleet verkeerd beeld propageren. Dat al die misvattingen echt niet alleen van deze tijd zijn, bewijzen zij met hun eigen verhalen uit heden én verleden. Marie Lotte vertelt hoe zij als jong tienermeisje kampte met een eetstoornis, onder de druk van buitenaf om op dieet te gaan en mooi(er) te moeten zijn. Ook Nydia deelt persoonlijke ervaringen over onder andere seksuele intimidatie. Het zijn herkenbare ervaringen uit het leven gegrepen van vrouwen van alle soorten, maten, leeftijden en achtergronden – en juist daarom zo head on!

Het confronteert de lezer met hoe de maatschappij (onbedoeld) zaadjes plant in ieders brein, waarmee de ongelijkheid voor vrouwen als acceptabel wordt gezien. Meisjes krijgen zelfverdediging, terwijl jongens worden beziggehouden met gymles: dus meisjes moeten zichzelf maar verdedigen tegen de oerdriften van het mannelijk geslacht die daarover juist niet hoeft te worden voorgelicht. Moeders die niet mee gaan zwemmen met hun kinderen omdat ze niet in badpak durven: op jonge leeftijd al een onbedoelde boodschap dat het vrouwelijk lijf aan bepaalde standaarden moet voldoen. Seks is iets dat jongens altijd bezighoudt, nette meisjes niet: dus tienermeisjes moeten hun seksuele voorlichting maar halen uit tijdschriften en vertalen hun nieuwsgierigheid tot een taboe. Het zijn stuk voor stuk rake misvattingen, waar je als vrouw vaak ongemerkt notabene nog aan meedoet ook.

Hagen en Van Voorthuizen schoppen het in Damn, honey allemaal onderuit en schuwen daarbij geen zelfspot. In hapklare brokjes ontsluiten de dames op laagdrempelige wijze hun taboedoorbrekend statement. De tekst leest, afgewisseld met hier en daar wat quotes, vlot weg en heeft de juiste tone of voice voor vrouwen van jong tot oud. Het zet wellicht niet aan tot baanbrekende veranderingen, het plant wél met recht een zaadje in het brein van de lezer. Op humoristische, luchtige wijze propageren zij het enige juiste dat telt: doen waar JIJ zelf zin in hebt. No matter what.