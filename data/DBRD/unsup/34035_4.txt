Voor veel mensen die nooit iets actief met geschiedenis gedaan hebben is het niet zo verre verleden al vaak in een dikke mist gehuld. Binnen het kader van je eigen leven weet je waarschijnlijk redelijk veel over het leven van je ouders, al iets minder over je grootouders en waarschijnlijk heel erg weinig over je overgrootouders.
En zelfs wanneer je de geschiedenis een warm hart toedraagt is familiegeschiedenis vaak in diezelfde nevelen gehuld. ‘Op zoek naar George’ is de biografie van een normale doorsnee Nederlander, geboren op zondag 5 april 1903 in Den Haag. Vanaf zijn geboorte zit het George niet mee. Zijn moeder is een ongehuwde vrouw en dat gegeven bepaalt een groot deel van zijn leven.
De auteur beschrijft het leven van George met behulp van heel veel feiten. Vooral in het eerste hoofdstuk raakte ik daardoor de draad wel eens kwijt. Niet zo heel gek want oma Klazina van George krijgt de zorg van George op zich en is daarmee het veertiende kind dat ze groot moet brengen. Ook zij raakt de tel kwijt. De verdere hoofdstukken in het boek zijn qua feiten beter gedoseerd of wellicht raken die dan meer mijn interesse.
Het beschreven leven van George wordt gecombineerd met altijd relevant historisch materiaal. De lezer wordt zo aan de hand genomen door het eind van 19de en het grootste deel van de 20e eeuw. Het boek deed me denken aan het boek “Een huis vol” van Bill Bryson. Bill Bryson beschrijft stukken historie aan de hand van telkens een kamer in een huis. Kim Heijdenrijk doet dit ook maar dan telkens aan de hand van een fase in het leven van George.
Wanneer je geschiedenis een warm hart toedraagt en meer wil weten over de wereld waarin je grootouders en overgrootouders zijn opgegroeid, dan is dit een meer dan prima boek. Kom je uit Den Haag of omgeving dan is het bijna verplichte kost. Het leven van George is interessant genoeg om je vast te houden en de historische gegevens maken het daarnaast ook nog eens heel leerzaam.
De enige ergernis die ik had waren wat kleine fouten in het feitenmateriaal. Zo staat Veenhuizen beschreven als een Gelderse gemeente terwijl Veenhuizen toch echt in Drenthe ligt en wordt de V2 beschreven als luchtafweergeschut.
Het leven van George houdt ons een spiegel voor. Het laat ons onze grootouders beter begrijpen. Slechts twee of drie generaties terug en de wereld is een totaal andere dan die van vandaag. Dat is wat Kim Heijdenrijk ons met dit boek erg goed laat zien.