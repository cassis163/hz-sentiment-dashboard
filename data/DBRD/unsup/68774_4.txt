Bluf’ is een jaren ’70-pakket gewikkeld in een opvallend kaft. Je kan deze cover gewoonweg niet negeren. Velen vinden het, vanwege de oudere look, afgrijselijk. Maar ik, ja ik vind het fantastisch ! Een foto van een man en vrouw die flirterig haast op elkaars stoel zitten. Een rijkelijk gevulde tafel en drank à volonté.
Een beeld dat je ook plotsklaps krijgt van het hoofdpersonage Willem Van Vugt als je de eerste pagina’s leest : vrouwen, drank, gastronomische diners en vooral drang naar geld, zeer veel geld. Hij is een gewiekste man, iemand die steeds aan de juiste touwtjes trekt en zo telkens weer verkrijgt wat hij wenst.

‘Kennis is macht. Met de glimlach wiegt hij zijn omgeving in slaap. Een wolf tussen de schapen moet zich in de wol steken.’

Het verhaal start bij de twee politie inspecteurs die het moordonderzoek starten tegen Willem Van Vugt. Een 32-jarige schaderegelaar die er van beticht wordt zijn vriend Joris Lenaerts richting de dood te hebben begeleid. Maar hoe dieper men graaft in het leven van Willem, hoe meer men vindt, hoe ingewikkelder het wordt. Uiteindelijk zit hij zijn straf uit. Komt weer vrij, maar deze vos … verliest hij zijn streken of niet ?

Prieels zijn dialogen zijn subliem en geven een Wimbledon-gevoel : snel en speels. Het is een prachtig schouw -en steekspel van woorden en beschrijvingen. Alles loopt vlot in elkaar zodat het als lezer zeer moeilijk wordt dit boek opzij te leggen. De spelers in dit verhaal staan er in volle overtuiging, dankzij de auteur kan je je de sfeer en de personages levendig voorstellen. Van Vucht fungeert als snelle jongen die enkel winnen als optie ziet, bedachtzaam speelt hij zijn spel en in zijn hoofd zitten plannetjes die hij, indien nodig, zomaar kan aanpassen. Vaak deed hij me denken aan de schaamteloze miljonairs die graag de show stelen in ‘The sky is the limit’ : zwemmen in het geld, aartslelijke man, maar toch steeds in het gezelschap treden met een harem knappe vrouwen. Als scheidsrechter op haar hoge stoel siert onderzoeksrechter Ninette De Vilder, de onderzoeksrechter die haar klauwen zo hard in het dikke dossier zet dat het haast onmogelijk lijkt te zijn te ontsnappen aan haar blik. Met ballenjongens Coucke en Versluys in haar kielzog, die elke bal die Van Vugt weg mept met argusogen volgen.

‘…, een Roodkapje dat nog koekjes draagt naar grootmoe, maar erg nieuwsgierig wordt naar de geheimen van het donkere bos.’

‘Bluf’ is opgebouwd uit vijf delen telkens startend met één woord, vraagteken en jaartal. Het tweede deel is een rijk gevulde flashback, een achtergrond waardoor je een beter beeld kan schetsen van alle spelers waar Van Vugt invloed op heeft. De volgende stukken wijzen zichzelf uit.
Gaat het boek enkel om fraude en financiële toestanden ? Neen, want dat was ook mijn grote schrik. De kracht van dit boek ligt vooral bij de humor, taal en sterke karakters. Het geldgedeelte is, voor de lezer althans, meer een bijkomende zaak.
Guy Prieels heeft met ‘Bluf’ een prachtwerk geleverd, een boek dat bol staat van grappige opmerkingen, sterke conversaties en stevige one-liners.