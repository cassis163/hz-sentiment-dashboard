Met een gemengd gevoel begon ik dit boek. Deel één (Losing It) vond ik heel erg tof, deel twee (Faking It) begon wat lastig voor mij, maar bleek uit eindelijk een goed boek te zijn. Zou deel drie mijn verwachtingen aankunnen? Want ja, de verwachtingen zijn hoog.

Ik begon het boek een beetje, behoorlijk, sceptisch. Kelsey is een meisje die houdt van drinken, uitgaan en one-night-stands. Voor iedereen die mij een beetje kent: daar houd ik dus helemaal niet van. Ik vond het dus ook erg lastig om mee te gaan met haar, om te weten wat zij doet op een avond. Maar toen Hunt op haar pad kwam, werd het wel een stukje leuker. En langzaamaan merk je dat Kelsey steeds meer veranderd door het boek heen.

Het leukste aspect, naast Kelsey’s verandering, vond ik het reizen in het boek. Ik wil zo, zooooooo graag naar Praag en Boedapest, dus ik vond het echt superleuk om te lezen. De plekken worden zo geweldig beschreven dat ik elke nacht weer droomde van deze betoverende bestemmingen en dat ik meteen weer geld ben gaan sparen voor mijn citytripje.❤

Hunt is heel erg leuk, alleen je merkt meteen de terughoudendheid. Hunt wil wel, maar kan/mag op de een of andere manier niet. Maar Kelsey heeft haar zinnen op hem gezet en ja, hoe kun je dat nou weerstaan. Het boek heeft weer de nodige romantische scènes in petto en dat leest natuurlijk altijd goed weg.

Het boek was leuk om te lezen, maar minder dan de vorige twee delen. Ik miste dat stukje wat me ‘hooked’ had bij de vorige twee boeken en ik kan er niet goed op in gaan wat ik precies miste. Maar Carmack schrijft met zo veel humor en zo veel passie dat het heerlijk leest en een fijn tussendoorboekje blijkt te zijn. Mocht je nog onbekend zijn met net New Adult-genre, dan is dit een hele veilige keuze. Een keuze die eigenlijk de plank niet mis kan slaan!

[Origineel geplaatst op coffeendcookie.wordpress.com]