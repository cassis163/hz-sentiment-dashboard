De populaire tv-serie 24 weet inmiddels al vier seizoenen lang vele mensen aan de buis te kluisteren. Ook ikzelf ben vanaf dag één getuige geweest van de stoere Jack Bauer die de strijd aanbindt met de meest gevaarlijke terroristen. 24 in boekvorm moest dan ook per se een plekje in mijn boekenkast krijgen.In Operatie hell gate heeft Jack Bauer 24 uur de tijd om een aanslag op Amerikaanse bodem te voorkomen. Samen met zijn team weet hij een verdachte op te pakken, die vervolgens gelijk wordt geclaimd door de FBI. Met moeite weet Bauer een deal te sluiten met de leider van het FBI team. Hij mag mee met de vlucht die de verdachte naar een andere locatie brengt en tijdens de reis mag hij de vermoedelijke terrorist verhoren. Dan gaat het mis. De verdachte weet te ontsnappen en bij zijn vlucht komen twee FBI agenten om. Bauer krijgt van de FBI het stempel verrader op en staat er ineens alleen voor. Zal het hem lukken om de aanslag te voorkomen met de zeer beperkte middelen die hij nog tot zijn beschikking heeftOperatie hell gate is een lekker boek. Het is filmisch geschreven en de vaart zit er goed in. Vooral verstokte verslaafden van de serie zullen ervan genieten omdat zij de beelden uit de serie mee kunnen laten lopen met het verhaal. Het leuke is dat dit wel een heel nieuw Jack Bauer avontuur is en dus geen verhaal dat al op televisie te zien is geweest. In die zin is het een must voor de echte 24 fans. Qua uitdieping van de karakters moet je van dit verhaal niet veel verwachten. Het boek is vooral gericht op actie en snelheid. De plot is strak gekaderd en gaat doelgericht van a naar b zonder zijwegen. Operatie hell gate staat garant voor een avond leesplezier met goed gedoseerde spanning, niet meer en niet minder. Leuke kadotip door de scherpe prijs.