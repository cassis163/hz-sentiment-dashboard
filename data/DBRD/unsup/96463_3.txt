In dit boek ontmoeten we twee inspecteurs: David Montorsi en Guido Lopez. Ze proberen allebei moordzaken op te lossen die samen lijken te hangen met een internationale bende met politieke motieven. De inspecteurs zijn gefascineerd en gebiologeerd door Ismael en proberen zijn herkomst en identiteit te doorgronden. Dit heeft grote gevolgen voor hun persoonlijk leven en gemoedsrust. Het verschil tussen de beide heren is dat de ene inspecteur zijn werk doet in 1962 en de ander in 2001. Maar er zijn verbanden ..

Giuseppe Genna heeft met In de naam van Ismael een boek geschreven dat internationaal een bestseller is. Ook heeft hij diverse zeer lovende recensies gekregen. Ik was dan ook nieuwsgierig. Ismael is zonder twijfel een politieke thriller. Maar er is meer. Ook het persoonlijke verhaal van de beide inspecteurs komt uitvoerig voor het voetlicht, waardoor de karakters gaan leven. De achtergrond en atmosfeer zijn intens en sfeervol beschreven. De twee verhaallijnen zijn moeiteloos van elkaar te onderscheiden en komen aan het einde samen. Giuseppe Genna heeft zich goed gedocumenteerd, veel interessante citaten komen voorbij. Het heeft ongetwijfeld heel veel tijd gekost om dit boek te componeren en zorgvuldigheid is zonder twijfel een verdienste van Giuseppe Genna. Fascinerend is ook het soms documentaire karakter. Bekende wereldleiders komen voorbij, al dan niet in fictieve situaties. Hierdoor ontstaat een realistische invalshoek.  
In de naam van Ismael is eigenlijk een aanklacht tegen corrupte politieke spelletjes en machtswellust. Dat zindert nog na als het boek uit is.

Enkele punten van kritiek. In de naam van Ismael is erg breed opgezet. Enerzijds is dit een verdienste, anderzijds leidde het mij soms af van het verhaal. Ook is de constructie soms vrij ingewikkeld, niet zozeer door de twee verhaallijnen, meer door situaties en personages die ingebracht worden.
Overeind blijft dat het een knap en intelligent boek is dat deze Italiaan geschreven heeft. Liefhebbers van politieke thrillers zullen dit boek waarschijnlijk hoger waarderen dan de drie sterren die ik geef. Tot slot. De druppels bloed op de bovenkant van de bladeren zal ik niet snel vergeten.