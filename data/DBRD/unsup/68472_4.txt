Jack en Meredith zijn beide 43 jaar. Meredith is gescheiden van haar man met wie ze samen twee kinderen heeft: Jemima en Luke. De moeder van Jack en Meredith is dement en zit daardoor in een instelling. Hun vader hebben ze nooit gekend. Meer dan 40 jaar na hun geboorte willen ze op zoek gaan naar hun vader, maar soms is het beter om in de onwetendheid te blijven...

Het boek is onderverdeeld in grotere delen. Elk deel krijgt een algemene titel mee. Nadien zijn er kortere hoofdstukken in het heden, met aan het einde van een deel een flashback naar vroeger. Hier viel me op dat de flashback steeds verder in de tijd ging. Terwijl na het eerste deel de flashback maar bijvoorbeeld twee jaar geleden was, is dat na het laatste deel meer dan 40 jaar geleden. Het is omgekeerd dan ik gewoon ben bij flashbacks. De korte hoofdstukken worden genummerd en overschrijden de grotere delen. Dus het tweede deel begint bij 3, het derde deel bij 5, ...

Het verhaal is goed geschreven, met af en toe spannende climaxen, waardoor je verder wilt blijven lezen. Het zijn alledaagse dingen, die iedereen kan meemaken. Door de keuze van de personages, is het leuk om te lezen voor een breed publiek. De jongeren kunnen zich identificeren met Jemima, de volwassenen met o.a. Meredith.

Ik vond Met open armen een mooi boek. Het las vlot en het is een mooi verhaal.