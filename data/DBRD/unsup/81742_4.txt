'De Plaag' – David Walton



Genre: thriller
Uitgeverij: Karakter
ISBN: 9789 045216 638
Uitvoering: paperback
Aantal pagina’s: 400
Verschijningsdatum: 15 Februari 2019


Met grote dank aan Karakter Uitgevers voor het recensie-exemplaar.


Inhoud
De twee broers Paul en Neil bieden liefde, aandacht en ondersteuning aan hun dementerende vader en hun verzorgende moeder. Bioloog Paul komt tijdens zijn onderzoeken naar schimmels in het Amazonegebied in een levensgevaarlijke situatie terecht terwijl zijn jongere broer Neil in de voetsporen van zijn vader treedt door te solliciteren bij de NSA. De harmonie binnen dit gezin is al snel verdwenen wanneer zij strijden om de toekomst van de mensheid. Of is er geen strijd?

Mijn mening
De eerste kennismaking met dit boek was het lezen van een korte inhoud van het verhaal, op de site van de Uitgeverij. Dit genre boeken heeft altijd grote aantrekkingskracht op mij en toen ik het boek uiteindelijk vast kon houden, werd de hunkering alleen maar groter. Het ziet er prachtig uit met een kleurrijke omslag waar de spanning vanaf straalt. Hopelijk maakt het zijn uitstraling waar…
Ik lees veel boeken. Ik lees geen hele lange stukken achter elkaar. Dat lukt mij niet. Dat lukt mij meestal niet; dien ik na het lezen van dit boek te bekennen. Dit boek vergezelde mij zelfs naar het toilet omdat ik het simpelweg niet weg kon leggen.

Ik zit er vanaf pagina vijf volledig in. Het boek begint met een dank van de auteur aan zijn vrouw. Hij doet dit middels een gecodeerd bericht. Fascinerend vind ik dat. En frustrerend omdat het mij nog niet is gelukt de code te kraken. De NSA werkt met cryptologen die dit soort werk vanuit een wiskundige achtergrond verrichten. Een fascinerende wereld die levensecht, voor zover ik daar zicht op heb, door de auteur is neergezet.

Veel interessante personages die zoals het een thriller betaamt, sympathiek en betrouwbaar overkomen totdat het tegendeel is bewezen. De spanning siddert tussen de zinnen door in een wereld die enerzijds vertrouwd over komt en anderzijds geheel onbekend en divers is. Er is veel te vertellen door de auteur. Vierhonderd pagina’s om precies te zijn. Met gemak had hij dit aantal kunnen
verdubbelen. Vele verhaallijnen werden gewoonweg niet verteld terwijl ze daarom schreeuwen. De auteur durft zo’n twist in het verhaal, waarbij ik op het puntje van mijn stoel ga zitten, gewoon af te kappen of te laten lopen. Daar zit materiaal tussen waar veel auteurs een bestseller van zouden kunnen maken. Wonderlijk is het in ieder geval wel.

Even zo wonderlijk zijn de talloze incomplete woorden. Ik heb verzuimd ze te noteren maar tientallen keren mist de eerste letter van een woord in de zinnen: ‘ijken’ in plaats van ‘kijken’, ‘oopt’ in plaats van hoopt. En terwijl het mij verbaasde tijdens het lezen, denk ik nu: Zou het met de gecodeerde test te maken hebben? Of met een gehaaste vertaler? Dat laatste kan bijna niet. Het boek is al in 2017 verschenen en wordt pas nu in Nederland uitgebracht. Het boek weet mij afwisselend te boeien en te vertederen. De uiteenzettingen over rationele en emotionele keuzes van de mens die resulteren in een tevreden gevoel, zijn filosofisch uitermate sterk en leiden tot veel (na)denkwerk.
Alle verhaallijnen komen tenslotte samen in een prachtig sluitstuk waar de vonken vanaf spatten.


Eindoordeel
De Plaag is een thriller die mij als lezer heen en weer slingert tussen verschillende momenten van herkenning. De Cirkel van Dave Eggers kwam voorbij, evenals The Tommyknockers uit De Gloed van Stephen King. En deze mix maakt het magisch. Helaas had het ook een stukje James Bond en Clive Cussler in zich. En hoewel ik weldegelijk liefhebber ben van beide laatstgenoemden, vond ik dat de minst passende vergelijking. Omdat het verhaal bijna wetenschappelijk is bewezen, is de rol van de held voor mij een mismatch.

Een veelbelovende kennismaking met deze auteur voor mij. Ik neem aan dat de filmrechten allang zijn vergeven en de sterren in de rij staan voor een rol. De Plaag krijgt er van mij drieënhalve ster bij.

Voor iedereen die van puzzelen houdt, heb ik een gecodeerd bericht voor de auteur van dit boek: XHWU GAYYZH TBY!

Peter van Bavel
De Perfecte Buren


Mijn persoonlijke songtekst

As the pain sweeps through,
Makes no sense for you.
Every thrill is gone.
Wasn't too much fun at all,
But I'll be there for you-ou-ou
As the world falls down
(David Bowie – As the World falls down)