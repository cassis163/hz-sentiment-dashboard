Rechercheur Layton-Fawkes van de Metropolitan Police wordt door zijn baas Simmons gebeld met de boodschap dat hij verwacht wordt op een plaats delict.
Tot zijn grote verbazing is het plaats delict in een flat aan de overkant van zijn flat. Daar is in een appartement een lichaam van zes verschillende aan elkaar genaaide lichaamsdelen aangetroffen. Dit lijkt op een lappenpop. Als Wolf in het appartement is ziet hij dat een uitgestoken wijsvinger recht naar zijn flat wijst. Wat is daar de bedoeling van?
De eerste letters van de naam William Oliver Layton-Fawkes vormen het woord Wolf en zo wordt hij door collega's en vrienden genoemd. Wolf is wegens psychische problemen een tijd uit de running geweest en hij is pas sinds kort weer terug.

Wolf en zijn team dat bestaat uit Baxter, Shaw en Edmunds proberen achter de identiteit te komen van de zes slachtoffers. Het is duidelijk dat de lichaamsdelen na de dood verwijderd zijn van verschillende lichamen, wat betekent dat het hier gaat om zes verschillende moorden. Wat kan het motief zijn van deze gruwelijke misdaden?
Wolfs ex-vrouw Andrea werkt als journaliste voor een omroep en zij krijgt een lijst toegestuurd met daarop zes namen van toekomstige slachtoffers met daarachter zes data. De tijd begint te dringen voor de onderzoekers, niet in het minst omdat ook Wolfs naam erop staat met een datum.
Hij wordt als laatste genoemd.

Wolf en zijn team hebben nu dubbele onderzoeken; zowel de gepleegde moorden onderzoeken en de namen van de slachtoffers vinden. Wie zijn ze en waarom zijn ze uitgekozen. En tegelijkertijd de moorden proberen te voorkomen van al diegenen die genoemd zijn in de lijst. Ze moeten in bescherming worden genomen, maar het lijkt erop dat de moordenaar hen steeds te snel af is en hulp van binnenuit krijgt. En wat heeft de ene reeks moorden met de andere reeks met namen te maken?

Door gebruik te maken van herkenbare plaatsen zoals Richmond Park, Kentish Town, Caf√© Rouge, Waterloo Bridge en St. Pauls' Cathedral, gecombineerd met het eten van de o zo Engelse fish-and-chips is Ragdoll een Britse thriller geworden.
Wolf is in het eerste deel van deze serie de hoofdpersoon, maar de andere personages zijn krachtige karakters en goed beschreven waardoor ze heel menselijk worden. De dialogen zijn vloeiend en realistisch.

Ragdoll is een om je vingers bij af te likken krachtig debuut; zo heerlijk origineel en spannend en waar bovendien ruimte is gevonden voor humor.
Die spanning is al voelbaar vanaf het begin. Er is spanning voelbaar tussen de collega's onderling, maar ook de spanning die het team ervaart in de strijd om op tijd te zijn om moorden te kunnen voorkomen is steeds aanwezig.
Het verhaal zit zo ontzettend slim in elkaar, dat wanneer je denkt dat je het nu echt zeker weet omdat het zwart op wit staat er toch weer een andere waarheid tevoorschijn komt.