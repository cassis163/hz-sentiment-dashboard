De debuutthriller Patiënt 302 van de Fransman David S. Khara was van een veelbelovend niveau. Khara schotelde ons een meer dan geslaagd spionageverhaal voor, waarin hij blijk gaf van zijn uitmuntende research naar historische feiten. Hij introduceerde een geheime organisatie die heeft bijgedragen aan de financiering van Hitler en diens opmars naar de macht. Deze organisatie, het Consortium, zou tot doel hebben de mensheid vooruit te helpen, ongeacht de prijs en met minachting voor alle ethische regels. De hoofdrol was weggelegd voor Mossad-agent Eytan Morg, een reusachtige en oersterke spion die in de jaren veertig door SS-artsen genetisch gemodificeerd werd. Zijn doel: het jagen op oorlogsmisdadigers en het ontmantelen van het Consortium.
In Eenheid 731, het tweede boek van deze auteur, bindt Eytan Morg opnieuw de strijd aan met het gevaarlijke Consortium. Ondanks de tegenslag die de gemodificeerde vechtmachine het Consortium heeft bezorgd, gaat het verder met zijn missie. Met tussenkomst van de farmaceutische industrie wil het een genetische mutatie op wereldschaal uitlokken om de mensheid te transformeren tot een verbeterde soort. En dat dit ten koste gaat van miljarden levens, deert niet. Als er gevaarlijke virusstammen uit het laboratorium van het Consortium worden gestolen, die kunnen worden ingezet voor ernstige bacteriologische terreuracties, is Eytan genoodzaakt de dieven te stoppen. Ook het Consortium wil zijn virusstammen terug en ontvoert Eli Karman, mentor en goede vriend van Eytan. Eli wordt pas vrijgelaten als Eytan de verantwoordelijken voor de diefstal weet te vinden. Samen met Elena, die als proefpersoon heeft gediend voor het mutageen van het Consortium en dus een geavanceerde versie van Eytan is, moet hij de virusstammen terugbrengen. Alleen dan zal Eli worden vrijgelaten.
David S. Khara stelt niet teleur en levert opnieuw een kei van een thriller af. Eenheid 731 kent een fijn tempo, is doorspekt met krachtige dialogen en de karakters passen uitstekend in het verhaal. Eytan Morg ontpopt zich tot een kruising tussen Jack Reacher en een moderne James Bond: onaantastbaar, meedogenloos en uitermate scherpzinnig. Waar hij in Patiënt 302 nog een beetje op de achtergrond bleef, zijn de spotlights ditmaal volledig op hem gericht. Misschien is hij af en toe wat over the top, maar dat neemt niet weg dat het een heerlijk personage is. De band met zijn tegenpool Elena wordt op een beeldende en soms humoristische wijze beschreven. Beide zijn gemaakte vechtmachines met tegenstrijdige doeleinden, maar genoodzaakt met elkaar samen te werken. Dit levert enkele gespannen situaties op, waarin we tevens meer over het verleden van het duo te weten komen.
De plot is goed doordacht en met Franse zorgvuldigheid uitgewerkt. Wederom is de research van Khara voortreffelijk. Hij heeft zich goed verdiept in de historie en heeft dit kundig verwerkt in het boek. Eenheid 731 is een groepering die werkelijk heeft bestaan. Onder bevel van generaal Shiro Ishii ontwikkelde deze divisie van het Japanse Keizerlijke Leger een bacteriologisch bewapeningsprogramma van grote omvang en ging over tot systematische experimenten op mensen. Als proefkonijnen werden krijgsgevangenen van over de hele wereld gebruikt, en die ondergingen een gruwelijke behandeling. Of, zoals Eytan Morg het beschrijft: stel je de meest monsterlijke wreedheden in de meest onverdraaglijke nachtmerries voor en je bent nog ver van de waarheid.
De wreedheden uit het verleden lijken zich te herhalen in het heden. Zal het Eytan en Elena lukken dit te voorkomen? David S. Khara maakt de verwachtingen na zijn eerste boek meer dan waar; Eenheid 731 verdient een groot lezerspubliek! Een intrigerend, spannend en actierijk avontuur, verteld met verve en vakmanschap. Hoed af voor David S. Khara!