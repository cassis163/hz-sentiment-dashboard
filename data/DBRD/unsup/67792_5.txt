Kinderen van de rivier is gebaseerd op werkelijke feiten wat het verhaal net even iets extra´s geeft, alhoewel het zeer trieste feiten betreft...
The Tennessee Children's Home Society in Memphis heeft onder leiding van Georgina Tann jarenlang gehandeld in kinderen. Enkele van deze kinderen waren in het tehuis terecht gekomen omdat ze wees waren maar een groter aantal was gewoon ontvoerd uit arme gezinnen om ze later door te verkopen aan rijke mensen.
Het boek heeft twee verhaallijen: het verhaal van de 12-jarige Rill speelt in 1939 en het verhaal van Avery speelt in het heden. Deze periodes wisselen elkaar ieder hoofdstuk af.
Rill woont samen met haar ouders, een broertje en 3 zusjes op een woonboot op de Mississippi, ze zijn 'riviernomaden'. Als hun moeder weer moet bevallen gaat het niet goed met haar en moet zij met spoed naar het ziekenhuis gebracht worden, daarnaast is het ook nog eens noodweer. Rill blijft achter op de boot met haar broertje en zusjes.
Ze worden opgehaald door de politie en er wordt verteld dat ze hun ouders gaan opzoeken in het ziekenhuis, maar Rill gelooft er eigenlijk niets van. De politiemannen zijn echter met zoveel dat ze geen andere keuze hebben dan meegaan. Zo komen zij in het tehuis bij miss Tann terecht en zal hun leven dramatische wendingen nemen.
Avery is een jonge vrouw uit een welvarende familie die belangrijk is in de politiek. Haar vader is senator maar is ernstig ziek en alles is er nu op gericht dat Avery zijn taken zal gaan overnemen als de tijd daar is. Maar is dat nu eigenlijk wat ze wil, de twijfel slaat toe, op alle fronten....
Bij een officiële bijeenkomst in een soort verzorgingstehuis waar ze met haar vader is, komt Avery bij toeval in contact met een beetje zonderlinge vrouw. Ze kan het niet plaatsen maar deze vrouw blijft in haar gedachten en ze gaat haar later dan ook nog een keer opzoeken. Hier begint voor Avery het verhaal wat alles voor haar en haar familie in een ander daglicht zal zetten.

Het is een prettig geschreven boek waarbij je je keer op keer afvraagt hoe het toch mogelijk is dat kinderen op deze manier verhandeld konden worden, notabene gewoon met advertenties in de krant met een foto erbij!
Alhoewel het redelijk snel duidelijk is hoe alles ongeveer in elkaar steekt is dat geen belemmering om het hele verhaal uit te lezen.Zeker het verhaal van Rill is een meeslepend verhaal waarin veel gebeurt. Het verhaal van Avery aan de andere kant is wat minder meeslepend en het politieke aspect had wat mij betreft achterwege mogen blijven maar is wel van belang om aan te geven dat het om een vooraanstaande familie gaat. Maar ook dit is prima om te lezen.

Het einde van het boek zorgt ervoor dat je het met een tevreden gevoel dicht slaat!