Na een undercover operatie bij het beruchte drugskartel Navas moet rechercheur Elvira Selas een jaar onderduiken in haar geboorteland Spanje. Als ze weer terug komt in Nederland, krijgt ze een nieuwe kans bij de politie op de afdeling Zware Criminaliteit, waar ze de teamleider wordt. Ze krijgen direct met een heftige zaak te maken; er worden 2 slachtoffers gevonden, beiden missen een lichaamsdeel en op beide plekken wordt een rouwkaart met een Latijnse tekst gevonden. Al snel blijken deze moorden hun oorsprong te hebben in een zwarte bladzijde in de geschiedenis van Spanje.

Ondertussen is Elvira nog altijd op zoek naar haar verdwenen broer. Uit angst dat hij zich heeft aangesloten bij het Kartel, pakt ze haar alias Alba Grandes weer op en duikt opnieuw het Kartel leven in. Daarnaast is de Rijksrecherche vastbesloten Elvira onder druk te zetten over haar rol bij de dood van de Kartel baas een jaar geleden. Aan alle kanten duiken demonen en gevaar op. Lukt het Elvira haar hoofd boven water te houden, de moorden op te lossen en haar broer te vinden?

‘Het is mogelijk dat een persoon meer dan één masker draagt; al die maskers samen vormen de persona.’- Carl Gustav Jung. Blz 7.

Het boek is geschreven vanuit Elvira, in het heden en via verplichte sessies bij de politiepsycholoog krijg je als lezer ook door wat er tijdens haar undercover periode allemaal gebeurd is. Daarnaast verteld de moordenaar in korte hoofdstukken wat hem tot de moorden drijft en wordt langzaam maar zeker steeds duidelijker hoe alles in elkaar zit. Door deze manier van vertellen blijft het boek steeds spannend en wil je als lezer ook steeds verder lezen.

Ook de insteek met het Kartel maakt het boek interessant. Hoewel het voor de hand ligt dat dergelijke dingen ook in Nederland plaatsvinden, ligt dat zo ver bij mij vandaan dat het niet iets is waar ik vaak bij stil sta. Het lezen over bekende plekken waar afspraken van het Kartel zich afspelen, heeft echt meerwaarde. Het boek kent niet echt veel verrassende plotwendingen. Het einde verraste me wel en bleef ook even hangen.

Door de vele verhaallijnen rondom Elvira, blijven de andere personages wat onderbelicht. Hierbij denk ik vooral aan haar broer, maar ook aan collega’s en de Kartel leden. Dit maakt het boek vlakker dan het had hoeven zijn. Wat mij betreft had de verhaallijn van de Rijksrecherche weinig toegevoegde waarde. Hoewel Elvira gedreven haar werk doet, is ze behoorlijk egoïstisch in de beslissingen die ze neemt en de methoden die ze gebruikt. Dit maakt haar voor mij minder sympathiek als hoofdpersoon.

Spanning: 3
Plot: 3
Leesplezier: 4
Schrijfstijl: 3
Originaliteit: 3
Psychologie: 3

Ik geef Persona van Soraya Vink 3 sterren en ben benieuwd naar haar volgende boek. Wellicht een vervolgdeel over Elvira Selas?