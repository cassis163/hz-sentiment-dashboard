Johan Nijhuis heeft van zijn tante twee woningen geërfd in zijn geboortedorp Maartenshoef. Hij probeert de huizen te verkopen maar helaas lukt dat niet erg goed. Door zijn verslechterde financiën gedwongen, besluit hij zijn huur op te zeggen en in een van de twee woningen, zijn voormalig ouderlijk huis, te gaan wonen. Na tien jaar keert hij dan eindelijk terug naar Maartenshoef. Van meet af aan wordt hij daar geteisterd door nachtmerries. Op het Internet gaat hij zoeken naar een remedie voor zijn terugkerende lucide dromen. Hij besluit een dagboek bij te houden om grip te krijgen op de situatie. Tegelijkertijd schakelt hij hulp in: dokter Van Praag die hem tien jaar geleden ook al behandelde. Ook dokter Van Praag vindt het een goed idee om het dagboek bij te houden, zo zou hij inzicht krijgen in de patronen van zijn onderbewuste.
Tien jaar eerder heeft eerst zijn oom en daarna zijn moeder zelfmoord gepleegd. Sindsdien heeft Johan zware medicatie die hij nu graag wil afbouwen.
Tijdens een van de bezoekjes bij dokter Van Praag leert hij Caroline kennen, ook een patiënt van dokter Van Praag. Ze worden verliefd, een prille relatie start. Met de afbouw van de medicijnen en door de prille relatie met Caroline lijkt de zon voor Johan weer te gaan schijnen. Samen gaan ze de demonen uit het verleden van Johan te lijf. Maar zijn ze sterk genoeg? En is dokter Van Praag wel te vertrouwen? Waarom vertelt hij niet meer over de trauma’s die Johan tien jaar geleden opgelopen heeft? Naarmate de medicijnen verder afgebouwd worden, verandert er langzamerhand iets in Johan. Over kleine dingen windt Johan zich ineens op, zijn humeur wordt onvoorspelbaar. Wanneer hij, met hulp van dokter Van Praag zijn nachtmerries onder controle lijkt te hebben, verandert dat zijn energiepeil niet. Hij lijkt goed te slapen maar wordt vermoeid wakker, overdag kan hij amper zijn ogen openhouden. Wat is er toch aan de hand?
Het verhaal ontwikkelt zich in sneltreintempo en wordt deskundig naar een onvermijdelijke climax gebracht.




Mijn mening: De ondertitel van dit boek luidt: Zinnig of krankzinnig? Deze ondertitel is perfect gekozen! Het verhaal wordt verteld vanuit Johan die zijn ontboezemingen toevertrouwt aan zijn dagboek op doktersrecept, DB als afkorting. Samen met Johan maak je zijn verhaal mee. In het begin lijkt Johan zinnig, hij werkt fulltime en lijkt alleen last te hebben van een chronisch gebrek aan geld. Naarmate het verhaal vordert, verandert het taalgebruik van Johan in zijn dromendagboek. Dat doet de auteur knap, in het begin heb je het niet zo in de gaten maar soms lijkt het wel of Johan een andere persoon wordt. Zou hij toch krankzinnig zijn dan? Lees Dagboek op doktersrecept en je komt erachter!