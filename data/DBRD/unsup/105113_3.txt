Met dank aan Janneke Heimweg voor het recensie-exemplaar

Auteur: Janneke Heimweg

Uitgever: Palmslag

Aantal paginaâ€™s: 169

Genre: Thriller / NUR 330,332

Verschijningsdatum: mei 2017



Over de auteur:

Janneke Heimweg (1979) uit Groningen is (gast)blogger en redacteur bij Glasnost radio (OOG). Sinds 2012 zijn negen korte verhalen van haar gepubliceerd in verhalenbundels, twee daarvan wonnen een prijs.

De Judajaagster is haar debuut.

( http://www.jannekeheimweg.nl )

Cover:

Mooie en zeer passende afbeelding, de figuur rechts vind ik minder mooi weergegeven.

Achterflap:

Aan het succesvolle studentenleven van de Groningse Juul Samplonius komt abrupt een einde als ze thuiskomt van haar afstudeerstage in de synagoge van Barcelona. Een reeks incidenten volgt, waarin prostitutie een sleutelrol speelt en Juul steeds meer verwikkelt raakt in de Gronings-Joodse geschiedenis. Als blijkt dat haar geliefde synagoge in groot gevaar is, doet Juul er alles aan om een ramp te voorkomen.

De Judajaagster is een hedendaagse thriller gebaseerd op een historische gebeurtenis. Religie en vrouwenemancipatie smelten samen tot een ware pageturner.

Mening:

De korte proloog bevindt zich in de ik-vorm en is gevuld met actie en een dode. Dat maakt nieuwsgierig en het verhaal vervolgt zich vanuit hoofdpersonage Juul.

De schrijfstijl is beeldend, met gevoel en gevoel voor humor en wat mij betreft ook charmant te noemen. Bizarre gebeurtenissen volgen elkaar op, en door middel van flashbacks naar Barcelona wordt er af en toe geschakeld tussen het heden en het verleden. Deze omschakeling was me niet elke keer heel duidelijk, het waarom werd dat wel, maar Barcelona, inclusief de personages, hadden van mij in deze meer aandacht mogen krijgen. De geschiedenis met betrekking tot onder andere de synagoge, komt dan wel weer heel mooi uit de verf.

Heimweg integreert op prachtige wijze een stuk ( persoonlijke ) geschiedenis in dit hele gebeuren. Met persoonlijke doel ik op de personages. De stad Groningen wordt pakkend in kaart gebracht, je waant je in de straten. Het zou geen thriller zijn als er geen moord, doodslag of actie in voor zou komen. Ook dreigend gevaar vindt zijn weg, het verbaasde me welke kant dit op ging. De omslag in een personage in deze was wel verrassend, werd ook goed onderbouwd, maar voelde voor mij toch niet logisch aan.

De Judajaagster biedt voldoende verhaallijnen, onderwerpen en situaties die je aan het lezen houden. Het blies me alleen nog niet echt van mijn stoel.

Conclusie:

Een prima debuut gevuld met moord, actie, intriges, en een knap staaltje toevoeging van geschiedenis.

Schrijfstijl: 3.5

Plot: 3

Originaliteit: 3.5

Spanning: 3

Psychologie: 3

Leesplezier: 3.5

Drie ruime sterren voor De Judajaagster.

Karin Meinen-Samenlezenisleuker