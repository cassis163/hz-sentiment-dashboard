De tragische gebeurtenissen van in het Engelsfors Gymnasium zijn nog maar net achter de rug, maar de Uitverkorenen hebben geen tijd om te bekomen. Het einde nadert en alles wordt anders.  

Het einde – of toch bijna – van de ‘Engelsfors’-reeks zet meteen de toon verder van de eerste twee boeken: ijzingwekkende spanning en een groot verlangen naar die ontknoping. De Sleutel is op een positieve manier erg frustrerend. Er komen steeds meer antwoorden naar boven, maar tegelijkertijd rijzen er veel meer vragen op. Wat er verkondigd en geloofd werd in boek één, De Cirkel, wordt plots helemaal onderuitgehaald en je weet niet meer wat nog te geloven, net zoals de leden van de cirkel zelf. Vriend of vijand, het is niet meer zwart-wit en het boek doet je twijfelen aan alles. Op het ene moment ben je ervan overtuigd dat de Uitverkorenen iets goed doen om op een ander moment te geloven dat ze helemaal verkeerd bezig zijn. Dat maakt De Sleutel – het begin zo goed. De constante twijfel, onzekerheid en tweestrijd, die de spanning alleen maar doen stijgen.  

Wat vooral zo goed is aan de ‘Engelsfors’-reeks, is ook de uitdieping van de personages. Het voelt alsof je zelf deel uitmaakt van de cirkel en je kent de Uitverkorenen ondertussen zo goed dat je helemaal meeleeft. De diepe emoties die ze ervaren, maak jij ook mee en net dat sleurt je zo mee in het verhaal. Tegelijkertijd blijven de gebeurtenissen verbazen, net zoals de kracht van de personages. Hoe kunnen zij omgaan met de druk?  

De Uitverkorenen moeten de wereld redden, maar hoe zit het met het vertrouwen onderling? Minoo moet een belangrijke keuze maken en de mening van de cirkel is verdeeld. Ondertussen heeft Linnea het erg zwaar sinds het voorval met Erik en ook Ana-Karin heeft het moeilijk. Het surreële van hun lot is verweven met dagelijkse dilemma’s in het gewone leven en dat zorgt ervoor dat je de Uitverkorenen zo goed begrijpt. Ook al is het onmogelijk om te weten hoe het is om het lot van de mensheid in handen te hebben, iedereen begrijpt hoe het is om verliefd te zijn, een gebroken hart te hebben, hoe het is om iemand te verliezen en hoe verscheurend sommige keuzes wel niet kunnen zijn.  

De Sleutel – Het begin zit vol nieuwe ontknopingen en ontdekkingen, maar eindigt in grote onzekerheid en met nog meer vragen. De 422 pagina’s verslind je in een ruk en het is aan te raden om De Sleutel – De Finale al in je bezit te hebben, want het is onmogelijk om met de onwetendheid van deel één te blijven zitten. Je kan De Sleutel – De Finale geen seconde langer meer laten liggen.