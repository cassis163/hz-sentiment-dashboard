De titel in combinatie met de foto van een bolder op de kaft, maakte bij mij een beeld los dat prikkelde tot lezen.
Het oproepen van beelden met woorden is een kunst die Jan P Meijers uitstekend beheerst. Hij neemt zijn lezer mee naar een arbeidersmilieu in de jaren zeventig en tachtig van de vorige eeuw gezien door de ogen van Peter. Peter is een jongen die bovengemiddeld slim is. Hij is dan ook de enige in de wijk die naar de brugklas voor havo/vwo gaat en ook daar bij de beste van de klas hoort. Maar behalve slim, is Peter ook een jongen die van kind man wordt. Hierop slaat de ondertitel van deze roman: ‘de geschiedenis van een eerste liefde’. Dat belooft wat, maar deze belofte wordt niet helemaal waar gemaakt. Het verhaal gaat meer over het opgroeien van Peter en zijn ontluikende seksualiteit. Erg is dit niet. De sfeer en nostalgie die Jan P Meijers weet op te roepen, maakt dit meer dan goed. Zijn gevoelens voor de lerares Frans en zijn eerste liefde ‘Heidi’ worden in mooie beelden gepakt. Al met al een fijn verhaal en een heerlijk leesbaar boek.