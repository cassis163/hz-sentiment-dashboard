Je wordt er tegenwoordig mee om je oren geslagen: boeken over puur en eerlijk eten, dat goed is voor je gezondheid. En met succes, de boeken verkopen goed. Kijk maar eens naar Powerfood van Rens Kroes of (h)eerlijk van Gwyneth Paltrow. De Nederlandse Madelon de Joode - voedingsdeskundige met kennis over orthomoleculaire voeding - voegt zich in dit rijtje met Eet Puur. Daarin heeft ze haar ‘eigen manier ontwikkeld om goed én lekker te koken’. Dat doet ze aan de hand van een hele reeks recepten en tips, die niet allemaal even origineel of kookboekwaardig zijn, maar wel allemaal even lekker.

Eet puur is prachtig vormgegeven. Het is een groot en dik boek, met leeslint en vol kleurrijke, zonnige foto’s. Er is liefde in gestopt. Het begint met een uitgebreide uitleg over veelgebruikte basisingrediënten uit het boek zoals soorten olie, zuivel, granen en suikervervangers. De Joode’s definitie van puur eten is namelijk wel een moderne (of populaire?) definitie: geen koemelk; zo min mogelijk rijst, pasta en aardappels maar granen als quinoa en spelt; suikervervangers als agavesiroop en kokosolie om in te bakken. Vlees mag met mate, evenals een glas rode wijn en pure chocolade. En natuurlijk heel veel groenten.

Voordat je gaat koken uit Eet puur is het dan ook aan te raden een voorraadje speltbloem, quinoa en kokosolie in te slaan, verkrijgbaar bij de Ekoplaza en steeds meer andere supermarkten. Vanaf dan gaat het gemakkelijk: De Joode heeft haar recepten helder en sympathiek opgeschreven, zodat het eigenlijk niet mis kan gaan.

Niets nieuws aan de horizon
Wie de laatste tijd eerder kookboeken over gezond eten gekocht heeft, kan Eet puur het beste links laten liggen. Voor anderen is het een mooie start. Het boek brengt veel lekkers, maar weinig nieuws. Hebben we behoefte aan nóg een recept voor havermoutpap of gebraden kip? En echt baanbrekend is het niet dat je ook een handje ongebrande noten als tussendoortje kan eten. Het neemt niet weg dat Eet puur vol staat met een variatie van mooie recepten, zeker voor diegene die voor het eerst kennis maakt met deze manier van eten. De herfstsalade met kastanjes, paddenstoelen en bramen staat bijvoorbeeld hoog op mijn lijstje. Daarbij schrijft De Joode aangenaam en ongedwongen. Ze wil je inspireren, niets opleggen en is niet te streng: je vindt in Eet puur ook een recept voor aardappelsalade of lasagne.

Recept: Artisjokken-tapenade
Ik heb gekozen voor de artisjokken-tapenade, die slechts een paar minuten van mijn tijd vergde. Het resultaat was een lekkere en kruidige dip, met misschien net iets te veel knoflook. Maar he, dat weet je dan voor de volgende keer.

De hoeveelheden voor dit recept komen niet zo nauw: Net wat je lekker vindt en hoeveel er in potje zit. Je kunt deze tapenade overigens een week bewaren in de koelkast, giet er dan een dun laagje olijfolie op om het vers te houden.

1 pot artisjokharten, je krijgt de lekkerste tapenade als je artisjokken op water koopt
75 gram ongebrande amandelen
2 tenen knoflook
1 bosje peterselie
Olijfolie, met een beetje extra vierge met milde olijfolie en proef tussendoor
Paar druppels citroensap
Extra: keukenmachine

Meng alle ingrediënten in de keukenmachine tot een rulle puree en schenk er al draaiend langzaam zoveel olijfolie bij dat de tapenade lekker smeuïg wordt. Breng op smaak met peper en zout.