Julie Cohen is geboren in Amerika en woont met haar gezin in Engeland..
Samen heeft een prachtige cover.

Op een ochtend wordt de 80 jarige Robbie Brandon wakker naast zijn vrouw Emily.
Hij staat op, kleedt zich aan, zet koffie en geeft de honden te eten, zoals iedere morgen.
Maar deze ochtend zal niet een ochtend zijn zoals alle anderen.
Hij kust Emily, schrijft een brief en laat die brief achter voor haar, samen met een roos, alvorens het huis en hun leven te verlaten.
Het zal haar hart breken.
Waarom verlaat Robbie Emily?
En wat is het geheim in hun leven?
De reden voor de daad van Robbie wordt in de loop van het verhaal duidelijk .

Het boek bestaat uit vijf delen, begint in 2016 en gaat via sleutelmomenten in hun beider leven terug naar 1962, het jaar dat ze elkaar leren kennen.

De eerste keer dat ze elkaar zien is wanneer Emily in Cambridge aan de universiteit medicijnen studeert .
Robbie is zeeman en staat op het punt een lange zeereis over de wereld te gaan maken.
Later gaan hun levens een andere kant op, ze trouwen allebei met iemand anders.
Een van de sleutelmomenten is in de jaren 70, wanneer Robbie en Emily gaan samenwonen en hun zoon Adam adopteren.
Hun beider leven gaat niet aldoor over rozen, er zijn veel hobbels die genomen moeten worden.
Over hun verleden praten ze weinig, over het feit dat Emily verstoten is door haar familie en Robbie door zijn eerste vrouw en zoon.
Over de flashbacks van Robbie over zijn tijd in Vietnam en over het schuldgevoel van Emily over het feit, dat ze met haar opleiding niet in een derde wereld land is gaan werken waar ze veel goeds had kunnen doen.
Op de dag van hun 43ste jaar samen moeten ze Robbies toenemende vergeetachtigheid onder ogen zien.

Samen is goed geschreven , de redelijk lange hoofdstukken lezen gemakkelijk en vlot, ondanks dat het boek vrij dik is, vlieg je er doorheen.
Dat het verhaal begint bij het einde, is in dit boek totaal niet storend, integendeel, het geeft meerwaarde en spanning aan het lezen.
Langzamerhand krijg je als lezer een goed beeld over de eerdere levens van Robbie en Emily, waardoor het einde volkomen duidelijk en begrijpelijk wordt.
Mooie karakterbeschrijvingen maken het boek compleet.
Samen is een bijzondere liefdesroman in de ware betekenis van het woord.