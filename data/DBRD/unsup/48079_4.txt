Het boek ‘Leva’ is opgebouwd uit allemaal korte, overzichtelijke hoofdstukjes met heel persoonlijke verhalen van de schrijvers. Samen met de vele voorbeelden, de praktische tips en de handreikingen zorgt dit voor een laagdrempelig en makkelijk leesbaar boek. Natuurlijk is je leven niet meteen anders / stressvrij na het lezen van dit boek, maar door alle tips kun je wel meteen beginnen met het aanbrengen van kleine wijzigingen in je eigen leven, waardoor je het gevoel krijgt dat je in ieder geval op weg bent naar ‘minder stress’ en ‘meer genieten’.

In het boek wordt regelmatig verwezen naar andere schrijvers, zoals Wayne Dyer, Brené Brown en Eckhart Tolle. Deze verwijzingen (soms citaten) waren voor mij heel herkenbaar omdat ik van deze schrijvers ook boeken heb gelezen. Door de herkenning van de onderwerpen uit deze andere boeken herinnerde ik mij weer veel dingen en was ‘Leva’ eigenlijk een soort ‘opfriscursus’. Het boek leest denk ik anders wanneer je de boeken van de andere schrijvers niet hebt gelezen, dan is er minder herkenning, maar dan kun je bijv. besluiten om meer te lezen van een schrijver die of een onderwerp dat je aanspreekt. Achterin is een lijst opgenomen van boeken die de schrijvers hebben geïnspireerd.

In ‘Leva’ stippen de schrijvers veel onderwerpen aan die iets met stress te maken hebben, vooral onderwerpen die voor henzelf belangrijk zijn geweest en waar zij zelf iets aan hebben gehad. Dit maakt het boek ook zo persoonlijk. De keerzijde van de vele onderwerpen is dat de schrijvers niet heel diep op de verschillende onderwerpen ingaan. Gek genoeg (ik houd van diepgang) vind ik dat bij dit boek geen nadeel. ‘Leva’ geeft een mooi overzicht van stress gerelateerde onderwerpen waar je zelf iets aan kunt doen.

Als je al meer over stress hebt gelezen kun je dit boek zien als een soort opfriscursus, als je voor het eerst een boek over stress leest kan het boek een startpunt zijn van veranderingen in je eigen leven.
Hoe dan ook, ‘Leva’ zet je aan het denken en je kunt meteen aan de slag met de tips!