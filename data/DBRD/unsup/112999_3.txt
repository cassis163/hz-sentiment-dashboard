Schrijfster en journalist Karin Alfredsson zet zich sterk in voor vrouwenrechten. In eerdere publicaties schreef Alfredsson al over vrouwenkwesties zoals vrouwenmishandeling. Ook in haar debuutthriller De verlossing worden deze themas besproken.
In De verlossing volgen we Ellen Elg, een Zweedse jonge arts die voor onderzoek naar Zambia vertrekt. Daar geeft zij met hulp van Beauty, een traditionele vroedvrouw, seksuele voorlichting aan de lokale jeugd. Ellen en Beauty richten zich voornamelijk op jonge meiden en vrouwen. Tienerzwangerschappen en met HIV besmette babys vormen namelijk een groot probleem in Zambia. In de nabijgelegen dorpen zijn niet alle inwoners even blij met de hulp van Ellen en Beauty. Na de dood van een 14 jarige meisje aan een vreemde bloeding verdenken de bijgelovige inwoners de twee vrouwen van hekserij. Dit zorgt voor de nodige problemen. Ellen zelf blijkt zich ook met andere niet zo legale praktijken bezig te houden. Zouden de inwoners van Zambia dan toch gelijk hebben en is Ellen misschien niet helemaal te vertrouwen? Alsof de boze inwoners niet al voor genoeg problemen zorgen krijgt Ellen ook met Amerikaanse extreem gelovigen te maken. Deze gelovigen zijn streng tegen abortussen en doen er alles aan om abortussen te bestrijden. Ze deinzen er zelfs niet voor terug om geweld te gebruiken. Zo wordt in Amerika een opperrechter, voorstander van het abortusrecht, vermoord. Zijn moordenaars hebben het nu ook op Ellen gemunt.
Op de schrijfstijl van Karin Alfredsson valt weinig aan te merken. Alfredsson heeft een prettige schrijfstijl en weet hoe ze een aantrekkelijk verhaal moet neerpennen. De twee verhaallijnen worden redelijk netjes aan elkaar geknoopt. Dat de auteur zich inzet voor mensrechten, en in het bijzonder de rechten van de vrouw, komt in dit verhaal sterk naar voren. Verkrachting, huiselijk geweld, ongewenste (tiener)zwangerschappen, Alfredsson heeft deze belangrijke maatschappelijke themas op een interessante manier in haar verhaal verwerkt. Ook geeft zij op originele manier weer hoe onwetendheid over seks, voorbehoedsmiddelen en het vrouwenlichaam voor veel misverstanden onder de bijgelovige inwoners kan zorgen.
Hoewel het verhaal over het algemeen boeiend genoeg is, mist het wat spanning. Er komen natuurlijk wel een paar spannende momenten in het verhaal voor maar niet voldoende om van een echte thriller te kunnen spreken. Hoofdpersonage Ellen Elg mist ook wat karakter en diepgang. De verlossing is geen slechte thriller maar de combinatie van belangrijke maatschappelijke themas en spanning had beter gekund. Het is nu afwachten op boek twee waar arts Ellen Elg weer de hoofdrol zal spelen.