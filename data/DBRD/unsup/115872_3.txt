De cover en de titel van het boek: The Cerulean maakte dat ik dit boek graag wilde lezen, nog meer toen ik de plot las.
Sera woont in de City above the Sky, die verbonden is door een soort lijn (onzichtbaar voor aardse ogen) met de wereld beneden. Als plotseling bekend wordt gemaakt dat ze moeten uitwijken naar een andere wereld is Sera opgetogen, maar dat verandert al snel als blijkt dat zij is uitverkoren om de lijn te verbreken. Overleven zal ze het niet, maar dat blijkt toch mogelijk. Sera belandt op een voor haar vreemde wereld, waar ze de taal niet kent en waar ze erg opvalt. Gelukkig zijn er wel mensen die haar willen helpen haar weg terug te vinden.

De plot is goed uitgewerkt in het verhaal. Door de wisseling tussen de verschillende werelden en de personages door wiens ogen je het verhaal volgt, blijft het boeiend. Ik moest wel wennen aan de overgang tussen de hemelse- en aardse wereld(en). De wereld van Sera is vol van liefde, alles is natuurlijk (hoe vreemd ook), en dan kom je ineens in Kaolin terecht, een tegenstelling. Maar doordat ik toch geboeid was, bleef ik lezen.

De schrijfstijl is fijn, niet ingewikkeld, een echt YA boek. Het verhaal las goed weg.
De karakters zijn goed uitgewerkt. Mijn favoriet was Sera, die plotseling haar wereld moet verlaten, moet zien te overleven en haar weg terug te vinden. De Hoge Priesteres van de City komt ook goed over. Aan het eind van het boek komen we als lezer te weten wat zij precies uitvoert.

Ik vond het een leuk boek, een (kleine) aanrader en ik ben benieuwd naar het vervolg.