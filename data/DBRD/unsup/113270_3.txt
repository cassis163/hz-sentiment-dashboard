Het leven van rechercheur Amos Decker wordt volledig overhoopgehaald als hij bij thuiskomst de lichamen van zijn zwager, vrouw en dochtertje vindt. Zijn carri√®re gaat eraan en hij eindigt als dakloze. Bijna zestien maanden later geeft Sebastian Leopold zichzelf aan bij de politie als de moordenaar van Deckers familie. De interesse van Decker is uiteraard gelijk gewekt, maar klopt het verhaal van Leopold wel? Mary Lancaster, de voormalige collega van Decker, heeft Amos over Leopold verteld en krijgt daarna haar handen vol aan een andere zaak: een schietpartij op een school. Zolang Decker niet verder kan met Leopold, wil hij zijn licht wel laten schijnen over die schietpartij. En zoals het in dit soort thrillers hoort, blijken beide zaken meer met elkaar te maken hebben dan het op het eerste gezicht lijkt.

Bestsellerauteur David Baldacci heeft al diverse series geschreven. De geheugenman  is het eerste deel in een nieuwe serie over Amos Decker. Nadat Decker in zijn jongere jaren een harde klap tegen zijn hoofd heeft gekregen tijdens een footballwedstrijd, is er in zijn hersenen iets gewijzigd, waardoor hij een savant is geworden. Decker ziet situaties als kleuren en nummers en is niet meer in staat om iets te vergeten wat hij sinds die footballwedstrijd heeft gezien of meegemaakt. Dat extreem goede geheugen heeft Decker broodnodig nu iemand het twintig jaar later op hem gemunt heeft.

Gelukkig heeft niet alleen Amos Decker een goed geheugen, maar dicht Baldacci zijn lezers ditmaal ook een goed geheugen toe. Zijn trucje uit vorige boeken om zijn lezers regelmatig te herinneren aan bepaalde feiten, laat hij ditmaal achterwege. Daarentegen maakt hij het de lezer in De geheugenman  juist moeilijker om het onderzoek van Decker te volgen. Deckers naspeuringen in de school waar de schietpartij heeft plaatsgevonden leunt zo zwaar op de inrichting van die school, dat een plattegrond handig was geweest om tot dezelfde conclusies als Decker te komen. Ook op andere punten laat Baldacci de lezer niet meespeuren. Tegen het einde van het boek wordt er veel afgeleid uit allerlei feiten en achtergronden waar Decker weet van heeft, maar die de lezer tot dat punt ontzegd zijn.
De plot en de ontknoping zelf moeten het voor het grootste deel hebben van effectbejag en zijn niet geheel overtuigend.

Dat gezegd hebbende, leest De geheugenman  natuurlijk als een trein. Baldacci is niet voor niets een bestsellerauteur. Hij weet als geen ander hoe je de lezer in de greep neemt en meesleurt tot het einde. De geheugenman  is geen perfect boek, maar qua entertainment is het een topper.