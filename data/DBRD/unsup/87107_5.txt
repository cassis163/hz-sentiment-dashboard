An American Marriage is een verhaal vol hoop, liefde en heartbreaks, maar dan niet in de categorie teenage lovers. Tayari Jones schrijft over het echte, rauwe leven. Met zowel prachtige als trieste passages rond het huwelijk tussen twee donkere Amerikanen dat niet makkelijk is. Het is geen wonder dat An American Marriage is geselecteerd voor Oprah’s Book Club 2018.
Tayari Jones is een Amerikaanse schrijfster. Ze woont in Atlanta waar veel van haar boeken zich afspelen. Haar boeken hebben meerdere prijzen gewonnen en worden van alle kanten geprezen. An American Marriage is het vierde boek van Jones.
Roy Othaniel Hamilton en Celestial Gloriana Davenport zijn zo’n anderhalf jaar getrouwd. Het leven als man en vrouw is niet altijd makkelijk. Roy heeft soms moeite bij andere vrouwen weg te blijven en Celestial is een vrouw die zich niet graag overgeeft aan een man. Toch werkt het tussen de twee en zijn ze, op hun eigen manier, gelukkig getrouwd. Roy is een hard werkende, trotse man die graag zijn vrouw wil kunnen onderhouden. Daardoor kan Celestial haar droom najagen om zelfgenaaide poppen te verkopen. Ondanks de alledaagse problemen die een huwelijk met zich meebrengt, loopt hun leven op rolletjes. Tot het op een avond allemaal fout loopt.
Na een avond bij de ouders van Roy slaapt het koppel in een hotel in een nabijgelegen dorpje. Midden in de nacht worden ze ruw uit hun slaap gewekt en wordt Roy gearresteerd. Hij wordt verdacht van het verkrachten van een andere vrouw in het hotel. Zowel Celestial als Roy weten dat hij onschuldig is, maar de rechter stuurt hem toch voor twaalf jaar de gevangenis in.
“I fully believed that I would leave the courtroom with my husband beside me. Secure in our home, we would tell people how no black man is really safe in America.”
Celestial en Roy sturen elkaar brieven. De discussies en gesprekken die ze voeren zijn eigenlijk net als die van een gewoon getrouwd koppel. Alleen zit er tussen hen een gevangenis. Celestial vindt in de lange periode zonder haar man steun bij haar jeugdvriend en Roys beste vriend Andre. Roy blijft al zijn tijd in de gevangenis hoop houden terug te kunnen keren naar zijn oude leven, naar zijn Celestial. Maar de bezoekjes van zijn vrouw nemen af en ook de brieven komen niet meer. Alles waar Roy op hoopte is ineens niet meer zeker.
Jones weet op enorm mooie wijze de problemen tussen het getrouwde stel weer te geven. Van alledaags problemen tot diepere moeilijkheden beschrijft ze zo dat het herkenbaar wordt. Haar schrijfstijl is erg toegankelijk en tegelijkertijd vol mooie zinnen. Het is moeilijk een kant te kiezen tussen Roy en Celestial. Beiden begaan fouten, maar er valt voor alle keuzes die ze maken iets te zeggen. Het is makkelijk je in te leven in beide personages. Dat wordt nog eens versterkt doordat ieder hoofdstuk afwisselend door de ogen van een van de twee wordt verteld. Gevoelens van begrip, onbegrip, medelijden en onrecht wisselen zich af tijdens het lezen van An American Marriage. Jones houdt je tot op het einde in haar greep en sluit op verrassende wijze af. Een erg mooi boek waarin je blijft hopen en meeleven met de karakters.