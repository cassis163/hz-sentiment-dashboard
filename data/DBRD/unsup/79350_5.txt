The greatest story ever told, in een modern jasje. Dit meesterwerk is "hors catégorie" en zou eigenlijk 6 sterren moeten krijgen.
Twee organisaties zijn op zoek naar de messias; Tom Carter, eigenaar van biotech-bedrijf Genius, zoekt het DNA van de eerste, Jezus, omdat hij daar helende werking van verwacht voor zijn doodzieke dochtertje. Een geheim, 2000 jaar oud, broederschap heeft tekenen gekregen dat er een nieuwe messias geboren is en zet alles op alles om déze verlosser te vinden. Het lot dwingt hen, ondanks de wederzijdse aversie, elkaar te helpen in hun zoektocht. Een losgeslagen Engel der Wrake, een Nemesis, brengt echter iedereen in gevaar.
Dit debuut van Michael Cordy uit 1997 is van grote klasse. Een spannend, intelligent, knap geschreven en uitdagend boek met mooie uitwerkingen van de hoofdpersonen en diverse referenties naar de bijbel. Een pageturner pur sang en een aanrader voor de Dan Brown adepten. Het is uitgegeven onder 2 verschillende titels: Genius en De Nieuwe Messias verwijzend naar de 2 organisaties. Als je een van deze titels tegenkomt: kopen en lezen!