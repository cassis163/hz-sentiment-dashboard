Hotel California is het verhaal over de gedoemde liefde tussen de briljante studente Hanne Sønderskov en de ervaren tv-journalist Asse Muller.

Er ontploft een granaat onder de auto van een bekende Amsterdamse kunstenaar. Het onderzoek naar de aanslag brengt Asse Muller naar een eiland voor de kust van Brazilië en het afgelegen Hotel California. De toevallige ontmoeting daar met de openhartige Hanne zet stormachtige en uiteindelijk noodlottige ontwikkelingen in gang.

Jan Kikkert beschrijft in deze roman indringend de eenzaamheid van een jonge vrouw, worstelend met haar verleden en de ontreddering van een man die aan zijn hartstocht voor haar ten onder lijkt te gaan.

De gebeurtenissen spelen zich af tegen de achtergrond van ‘Hilversum’ en zijn bijzondere omgangsvormen en Hotel California met zijn onaangepaste bewoners; een zwaarbewapende hoteleigenaar, een muzikant die met zijn dwarsfluit de zon laat opkomen, een dikke jongen met haat in de kleurloze ogen, een opgewonden bodyguard met een stuurloos geslacht en een astmatische oorlogsveteraan die de dood op de hielen zit. Met humor en ironie beschreven werelden, waar plaats is voor liefde en vriendschap, afgunst en verraad, voor seks en poëzie.

Mijn visie
Jan Kikkert gebruikt in ‘Hotel California’ geen woord teveel en dit feit, gecombineerd met de fraaie schrijfstijl en de fijne ironie waar Kikkert zich van bedient, maakt dat zijn boek erg plezierig leest. Ondanks dat de auteur niet met overbodige woorden strooit, komen zijn personages overigens goed uit de verf en dat is knap. Menig auteur heeft meer woorden nodig om een personage te beschrijven.

“Ellen zat rechtop in bed. Het blonde haar hing in slierten langs het grauwe gezicht. Haar handen lagen gevouwen bovenop de deken. Ze keek met holle ogen langs me heen. Ze zei, voordat ik iets kon zeggen, en ik wilde haar graag vertellen dat ik de baby net gezien had, maar ik kreeg de kans niet, wat ze zei, net verstaanbaar, maar duidelijk genoeg: ‘Waar was je? Het is dood.’ Het was de laatste keer dat ze iets tegen me zei.”

Daarbij komt nog het feit dat Kikkert zijn lezers zo nu en dan weet te trakteren op briljante zinnen. Neem nou: ‘Ik voelde me een afgekloven bot, waar nog geen straathond aan wilde likken.’

De studente Hanne Sønderskov verblijft, samen met haar vriendin Mette op een Braziliaans eiland. Zij ontmoet daar Asse Muller. Asse is op het eiland om de gangen na te gaan van kunstenaar Rem Smeeds die het slachtoffer is geworden van een aanslag waarbij hij zijn benen verliest. Beiden verblijven in Hotel California dat bevolkt wordt door een bont gezelschap. Een eventuele romance tussen Hanne en Asse is vrijwel onmogelijk, hetgeen alles te maken heeft met hun beider verleden.

“Net hoorbaar door het beton van de Bunker heen, sloeg de katholieke klok van de Sint Vituskerk in Blaricum drie keer in de nacht. Ik telde nauwkeurig mee. Sinds kort telde ik lantarenpalen. In elke straat waar ik kwam. Vraag me niet waarom, want ik weet het niet. Toen ik er eenmaal mee was begonnen, kon ik er niet meer ophouden. Soms raakt ik de tel kwijt en dan liep ik terug en begon opnieuw.”

Kundig en gedoseerd onthult Kikkert de vele details. Gecompliceerd, maar uiterst boeiend; dat is ‘Hotel California’.

Over de auteur
Jan Kikkert woont in Oostvoorne en is schrijver en journalist. Hij werkte voor regionale dagbladen en televisiestations en als eindredacteur/presentator van het VPRO/Wereldomroep programma Wereldnet. Kikkert heeft al enkele historische boeken, met name biografieën over de Oranjes en het Nederland van de 19e eeuw, op zijn naam staan. Momenteel werkt de auteur aan een historische roadnovel over een gezin dat rond 1740 per huifkar naar St. Petersburg trekt om een nieuw bestaan op te bouwen.

Uitvoering
Uitgeverij Aspekt
Paperback 226 pagina’s
ISBN10 946153907X
ISBN13 9789461539076

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger.
http://hanneketinorcenti.nl