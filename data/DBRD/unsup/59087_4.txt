Er hangt een waas van mysterie over de identiteit van Jed McKenna. Niemand weet eigenlijk wie de auteur achter het pseudoniem is. Daarmee bevestigt hij in feite de essentie van wat hij ‘spirituele autolyse’ noemt. Autolyse betekent zelfontleding. Met deze methode ga je vaststellen of alles om je heen werkelijk is wat het is en niet slechts wat jij gelooft, denkt of wil dat het is. Een proces waardoor je jezelf laat opbranden door een reinigend, alles verterend vuur. Dat Jed niet Jed is wordt totaal onbelangrijk.

De wereld waarin wij leven noemt hij een coma. Ontwaken uit je coma is iets wat je misschien gaat doen, maar waarschijnlijker is dat je een manier vindt om het te vermijden. We zijn bang om ons naar binnen te keren. We kiezen er veelal voor om in de droomstaat te blijven. In ‘De waarheid is nergens lid van!’ worden we geconfronteerd met het feit dat we slechts een kunstmatig afgescheiden deel van een oneindig bewustzijn zijn. Dat twee niet mogelijk is, niets bestaat en alles bewustzijn ís. Een ware uitnodiging tot het stellen van vragen.

We maken kennis met wat verlichting wel en niet is. Hierin zijn geen niveaus: je bent ontwaakt of in slaap. Je ogen zijn open of dicht. In de droomstaat of daarbuiten. Wanneer je jezelf hebt losgemaakt van de illusie een persoon te zijn, het ego of het zelf, heb je verlichting ontmoet. Een staat van permanent non-dualistisch bewustzijn. Het gebruik van allegorieën en parabels is McKenna niet vreemd. Hij maakt van een abstract begrip een symbolische voorstelling en doet dit veelal door films aan te halen, waardoor er een helder beeld zou moeten ontspruiten. Het lijkt alsof we hier met wishful thinking te maken hebben. Hij geeft voorbeelden van het proces van ontwaken en van het bereiken van de staat van geen-zelf, die ook wel verlichting wordt genoemd. Het is raadzaam deze films (1984, Moby Dick, Harvey en The Fight Club) eens te bekijken, hoewel dit niet noodzakelijk is om de inhoud te begrijpen. Wel om zelf een mening te vormen.

‘Het is cruciaal dat je stopt met autoriteit toe te kennen aan de wetenschap en godsdienst. Er bestaat geen andere kennis dan Ik Ben, geen enkele autoriteit staat boven jou’

McKenna slaat je hardhandig in elkaar, waardoor je op eigen kracht een volgend inzicht bereikt. Hij doet dit met een enorme zelfverzekerdheid, sommigen noemen het arrogantie, maar juist daardoor zet hij mensen aan tot actie. Dit alles wordt gedaan aan de hand van korte stukken tekst en dito hoofdstukken waardoor het behapbaar blijft. En niet te vergeten met een enorme dosis humor; Jed is een grappig man, bijwijlen is het of je naar cabaret zit te luisteren. De beste volgorde is om eerst Jed’s ‘Droomstaat’ en ‘Spirituele Verlichting? Vergeet het maar’ te lezen. Zo ben je al bekend met de termen droomstaat en autolyse en dat maakt het lezen net even makkelijker.