Dit boek is het tweede deel van de reeks. Het eerste boek, De bed en breakfast in Rose Harbor, heb ik zelf niet gelezen. Dit vormt geen groot probleem, ik kon vanaf het begin heel goed volgen.

De cover van dit boek vind ik heel mooi. De rozen die verwijzen naar de rozentuin, die een kleine rol speelt in het verhaal, de bed en breakfast,... Echt een enorm mooie cover!

Het boek vertelt het verhaal van eigenaresse Jo Marie en haar gasten, Mary Smith en de Shivers.
Jo Marie is alleenstaand en heeft het redelijk moeilijk met dit feit. Vooral de manier waarop ze alleenstaand is geworden, bezorgt haar slapeloze nachten. Gelukkig krijgt ze steun van de andere inwoners van het dorp. Ook met klusjesman Mark bouwt ze een band op.
Mary Smith heeft kanker en besluit impulsief naar Cedar Cove te trekken. In deze buurt woont er iemand die ze meer dan 18 jaar heeft moeten missen...
En dan zijn er nog de Shivers. Het echtpaar Kent en Julie Shiver zijn 50 jaar getrouwd. Hun kleindochter Annie heeft een heel groot feest voor hen georganiseerd in de buurt van Cedar Cove. De Shivers logeren in de B&B van Jo Marie. Maar wanneer het echtpaar Shiver arriveert, lijkt Annie niet zo opgezet te zijn met hun chauffeur...

Het verhaal wordt heel vlot verteld. Je vliegt werkelijk doorheen het boek. Het perspectief wordt af en toe gewisseld zodat je meer komt te weten over de gasten. Jo Marie wordt in de ik-vorm geschreven, de gasten worden in de derde persoon (hij/zij) geschreven.

Doorheen het boek word je als lezer ook verrast. Debbie Macomber heeft enkele verrassende plotwendingen neergeschreven. Ik verwachtte dit helemaal niet, dus voor mij was het niet voorspelbaar. Daarentegen zijn er uiteraard ook wel voorspelbare zaken in het boek. Echt erg vond ik dit niet, want dit hoort gewoon bij een roman. Die verrassende plotwendingen compenseren dat voorspelbare ook een beetje.

Achteraan het boek krijg je, volgens mij, al een kort voorproefje van het volgende boek. Jo Marie krijgt andere boekingen voor haar B&B en vraagt zichzelf ook af wie haar nieuwe gasten zijn. Ik ben eigenlijk zelf ook wel benieuwd wie ze zijn.

Ik vond het een mooi boek, vlot geschreven, mooie verhalen, ... Een aanrader!