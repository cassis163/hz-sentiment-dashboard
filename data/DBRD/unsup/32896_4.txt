Onlangs kreeg ik van Hebban.nl het bericht dat ik het boek ‘Niet Thuis’ van Jacques Vriens had gewonnen. Yes! Toen ik jonger was heb ik zijn boeken verslonden (en dan vooral Meester Jaap <3) en ik was dan ook heel blij dat ik dit boek kon gaan lezen. Aan het begin was ik een beetje bang dat ik het boek misschien wat saai zou vinden, het is toch een kinderboek, maar niets was minder waar. Wat heb ik van dit boek genoten! In twee dagen had ik het uit, ik vloog er letterlijk doorheen. Hieruit blijkt wel weer wat voor een fantastische schrijver Jacques is.

In dit boek volg je Hannah, een twaalfjarig meisje dat met zes andere kinderen in de Haven woont. De Haven is een leefgroep voor kinderen die door omstandigheden niet thuis kunnen wonen. Als ze tijdens een potje verstoppertje een gesprek hoort tussen twee groepsleiders, beseft ze dat er iets goed mis is. Later horen alle kinderen dat er bezuinigd moet worden in de jeugdzorg en dat de Haven zal moeten sluiten. Om dit te voorkomen bedenken ze een plan dat alles op zijn kop zet.

Zoals ik al zei: ik vlóóg door dit boek heen. Jacques Vriens heeft de situatie van de kinderen in de Haven en de kinderen zelf ontzettend realistisch weergegeven. Het jongste kind is Twanneke, een jongetje van vijf, en ik elke keer dat hij iets zei of deed smolt ik gewoon. Rosalie van dertien kan een ontzettende dramaqueen zijn en ik moest hardop lachen om de grappen van Mathijs (iets wat ik al een hele tijd niet meer had gehad). Julius is met zijn zestien jaar de oudste van het stel. Wat ik zo goed vind aan hem als personage, is dat Vriens hem écht als een zestienjarige heeft neergezet en niet zoals in de meeste boeken waar zestien/zeventienjarigen denken en handelen als adolescenten. Ook de situatie waar de kinderen zich in bevinden is heel actueel: er wórdt ook bezuinigd op de jeugdzorg en er zíjn ook kinderen die hierdoor gescheiden worden van hun leefgroep. Ik vind dat dit probleem heel goed is omschreven in dit boek.

Ook Hannah, de hoofdpersoon, maakt een duidelijke verandering door in het boek. Van ietwat verlegen en teruggetrokken, wordt ze iemand die voor zichzelf en anderen op durft te komen. Deze verandering heeft Jacques Vriens heel goed weergegeven.

Ik zou dit boek aan iedereen aanraden, jong of oud, want dit boek is gewoon onwijs leuk en ik garandeer je dat je ervan zal genieten. Voordat je het weet is het uit en dan wil je alleen nog maar meer, meer, méér van Jacques Vriens! :)

Geschreven door Rémi.
Deze recensie is ook te vinden op http://bababsbooks.blogspot.nl/