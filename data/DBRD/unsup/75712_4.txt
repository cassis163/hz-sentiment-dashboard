Opgegroeid in de keuken van het sterrenrestaurant La Vie en Mer, maakt Olivier al op jonge leeftijd kennis met de exclusiviteit in dit vak. Hij deelde met zijn ouders de liefde voor dit prestigieus etablissement waar hij nu werkt als Master Sommelier. Het hard werken loont, met een chef-kok in de keuken en de mooie wijnen is iedereen gelukkig en voelt zich op de juiste plek. In hun privésituaties gaat dat lang niet voor iedereen op. Ook Olivier weet wat het is om slechte tijden door te maken, maar hij lijkt nu het keerpunt te hebben bereikt. Het leven lacht hem voorzichtig toe maar dat duurt niet lang.

Olivier heeft de reputatie van een womanizer. In het verleden heeft hij daar geen krediet mee opgebouwd. Juist wanneer het verleden zijn pad weer kruist, kan hij wel wat vrienden gebruiken. De geschillen tussen hem en zijn vader betreffende het restaurant en het gedachtegoed van zijn moeder komen tot een kookpunt. In een oogwenk verliest Oliver alles en ziet hij toe hoe alles waar ze zo hard voor hebben gewerkt teniet wordt gedaan. Olivier moet gaan handelen en snel ook. Zijn verleden haalt hem op dat moment op meerdere manieren in en brengt het enige dat belangrijk voor hem is in gevaar. Dan verschijnt een vreemde vrouw op de stoep, in een bruidsjurk.

Wat een heerlijk tweede boek van Kate Paris in deze reeks! Na Een ondertoon van liefde, waarin we al kennis hebben gemaakt met Olivier, heeft ze met Een omweg naar liefde een verhaal over hem geschreven. Waar je eerder geen sympathie voor hem kon opbrengen vanwege zijn manier van doen, is Olivier nu totaal niet te benijden. Precies op het moment dat alles in elkaar dondert staat daar de mysterieuze en vooral onpeilbare Fee voor zijn neus.

Dit verhaal is een kruising tussen de ultieme feelgood- en een avonturenroman. De verhaallijn die Fee met zich meebrengt is alles behalve standaard. Deze durfal zet alles nog meer op z’n kop. Maar er is meer, het draait niet alleen om Olivier en Fee. Ze raken verwikkeld met zaken uit het verleden die nú moeten worden opgelost. En omdat Olivier voorheen niet kon rekenen op de populariteitsprijs, is dat gemakkelijker gezegd dan gedaan. Maar hij moet verder en hij kan Fee niet aan haar lot overlaten, omdat hij dat niet wil. De manier waarop Kate Paris daar invulling aan geeft is origineel, avontuurlijk en romantisch.

Om en om loop je mee in het verhaal van de hoofdpersonages. De flashbacks zorgen dat je ieders verleden goed leert kennen. De invalshoek vanuit Fee is in alle opzichten origineel te noemen. De druk waarmee zij te maken krijgt, die van commerciële social media laat zich van twee kanten zien. De kick, het geld en de roem, maar ook het móeten, verplichtingen en verleggen van grenzen. Het struikelblok van het steeds meer moeten presteren wordt mooi verwerkt in het verhaal en wat het doet met een mens, iedereen heeft zijn grenzen. Je verwacht in een feelgood eigenlijk niet zo’n serieuze toon maar het past heel goed in dit verhaal, vooral omdat Olivier ook te maken krijgt met behoorlijke vraagstukken en druk, alleen op een heel andere manier. De raakvlakken zorgen ervoor dat Olivier en Fee tot elkaar veroordeeld zijn. Maar er blijken meer raakvlakken te zijn dan ze hadden verwacht.

Een omweg naar geluk gaat over veel meer dan je zou denken. Familiebanden en vriendschap maar ook ambities, teleurstellingen en uitdagingen staan centraal. Zoals ook in Een ondertoon van liefde is de kennis voor het culinaire voelbaar, zelfs als niet kenner van de wijnkaart doet het heel natuurlijk aan, het is leerzaam. Je leest echter wel een feelgoodroman en dus bepaalt de romantiek op de juiste momenten het boek. Geen zoet, klef gebeuren, nee, het verhaal is met vlagen zelfs best spannend, de romantiek is daar waar het hoort en de humoristische toon zorgt dat het lekker weg leest. Verrassende wendingen, schuldgevoelens, jaloezie, stoere originele acties, oude vetes en verkeerde keuzes, wat wil je als feelgoodlezer nog meer? Niks toch?

Kate Paris combineert een originele verhaallijn waar lef en romantiek elkaar ontmoeten en smeedt dat tot een (h)eerlijke feelgood. Wanneer komt het volgende deel uit? Net als bij Een ondertoon van liefde geef ik ook dit boek graag vier sterren. Kate Paris is iemand om in de gaten te houden!