Scandinavische thrillers staan goed aangeschreven, maar ik kreeg zelf op den duur wat van al die alcoholische rechercheurs met een midlife crisis, die een moeizame scheiding achter de rug hebben en een kind aan de drugs.
De hoofdpersonen in dit boek hebben weliswaar ook hun eigen problemen, maar die zijn verrassend alledaags. En er komt ook nog humor in het boek voor!
Het verhaal beschrijft de moord op "het mooiste meisje van de klas" in een gesloten gemeenschap. Hoofdpersoon Erika is net terug naar haar roots om het ouderlijk huis leeg te ruimen en dat komt erg goed uit, want ze was vroeger bevriend met het slachtoffer en kan zo - meestal tegen zijn wil - rechercheur Patrik een handje helpen. En laat Patrik nou altijd een oogje op Erika gehad hebben! We krijgen gratis ook nog wat chicklit mee. Leuk, lekker weg te lezen boek met personages die goed tot leven komen, ook als ze vermoord worden, soms misschien een beetje vergezocht, maar wat geeft dat, en het verhaal eindigt knap waar het begon.
Een schrijfster om meer van te lezen!