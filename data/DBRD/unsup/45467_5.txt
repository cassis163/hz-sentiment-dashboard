'Een lust voor oog en oor!' In het persbericht wordt het nieuwste werk van het duo Westera-Weve uitgebreid bejubeld. Van de tekst op het A4'tje kijk ik naar de kaft van het boek. De afbeelding op de kaft doet geen appel op mijn enthousiasme. Het verschil tussen de prentenboeken in mijn boekenkast en dit boek kan, qua illustraties, niet groter zijn. Dan wijst onze dochter, die mijn vertwijfeling detecteert, mij subtiel op een bekend gezegde. Iets over uiterlijkheden en waardebepaling. Zij heeft natuurlijk helemaal gelijk en nieuwsgierig sla ik het boek open.

Kinderboekenschrijfster Bette Westera en illustratrice én winnares van de Max Velthuijs-prijs 2019 Sylvia Weve maakten samen het bijzondere prentenboek Dit is geen CoBrA. Een boek voor liefhebbers van tekenen naar waarneming én voor liefhebbers van vrije expressie. Voor wakkere leerlingen in de midden- en bovenbouw van het basisonderwijs én voor pubers. Het is spitsvondig, creatief, verrassend, uitnodigend en uiterst troostend voor de 'buiten-de-lijnen-kleurders' onder ons.

Omdat Marie voor het vak tekenen voor de vierde keer een 2 heeft op haar rapport, brengen haar ouders haar naar de Ambassade voor Kinderen met Waarnemingsproblemen en Aanpassingsmoeilijkheden in Amsterdam. Tussen muren vol goed gelukte tekeningen moet Marie leren om binnen de lijntjes te kleuren. Als kamergenoot Kris haar op de derde avond meeneemt naar de zolderkamer van de ambassade gaat er een wereld voor Marie open en ontdekt zij haar ware talent.

Naast het verhaal vind je verklarende en hilarische weetjes onderaan elke bladzijde. Daar ervaar je dat woorden uit het verhaal ook recepten kunnen zijn en ontdek je wat de echte CoBrA-kunstenaars inspireerde. En dan precies op de helft van het boek verandert de boekbeleving. Op symbolische wijze ervaar je dat niks is wat het lijkt en alles toch klopt. Van een zelfportret van een meisje dat van binnen een jongen is en madeliefjes die op wieltjes rijden tot een dode fazant, die weer levend is geschilderd.

Of een bibliothecaris dit boek bij de prentenboeken moet plaatsen of bij de informatieve afdeling? Geen idee. Eén ding weet ik wel... met dit boek heb je goud in huis!