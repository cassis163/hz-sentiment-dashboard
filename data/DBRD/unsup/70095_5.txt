Op geen enkele wijze is Profiel in bloed te vergelijken met zijn voorganger, Opstanding. In Profiel in bloed komen we weer de Greg Iles tegen van de boeken die hem zo bekend hebben gemaakt.
Een zeer knap verhaal dat een grote mate van realiteit in zich heeft over een onderwerp dat gelukkig door het grootste deel van de mensheid als verwerpelijk wordt beschouwd.
Wat ik zo waardeer in dit boek is de start van het verhaal waarin Greg Iles het voor elkaar krijgt om binnen 50 paginas meerdere verhaallijnen op te zetten die ogenschijnlijk niets met elkaar te maken lijken te hebben. Maar volgens het spreekwoordelijke voetje voor voetje, in dit verband dus pagina voor pagina, laat hij heel stilletjes en haast onmerkbaar alles ineen smelten tot één groot verhaal. De hoofdpersoon, Cat Ferry, met een ijzersterk karakter en vastbesloten om een deel van haar leven te investeren in het oplossen van de problemen waar zij in haar eigen leven tegen aan loopt, roept alleen maar bewondering op.
En het zou Iles niet zijn als daar de nodige verrassingen en onverwachte wendingen in voor komen. Naarmate het slot meer in zicht komt stijgt de drang om door te lezen en hunkert het verlangen naar een oplossing, maar dan wel een met gerechtigheid.
Een open einde zou mij ontevreden maken en dat ben ik niet, u hebt hier een zeer tevreden fan van Greg Iles voor u.
Dit boek is een topper waar alles in klopt, dus voor mij in de categorie 5 sterren.