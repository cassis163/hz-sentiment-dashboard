Ik las Schimmenschuw voor de Hebban Reading Challenge.

Kamilia Arras valt op haar thuisplaneet Laskoro door een tijdpoort en komt op zusterplaneet Chyndyro terecht, in het verre verleden. Om terug te kunnen keren naar haar eigen wereld moet ze de zeven punten van de ster die de sleutel is van de tijdpoort verzamelen. Op haar queeste reist ze door de zeven verschillende landen van Chyndyro en wordt ze geholpen door verschillende mensen, waaronder een flierefluiter, een druïde en een vuurmagiër.

Een groot deel van het boek gaat volgens hetzelfde stramien: Kamilia en haar vrienden komen in land X, gaan naar de opperbaas/-bazin aldaar, vragen of ze de punt van de zevenster mogen hebben en moeten in ruil daarvoor een artefact vinden. Ook de avatars worden steeds geraadpleegd. Verderop wordt dit patroon een aantal keer verbroken. Wat mij betreft, had hier nog wel iets meer variatie in mogen zitten. Of een keer een dynastie die het vertikt om haar te helpen. Nu gaat het vaak toch vrij makkelijk. Leuk is dat de personages zich wel bewust zijn van het patroon: een aantal keer wordt er verzucht dat ze in het volgende land wel weer een onmogelijke opdracht zullen krijgen, en Kamilia vraagt zich een keer af hoe het kan dat de dynastieën hun artefacten toch allemaal kwijtgeraakt zijn. Inderdaad erg slordig, haha.

Schimmenschuw leest erg vlot, mede door het hoge tempo. Wel is het vrij beschrijvend geschreven. Er zitten veel elementen in. Voor mij persoonlijk was het hier en daar een beetje te veel van het goede. Met wat minder personages (alleen Kamilia's vaste groepje bestaat al uit zes man en daar komen in elk land tijdelijk een paar bij) was het makkelijker geweest om een band met hen te krijgen. Nu kreeg ik die eigenlijk alleen met Nikos met zijn sterke verhalen. Hetzelfde geldt voor de verschillende landen. Doordat er zeven landen bezocht moeten worden, ligt het tempo hoog en is er vrij weinig 'screen time' voor elk land, de heersende familie en de taak die Kamilia en haar vrienden daar moeten volbrengen.

Schimmenschuw staat hier op Hebban als YA/fantasy, maar voor mijn gevoel zou het beter passen bij een iets jongere doelgroep, hoewel er dan misschien wel een paar stukjes uit zouden moeten. Het concept 'schimmenschuw' vond ik trouwens heel cool. Als titel past het erg goed bij het verhaal.