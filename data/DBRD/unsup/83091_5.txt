Tegenwoordig struikel je zelfs in de Boerenbond over de bakproducten, maar rond de eeuwwisseling werd bakken vooral als ouderwets beschouwd. Een programma als Heel Holland Bakt was ondenkbaar geweest. Nigella Lawson veranderde dat in 2003 met Hoe word ik een goddelijke huisvrouw? Dit tweede kookboek van de wulpse Britse staat vol met - voornamelijk zoete - gerechten die uit de oven komen. Lawson staat bekend om haar liefde voor boter en room, en daaraan ontbreekt het ook in dit boek niet. Maar, om haar eigen woorden te gebruiken: ‘De waarde van dit soort eenvoudige genoegens moet je niet onderschatten.’
Hoe word ik een goddelijke huisvrouw staat bordevol bakrecepten. Je kunt er terecht voor cakes, taarten, koekjes, pasteien, desserts en brood. Er zijn aparte hoofdstukken voor recepten voor kinderen, kerstmis - Nigella’s favoriete feest - en als toevoeging leer je hoe je jams, chutneys en pickles kan maken. Niet alle baksels zijn voorzien van een foto, wel begint ieder recept met een uitgebreide introductie. Daarin geeft Nigella een persoonlijke anekdote, beschrijft ze in geuren en kleuren het eindproduct of vertelt ze waar haar inspiratie vandaan komt. Sommige recepten eindigen met een variatietip. De meeste baksels zijn te maken met standaardproducten die iedere bakker altijd wel in huis heeft, zoals bloem, boter, eieren en suiker. Aanvullingen daarop zijn bij iedere supermarkt te krijgen. Verder zijn de hoeveelheden duidelijk aangegeven: geen snufjes of mespuntjes, maar grammen en eet-/theelepels.
Het is moeilijk kiezen uit Hoe word ik een goddelijke huisvrouw? Ieder recept lijkt maakbaar en ieder recept lijkt heerlijk. Uiteindelijk koos ik voor maïsmeelkoek met rabarber.

Maïsmeelkoek met rabarber
Voor 8 tot 10 personen

500 g rabarber
300 g fijne kristalsuiker
150 g bloem
1 theelepel dubbelkoolzure soda
¼ theelepel zout
1 theelepel kaneel
155 g fijn maïsmeel (polenta)
2 grote eieren
1 theelepel vanille-extract
125 g zachte boter
250 g naturel yoghurt
Springvorm met een doorsnede van 23 cm, met boter ingevet en met bakpapier bekleed.
Verwarm de oven voor op 180°C, gasovenstand 4.
 Was en droog de rabarber (indien noodzakelijk, ik heb gemerkt dat dat zelden nodig is), verwijder eventueel vezelige delen en snijd de stengels in plakjes van 0,5 cm dik. Doe ze in een glazen of porseleinen schaal en strooi er 100 g van de suiker over. Laat de rabarber zo staan terwijl jij verder gaat met je werk (maar niet langer dan een halfuur, anders onttrekt de suiker teveel vocht aan de rabarber).
 Meng bloem, dubbelkoolzure soda, zout, kaneel en maïsmeel. Klop met een vork in een kommetje de eieren los met het vanille-extract. Roer in een grote kom de boter en de rest van de suiker romig en klop er geleidelijk het ei-en-vanillemengsel door. Spatel er dan afwisselend wat van het bloem-en-maïsmengsel en wat van de yoghurt door. De zaak hoeft maar even gemengd te worden: roer niet te veel.
Spatel er ten slotte de rabarber met het gesuikerde roze sap door en schenk het beslag in de vorm die je hebt klaargezet. Zet hem ongeveer een uur in de voorverwarmde oven, of tot de koek veerkrachtig aanvoelt als je erop drukt. Je moet hem na ongeveer 40 minuten misschien losjes met de folie bedekken om de bovenkant niet te laten verbranden. Laat de koek een tijdje in de vorm op een rooster afkoelen voor je hem lost.
Nigella neemt je tijdens het bakken als het ware bij de hand. Ze vertelt duidelijk wat je moet doen. En met succes: het resultaat is heerlijk. Nigella’s tip de koek na 40 minuten eventueel af te dekken met folie is voor beginnende bakkers erg handig. Het is een trucje dat je een volgende keer weer toe kan passen. Dit soort informatie is typisch voor Hoe word ik een goddelijke huisvrouw? Nigella vertelt niet alleen wat je moet doen, maar ook waarom. Dat is fijn, want zo leer je ervan. Daarbij is altijd haar relativerende stem aanwezig, die vertelt dat voldoening ook in imperfectie zit, zoals bij haar clafoutis: ‘Dat prachtig gerezen baksel zakt, nadat je het uit de oven gehaald hebt en wanneer het zo’n optimale temperatuur heeft bereikt - ongeveer 20 minuten later-, weer in, maar zo is het leven.’
Hoe word ik een goddelijke huisvrouw? is een oneindige bron van plezier voor het gezellige bakwerk, voor beginners én gevorderden.