Lieve Mens, Lééf wat je Bent! is een vervolg op Lieve Mens, Wéés wat je Bent! Maar nu met verder uitgediepte en aangevulde thema’s. Overigens zijn beide boeken prima afzonderlijk te lezen.

Van de Glind stelt dat de chaos in de wereld ontstaat door het feit dat maar weinig mensen voluit de mens durven en kunnen zijn die ze werkelijk zijn. ‘Oorlogen beginnen daar waar mensen het contact met hun ziel verliezen’. Een oorlog kan in jou en mij beginnen. De oplossing? Leven vanuit je ziel. Het is een eenvoudige stelling met een hoog waarheidsgehalte. Hoe langer je hierover nadenkt, hoe meer je de essentie te pakken krijgt.


‘Er gaat niet zoveel verkeerd op deze wereld omdat we maar doen wat we willen. Het gaat vaak mis omdat we dat juist niet doen’


Jezelf trouw blijven is een voorbeeld van leven vanuit je ziel. De consequenties van ontrouw aan jezelf zijn vaak niet te overzien. Niet voor jezelf, niet voor de mensen om je heen. Zoals in zijn vorige werk al benadrukt en inmiddels hopelijk alom bekend: je bènt niet je ego en je bent geen afgescheiden individu. Hier komen de misvattingen van het ego om de hoek kijken. Ego’s gaan samen met hebzucht, macht, status en aanzien. Laat het ego los en probeer werkelijk te leven vanuit je ziel in verbondenheid met alles wat leeft. Op de vraag: hoe doe je dat dan, krijg je meerdere antwoorden die je zelf kunt gaan ontdekken. Meditatie is er één van, zonder verwachtingen en vooroordelen gewaar zijn. Maar ook: dingen met aandacht doen en goed voor jezelf zorgen. Er zijn er meer, je leest ze in dit boek.

Van de Glind maakt gebruik van de kracht van herhaling, maar nooit hinderlijk. Hij gebruikt voorbeelden uit boeken en mooie citaten ter bekrachtiging. Dit geheel is pretentieloos geschreven en geeft de lezer de kans zijn of haar eigen waarheden te onderzoeken. Komt dit boek wel in handen van mensen die het contact met hun ziel verloren hebben? Het is mijn vurige wens dat dit boek de mensen bereikt die het zou moeten bereiken. Ik heb er weinig vertrouwen in. Maar dat zegt veel over mijn gedachtegang en niets over de kwaliteit van dit boek.