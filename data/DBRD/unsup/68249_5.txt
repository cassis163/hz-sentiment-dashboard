Sterrenhemel - Colleen Hoover
Paperback - 329 pagina’s
Genre: Young Adult
Uitgever: Zomer & Keuning
ISBN: 978 94 0190 173 4
Verschenen: juli 2014

Korte inhoud;
Sky, weet een paar dingen heel zeker.
Punt 1: ze huilt niet. Nooit.
Punt 2: de echte wereld bestaat niet uit happy endings.
Punt 3: halsoverkop verliefd worden is aan haar niet besteed.
Totdat ze Dean Holder ontmoet, die honderdduizend gevoelens in haar losmaakt. Moet ze haar levensregels herschrijven?

Cover;
In joekels van letters de titel ‘ Sterrenhemel’. Dit vind ik zo jammer, want het overlapt een deel van de mooie foto die de cover zou kunnen sieren. Die laat een ‘intense’ foto van een meisje, met achter zich een jongen zien. Verder op de cover de naam van de auteur en een quote. De cover is voor mij te druk en de titel spreekt mij niet aan. Ik zou het boek dan ook niet spontaan vastnemen als ik het zou zien liggen. Op de achterflap komt nog eens de titel, een korte inhoud, een paar quotes en een kleine kennismaking met de auteur, plus de mededeling dat het haar eerste boek in Nederland is.

Samenvatting;
Sky is geadopteerd toen ze vijf jaar was door Karen. Haar moeder is overleden en haar vader heeft haar voor adoptie afgestaan. Voor haar is Karen dan ook haar moeder. Door Karen wordt Sky afgeschermd van de buitenwereld. Er is geen tv in huis, zij mag geen mobile telefoon, er is ook geen huistelefoon, geen internet en Sky krijgt thuisonderwijs...... Toch mag zij gaan en staan waar ze wilt, zolang Karen maar weet waar ze uithangt. Als Sky na lang smeken haar laatste jaar toch op High School mag afmaken veranderd er heel wat in haar leven. Zo maakt zij op een dag per toeval kennis met Holder, een jongen met een slechte reputatie. Vanaf dat moment komen haar gevoelens in een mallemolen terecht. Gevoelens waarvan ze dacht dat zij die niet kon hebben. Hoe closer zij en Holder worden, hoe meer Sky ontdekt uit haar verleden. Wie is Holder en wie is zijzelf? Beetje bij beetje vallen de puzzelstukjes in elkaar en komen ze samen achter de waarheid.....

***

Wat een boek! Ik dacht dat het om een chicklit zou gaan en de eerste hoofdstukken van het boek leken ook zo. Meisje ontmoet jongen, krijgen iets samen en leven nog lang en gelukkig?! Een typisch young adult verhaal.... Maar niets bleek minder waar. Dit is een verhaal en wat voor één!

Het boek beschrijft een korte periode in Sky haar leven, aangegeven boven elk hoofdstuk met dag, datum en uur en is geschreven door de ogen van de bijna 18-jarige Sky. Doordat ook haar gedachten mee op papier gezet zijn riep dit bij mij tijdens het lezen soms hilarische beelden op. Zo herkenbaar! Het verhaal is meeslepend, ontroerend, up-to-date, maar vooral verrassend hoe het een wending neemt die je niet ziet aankomen.

Het is vlot geschreven in korte, krachtige zinnen. Ik viel, vooral in de tweede helft, van de ene verbazing in de andere. Het verhaal duikt in verschillende hoofdstukken 13 jaar terug in de tijd. Door deze terugblik krijg je een duidelijke kijk op het verleden van Sky en wordt mondjesmaat de plot prijsgegeven, alles op zijn tijd, niets te vroeg. Hoover weet hoe ze naar de plot toe moet werken, geniaal! Hetzelfde met de titel. Toen ik dacht dat ik die doorhad, kreeg deze weer een andere invulling. Je moet het maar kunnen! Alhoewel de titel héél passend is bij het verhaal, had ik toch voor een andere, meer ‘volwassener’ titel gekozen die weergeeft dat dit verhaal meer is dan een young adult.

Het boek verteld niet zomaar een liefdesverhaal, er zit zoveel meer achter. Ik heb ook geen moment het gevoel gehad dat het ‘erover’ was. Het is realistisch en geloofwaardig. Ik zeg niet dat het uit het leven gegrepen is, maar het is iets dat zou kunnen gebeuren. Bij momenten heb ik me wel afgevraagd of de handelingen en gedachtengang niet TE volwassen zijn voor een 18-jarige, maar dit doet niets af aan het verhaal en laat ik dan ook in het midden.

Ik heb genoten van dit boek, ver boven al mijn verwachtingen en kijk uit naar deel twee, Sterrenregen.

Een leuke toegift: achterin het boek kan je hoofdstuk 1 lezen van ‘Sterrenregen’, het vervolg op ‘Sterrenhemel’.

Met dank aan Dizzie.nl om dit boek te mogen lezen.

Karin Teirlynck