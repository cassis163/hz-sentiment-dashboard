Prachtprestatie van Lehane die met 8 jaar uitstel dan toch de nummer drie in zijn Genaro-Kenzie reeks op de Nederlandstalige markt vertaald ziet. Op de keper beschouwd is dit geen grootse plot, maar Lehane is een geboren verteller en maakt zelfs van een doorsnee verhaaltje een pageturner. Niemand maakt vergelijkingen zoals Lehane en de snedige dialogen zijn even doeltreffend als de kogels die kwistig in het rond fluiten. Wie van een beetje hardboiled houdt en een moderne versie van Raymond Chandler zoekt, die heeft in Lehane een uitstekend auteur gevonden. Lehane heeft ondertussen begrepen dat hij ook het ernstiger werk aankan, waardoor zijn detectives op het achterplan verdwenen zijn, maar het was toch leuk om in uitgesteld relais nog eens Kenzie en Genaro aan het werk te zien. Het boek heeft geen literaire ambities, maar leest als een goedgemaakte actiefilm.