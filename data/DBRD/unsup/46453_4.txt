Veel boeken heb ik al gelezen van Simone van der Vlugt en ik houd het meest van haar historische romans. “Rode sneeuw in december” vond ik heel mooi en beeldend geschreven. Ook “Jacoba, Dochter van Holland” over de Hoekse en Kabeljauwse twisten was een erg leuke geschiedenisles. De geschiedenis gaat leven als Simone van de Vlugt het beschrijft.

De historische roman 'De lege stad' van Simone van der Vlugt is een boek dat zich afspeelt in Rotterdam tijdens de Tweede Wereldoorlog. Katja is pas getrouwd met een arts en heeft een mooi huis in Kralingen. Haar ouders hebben een kruidenierswinkel. Aan het begin van de oorlog zijn er bombardementen op Rotterdam waarbij vele mensen het leven laten. Ook familieleden van Katja komen om. Samen met haar man neemt ze haar broers en zusjes in huis. Naarmate de jaren verstrijken, wordt het steeds moeilijker om in het levensonderhoud te voorzien.

Ook weer in dit boek “De lege stad” heeft Simone gebruik gemaakt van haar beeldende taal. Ik las ergens, dat haar taal te simpel zou zijn, dat het op een jeugdboek zou lijken. Dat vind ik juist knap, dat je al die misère met gewone taal kunt beschrijven, dat je het zo voor je ziet en je er ook ontroerd door wordt. Je voelt mee met de mensen, die zoveel meemaken, angst, honger, kou, verzet, onderduiken, verraad. Nu is het boek ook geschikt om te lezen voor middelbare scholieren. Veel beter dan al die lessen over de tweede wereldoorlog, waar je soms de rode draad kwijtraakt door alle feiten.

Toen ik bij mijn schoonouders over de vloer kwam en voor het eerst in Zeeuws- Vlaanderen belandde, hoorde ik dat zij waren bevrijd door de Polen. Er staan daar ook monumenten. Er is zelfs een plein naar een Poolse generaal vernoemd, het Sydlowskiplein. Zdzisław Szydłowski was commandant van de 3de Poolse Infanterie Brigade, die in september 1944 Axel bevrijdde.

Ik kom uit het noorden van het land en wist niet, dat er gedeeltes al eerder bevrijd waren. Mijn moeder heeft veel verteld over de Hongerwinter, dat ze geëvacueerd waren geweest in Wieringerwaard. Die Hongerwinter is toch wel heel zwaar geweest voor de mensen.

Over de tweede wereldoorlog heb ik al allerlei boeken gelezen. Toch komt er met elk boek een puzzelstukje bij om het plaatje compleet te maken. Dit boek vind ik zeker een aanrader.