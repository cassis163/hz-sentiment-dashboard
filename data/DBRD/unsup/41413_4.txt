Door de spannende proloog, waarmee je direct meer te weten komt dan de protagonist, word je direct het boek ingezogen. Je weet dat er iets gebeurt is, maar niet wie er bij betrokken is en Gerritsen weet dit ook lange tijd verborgen te houden. Hoofdpersoon Kirsten leer je als lezer goed kennen, mede door de flashbacks die een goed beeld geven van haar karakter en dat wat haar gevormd heeft. Ze is behouden in de basis, maar met het maken van een nieuwe stap in haar leven probeert Kirsten ook dingen uit die ze eerder niet zou hebben gedaan of gedurfd. Dit maakt haar boeiend, omdat je steeds je blijft afvragen wat er nog zal volgen. Gerritsen heeft haar in slechts 267 pagina’s zo weten neer te zetten dat ze bijna van de pagina’s af komt. Ook met andere karakters zoals Elise, Rogier en Menno weet ze met slechts weinig woorden een goed beeld te schetsen waardoor Beschadigd tot leven komt. Elise als de spontane, avontuurlijke meid die het voortouw neemt om op onderzoek uit te gaan. Rogier in zijn rol van stiefvader en Menno als de joviale buurman. Gerritsen heeft een spannend plot geschreven dat je aan de pagina’s weet te binden omdat je wil weten hoe het afloopt. Van beide verhaallijnen weet ze tot het einde toe de spanning vast te houden waarna er een onverwachte climax volgt. Een debuutthriller van een auteur waar we zeker nog meer van kunnen gaan verwachten, na dit boeiende eerste boek.