Als er een jonge man dood wordt aangetroffen, wordt er in eerste instantie gedacht aan een drugsdode. Hij heeft een schotwond in het hoofd, geen persoonlijke bezittingen op zak, maar er wordt wel een zakje met felgekleurde pillen gevonden, verstopt in de voering van zijn jasje. Maar deze jongen ziet er niet naar uit dat hij drugs gebruikt. Hij is netjes verzorgd, heeft een mooi gebit, niets dat er op lijkt dat hij een regelmatige drugsgebruiker is. Misschien een dealer? De pillen die gevonden zijn, zijn opvallend. Er loopt op dit moment een groot onderzoek naar gevaarlijke partydrugs die in Amsterdam in omloop waren. Zou dit hier mee te maken hebben?
Een week later wordt een jongen slachtoffer van een willekeurige kopschoppartij. De jongen overlijdt aan zijn verwondingen. Het vermoeden rijst dat dit ook wel eens te maken kan hebben met de gevaarlijke pillen. Britt stort zich op het onderzoek, maar als haar dochter iets meemaakt dat verband houdt met deze pillen, komt het allemaal wel erg dichtbij. Britt, vastberaden als ze is, zal niet rusten alvorens ze deze zaak helemaal heeft opgelost voordat er meer slachtoffers gemaakt worden.

In 2010 debuteerde Heleen van der Kemp met de thriller Blond 15, de eerste in een reeks thrillers met rechercheur Britt Franken in de hoofdrol. Daarna kwam Afrekening, gevolgd door Onschendbaar. Politiethrillers die zich afspelen in een Nederlandse setting en afzonderlijk van elkaar te lezen zijn, al vind ik zelf dat je Britt beter leert kennen door de boeken op volgorde te lezen.
Ik heb alle delen gelezen en was verheugd Bijwerking te mogen lezen. Ik volg Britt al enkele jaren en was benieuwd hoe deze vrouw zich in dit boek weer zou profileren. Jaren geleden is de man van Britt vermoord en hierdoor blijft Britt het moeilijk vinden zich volledig aan iemand te geven. Ze heeft al een tijd een soort van los-vast relatie met Thomas. Thomas wil graag meer, maar Britt blijft dit afhouden en de relatie staat op een erg laag pitje.

Naar mijn gevoel wordt er in Bijwerking, in vergelijking met de vorige delen, minder aandacht aan het privé leven van Britt geschonken. Het kan zijn dat er in dit verhaal niet genoeg ruimte voor was, of misschien is het toch bewust gedaan, om hier in een vervolg weer verder op in te kunnen gaan. In ieder geval blijven er na het lezen weer genoeg vragen in mijn hoofd hangen.

Bijwerking is een krachtig geschreven verhaal met een zeer actueel onderwerp. Toen ik de drukproef net in handen had, was er op het nieuws een waarschuwing betreffende een levensgevaarlijke xtc-pil, met soortgelijke ingrediënten als in de pillen waarover in het boek gesproken wordt. Dit geeft wel aan hoe actueel het onderwerp in dit boek is. Maar er zijn meer actuele onderwerpen verwerkt in dit boek zoals zinloos geweld waarbij ik me dan afvraag wanneer het woord respect is verdwenen in onze samenleving.

Een verhaal met krachtige korte zinnen, spannende maar ook pakkende en meeslepende verhaallijnen. Meerdere thema’s verweven in één verhaal die veranderingen in de maatschappij weergeven. Een stukje originaliteit kwam ik tegen; vaak wordt er bij het woord drugsdealer in eerste instantie aan een mannelijk persoon gedacht. Tijden veranderen zoals in dit boek te lezen is.

De spanning in dit boek wordt behoedzaam opgebouwd om op het laatst te eindigen in een heftige climax. Toch heeft Bijwerking mij niet op het puntje van de stoel laten zitten van de spanning maar heeft dit boek mij gepakt omdat het meer is dan alleen een spannend verhaal.