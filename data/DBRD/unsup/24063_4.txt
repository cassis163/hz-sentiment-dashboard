Vrouwelijke hoofdpersonages in young adult boeken zijn alom aanwezig, maar Amy McCulloch doet daar nog een schepje bovenop en brengt ons een protagoniste die helemaal gek is op techniek en dolgraag sleutelt aan van alles en nog wat. Ik las al heel wat titels uit het genre, maar dat heb ik nog niet vaak in dergelijke boeken mogen ontdekken. Het hoofdpersonage is niet zomaar het stoere karakter dat een plot op zich kan dragen, ze mag dan wel bij momenten sterk uit de hoek komen, voor het merendeel is ze ook een tienermeid met de bijhorende onzekerheden. Dankzij deze karaktertrekjes, zal dit personage voor heel wat lezers uiterst herkenbaar over komen. De nevenpersonages, (ja zelfs de obligate love-interest) blijven wat op de achtergrond wanneer het op diepgang aankomt. Ze worden voornamelijk wat karikaturesk ten tonele gevoerd en dat is jammer, want daar kon nog wat extra gescoord worden. De schrijfster hanteert een aangenaam verhaaltempo en schrijft met een uiterst vlotte pen. Je zal haar niet betrappen op ellenlange beschrijvende passages, maar waar enige setting nodig is om het verhaal structureel te ondersteunen, doet de auteur dat op een doeltreffende manier. De plot is enigszins voorspelbaar maar laat met een open einde meer dan voldoende materiaal over om de lezers ook in een vervolgdeel te kunnen boeien. Jinxed doet wat denken aan een mix van Ready Player One en Warcross en weet minstens evenzeer een Young Adult publiek te overtuigen. Het boek is niet foutloos, maar de zalige schrijfstijl maakt veel goed. Niettemin een aanrader.