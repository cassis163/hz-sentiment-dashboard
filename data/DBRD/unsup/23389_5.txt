Zou het goed komen als twee totaal verschillende auteurs samen een boek schrijven? Becky Albertalli, die bekend staat om haar humoristische en lieve boeken en Adam Silvera, die erom bekend staat je hart te breken met zijn eindes. Ze besloten de gok te wagen en 'Wat als dit het is' is het resultaat.

En dat resultaat mag er zijn! De auteurs hebben elk een personage aangehouden en ondanks dat er verschillen in de schrijfstijlen op te merken zijn, is dat nergens storend. De personages groeien naar elkaar toe en worden op een subtiele manier samengevoegd. Opvallend is de humor die het boek bevat. Wellicht dat dat iets persoonlijks is, maar ik heb zelf minimaal het halve boek in een deuk gelegen. Hardop ja!

Arthur woont tijdelijk in New York omdat zijn moeder een baan heeft bij een advocatenkantoor in deze machtige stad. Op een dag drentelt hij wat rond in 'The City That Never Sleeps' en probeert zo goed als het gaat om niet dé toerist uit te hangen. Dan valt zijn oog ineens op een knappe jongen die met een grote doos in zijn handen bij het postkantoor staat. Ze raken aan de praat en Arthur volgt deze 'Doosjongen' het postkantoor in. Het blijkt dat deze Doosjongen, Ben, een aantal spullen van zijn ex in die doos heeft zitten en die doos wil opsturen. Na deze ontmoeting gaan de jongens allebei hun eigen weg. Toch blijven ze bij elkaar door het hoofd fladderen. Zou dit het zijn of heeft het universe andere plannen?

Het is gewoon onmogelijk om geen gevoelens te creëren voor de hoofdpersonages. Ze zijn levensecht, hartverwarmend en hun passies spatten van de bladzijden af. Vol humor word je meegenomen in een zoektocht van twee homoseksuele jongens. Het begint natuurlijk met de zoektocht naar elkaar, maar ook zijn ze op zoek naar zichzelf, naar het doel van het leven en een manier om verleden en toekomst samen hun heden te laten vormen. Hun acties zijn realistisch en voor mij persoonlijk was het alsof ik zelf door de bladzijdes wandelde. Er zijn letterlijk tiental van situaties voorbij gekomen die ik zelf ook heb beleefd. Lang leven het rampzalige leven van het daten, haha.

Zoals we van Silvera gewend zijn, kan hij seksscènes vrij gedetailleerd neerzetten zonder te ver te gaan en zijn schrijfstijl in 'Wat als dit het is', is hier geen uitzondering op. Het geeft net de informatie die je nieuwsgierigheid als lezer voedt en je met een voldaan gevoel verder laat lezen. Het enige wat niet wordt beantwoord (en wat ik ook niet voor je ga doen) is de vraag of het eind van dit boek in de stijl van Albertalli of Silvera eindigt. Daarvoor mag je het zelf gaan lezen. En geloof me, dat is echt geen straf!

Enige minpuntje is dat de auteurs qua omgeving niet alles eruit hebben gehaald. New York is een fantastische stad en biedt vele mogelijkheden voor scenario's. Maar buiten Times Square, de metro en af en toe een vermelding van een bekend gebouw, wordt er in het boek niets mee gedaan. Jammer, want als dat wel gedaan zou zijn, zou je nog meer in het boek kunnen kruipen. Maargoed, het is natuurlijk een Young Adult en wellicht leidt dat teveel af. Het is ook meer een persoonlijke kanttekening, want gelukkig is het nergens storend. Alleen een klein beetje jammer :-).

'Wat als dit het is' is een fantastisch Young Adult boek boordevol humor, die de scherpe kantjes van het date-leven blootlegt.