Het rijk van koning Ignatz is in crisis. Iedereen lijkt heel tevreden op het kleine saamhorige eiland Ignazië, behalve wachtmeester Ravenhorst. Wachtmeester Ravenhorst is depressief, hij heeft al lange tijd niets meer te doen gehad, zodoende schrijft de dokter hem een rover voor. Eentje om achterna te zitten, om op te speuren. Maar een rover op het kleine eiland Ignazië zou een gevaar kunnen zijn voor de veiligheid. Finn, de staljongen en het mikpunt van de plagerijen van de prinses, vind dat het allemaal te lang geduurd heeft en maakt een plan. Hij trekt erop uit, op zoek naar een rover. Maar hoe pak je dat eigenlijk aan?  

Rover gezocht is een humoristisch sprookje met spannende wendingen. Finn trekt naar het gevaarlijke Noorden waar hij een rover hoopt te vinden. De ongerustheid van de mensen in Ignazië is niet geheel onterecht. In plaats van een rover vindt hij bijvoorbeeld semi-schurken. Mensen die zijn gaan roven omdat ze geen mogelijkheid meer zagen om op een eerlijke manier geld te verdienen. Finn maakt het verschil voor deze mensen, hij helpt ze. Maar zijn reis verloopt niet zonder gevaar. Bijgestaan door een kleine gouden libelle neemt Finn het op tegen heksenvogels, veel te grote gevaarlijke boeven, een roversmeisje en een vuurspuwende draak. De ontmoetingen van Finn geven hem wat meer diepgang als personage. De andere personages blijven wat meer aan de oppervlakte maar dat maakt voor het verhaal eigenlijk niet uit.  

Rover gezocht is absoluut een goed voorleesboek, maar zelf lezen kan natuurlijk ook voor kinderen van een jaar of acht. Het verhaal leest als een trein en de prachtige (soms paginagrote) illustraties van Marieke Nelissen passen perfect bij de dromerige sfeer van het boek. Het open einde suggereert een tweede avontuur voor Finn. Spannend!