Toen ik De Glazen Troon, deel 1 van de fantastische YA serie van Sarah J. Maas las, had ik niet kunnen bedenken dat ik deze serie zo geweldig zou gaan vinden! Met ieder deel werd het beter en beter.
Kingdom of Ash is (helaas) het laatste deel en is hiermee een eind gekomen aan de avonturen van Celaena/Aelin.

De cover van de Engelstalige paperback (ik kon echt niet wachten op de Nederlandse vertaling die volgend jaar april pas uitkomt) ziet er weer heel erg mooi uit: Aelin, omringd door vuur (haar kracht) en het oude zwaard van haar familie in haar hand.
Natuurlijk moet je naar de inhoud van het boek kijken en niet naar de cover, maar het oog wil ook wat.

Het vorige boek (Rijk van stormen – Toren van de Dageraad gaat niet echt over Aelin - ) eindigde met een geweldige cliffhanger: Aelin is in de handen gevallen van Fae koningin Maeve en is spoorloos, terwijl het Duistere leger steeds meer terrein wint.
Rowan is in Kingdom of Ash ten einde raad en zoekt overal naar zijn geliefde.
Ondertussen wordt Aelin gemarteld, wat verschrikkelijk is om te lezen. Je hoopt als lezer zo dat ze het overleeft en ontsnapt. De anderen, Dorian, Chaoll en Manon zijn intussen op zoek naar bondgenoten om de duistere koning Erawan nu eens en voor altijd te verslaan.

Ook in dit boek wordt het verhaal weer vanuit verschillende oogpunten verteld, waardoor het spannend blijft en waardoor je wilt blijven lezen. De schrijfstijl is in dit laatste deel ook weer fantastisch en ook hier worden weer nieuwe figuren geïntroduceerd.
Alles grijpt weer in elkaar, ook gebeurtenissen uit eerdere delen worden verder uitgesponnen en het klopt echt allemaal.
Het is een fantastische serie en ik heb er immens van genoten. Kingdom of Ash heeft bijna duizend pagina’s en het verhaal verveelde voor geen moment! Dat was ook zo met de eerdere delen in deze serie.

Ik vind het ontzettend jammer dat er nu een eind is gekomen aan de belevenissen van Aelin, Chaol, Dorian en Manon, maar het eind is goed zo.
Tien jaar heeft Sarah J. Maas aan deze serie gewerkt en ik vind het ontzettend knap dat ze alles zo goed heeft bedacht en ook heeft uitgewerkt.

Mocht je deze serie niet kennen, dan mis je echt wat. Het is een geweldig goede fantasy-serie, vol spanning, drama, humor en romantiek. Ik kan de serie echt van harte aanbevelen. Begin wel eerst met het eerste deel, anders begrijp je er niet veel van.
Dit is een van mijn topfavoriete series, een serie die ik koester en die ik wellicht ook nog wel weer eens opnieuw zal gaan lezen.