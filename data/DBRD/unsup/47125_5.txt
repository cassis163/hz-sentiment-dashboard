Dit is een kort boek, waarin de dood centraal staat. Het is zowel bizar , grappig als aangrijpend. Het gaat over een man die huizen en inboedels opruimt en leegmaakt, en verder doorverkoopt. Zijn eigen vriendin komt echter om in een ongeval en dan begint het slechter te gaan met hem. Hij probeert zich door middel van het verzamelen van allerlei spullen zowel van zijn vriendin als later ook door het inpikken van spullen van zijn klanten zijn vriendin te herinneren en levendig te houden. Zo schept hij een vuilnisbelt van zijn eigen huis en geraakt hij langzamerhand geïsoleerd van zijn omgeving. Er loopt een tweede verhaallijn doorheen van een man die alleenstaand is en zaaddonor blijkt te zijn, die op zoek gaat naar mogelijke kinderen van hem. Beide verhalen lopen samen af naar het einde toe. Ik kwam de jonge schrijver en dichter, Maarten Inghels, enkele jaren geleden tegen in boekhandel De Groene Waterman, die mijn exemplaar voor mij tekende. Ik denk dat hij meer aandacht verdient dan hij waarschijnlijk krijgt. Maarten Inghels is nl bezieler en coördinator van het project Eenzame Uitvaarten, waarmee hij eenzame begrafenissen in Antwerpen bezoekt en een gedicht schrijft voor de overledene. Een jonge man die de dood niet uit de weg gaat en sociaal geëngageerd is. Toch vrij zeldzaam in de wereld van vandaag.