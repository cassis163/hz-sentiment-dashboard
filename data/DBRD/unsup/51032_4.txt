Je krijgt als journalist van de leadzanger van Road Rage het aanbod om, in ruil voor een exclusief artikel, drie weken lang op zijn zoontje te passen. Wat doe je dan? Juist, dan ga je op dat aanbod in. Want dit kan je doorbraak zijn. En dus vertrekt Anne Miller met Road Rage mee op tournee door Amerika. Ze heeft immers een connectie met de driejarige Row. En met zijn vader, Rory Maquary. Maar is dat wel wat ze allebei willen? Anne is tenslotte verloofd met de keurige Ian. En Rory valt helemaal niet op meisjes zoals Anne. Waarom ontkomen ze dan niet aan die aantrekkingskracht?

Vallen is een echt feelgood verhaal met een voorspelbaar einde. Maar de weg naar wat voor de hand ligt is interessant, meeslepend en ontroerend. Jackie van Laren weet je aandacht volledig vast te houden bij alles wat Anne, Rory en Row tijdens de tour meemaken. Dat is nogal wat! Het zorgt voor heel wat hectische gebeurtenissen die de nette Anne, gewend aan een leven zonder veel actie, spontaan van haar stuk brengen. Hier, in deze wereld, hoort zij toch niet thuis? Maar ook in de hectiek van het touren krijgt Anne de kans om niet alleen Rory, maar ook de andere bandleden goed te leren kennen. En terwijl dat gebeurt, worden deze vier mannen, samen met enkele anderen, ook jouw vrienden. Waarbij je hart waarschijnlijk nog het meeste smelt voor de driejarige Row(land).

Vallen is een vrij realistische weergave van de echte wereld. Eentje van uiterlijke schijn, vriendschap en ware liefde. Puur en echt. Het verhaal is vlot geschreven, beeldend en levensecht. Je hoort iedereen praten, je ziet ze struikelen, vallen en opstaan en je voelt de liefde ontstaan. Vallen is daarmee meer dan een simpele feelgood. Het is het betere boek in zijn soort en benadert het gevoel dat schrijvers als Jojo Moyes en Chantal van Gastel je kunnen geven.

Vallen doet dus waar een echte feelgood voor bedoeld is: het geeft je een goed gevoel. Met de ondertitel ‘voor je het weet ben je verliefd…’ is niets teveel gezegd. De doeltreffende hoofdstuktitels maken de geweldige leeservaring compleet.