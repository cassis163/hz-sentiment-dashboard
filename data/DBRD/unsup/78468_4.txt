De Jager Variant - Het Narrenmat is deel 1 van een tweeluik, geschreven door Ron Hartman.

De hoofdpersoon is Erik de Jager. Erik is AIVD-agent en hooggespecialiseerd in communicatie en ICT. Hij is undercover, maar als hij ontdekt dat hij door zijn eigen directeur is uitgeleverd aan de Amerikaanse maffia, stopt hij onmiddellijk met zijn opdracht en duikt onder.

Het boek begint al meteen met een spannend eerste hoofdstuk dat veel vragen oproept. Waarom vind er een aanslag plaats? Wie is de vrouw in de SUV? Waarom draagt Erik wapens en een masker?

Het boek draait voornamelijk om de verhaallijn van Erik de Jager en is grotendeels in chronologische volgorde geschreven. Dit zorgt ervoor dat je je goed in de persoon van Erik de Jager kunt verplaatsen en dat het boek prettig en snel te lezen is.
Vanaf halverwege het boek komen er opeens meerdere personen bij in het verhaal en is het even lastiger om te volgen wie wie is en wie wat zegt.

Het verhaal is geschreven met veel details, waardoor je de gebeurtenissen voor je ziet. Er zou zo een film a la James Bond van gemaakt kunnen worden.
Al met al is het een spannend en interessant boek, ik wilde absoluut verder lezen en ik zal deel 2 ook zeker gaan lezen, omdat ik graag wil weten hoe het afloopt.

Als laatste wil ik, als perfectionist zijnde, de complimenten aan Ron Hartman geven voor het feit dat er nauwelijks spel- of taalfouten aanwezig zijn in het boek!