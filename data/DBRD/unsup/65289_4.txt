Wanneer Julia Win, na tien jaar, terugkeert uit Birma, het geboorteland van haar vader, ervaart zij dat het hectische leven in New York nog altijd hetzelfde is. In Birma vond zij haar broer en raakte bezield door een prachtig liefdesverhaal. Ondanks haar succesvolle carrière als advocaat in Manhattan, is Julia in New York niet gelukkig. Haar relatie is ten einde en haar riante salaris kan niet goedmaken dat ze geen voldoening uit haar werk haalt.

Wanneer Julia een mysterieuze brief ontvangt van haar broer U Ba, besluit ze terug te keren naar Birma. Enerzijds om haar broer bij te staan, anderzijds om de onrust die haar beheerst, tot zwijgen te brengen. Een ontmoeting met een moeders wier leven een dramatische wending kreeg door de onafhankelijkheidsoorlog en waarin ze een onmogelijke keuze moest maken, is het begin van een reis vol zelfontplooiing, liefde en vergeving.

‘De stem van het hart’ is het vervolg op ‘Wat het hart kan horen’. De boeken zijn echter prima los van elkaar te lezen en, net als met zijn vorige boek, levert Sendker ook met ‘De stem van het hart’ een prachtig en diep rakende roman af.

“Aan alle kanten gespannen stilte. Ik ademde diep in en weer uit. Ik kreeg het warm. Ik zweeg beklemd en met neergeslagen ogen. Iemand schraapte zijn keel.”

Julia’s strijd loopt als een rode draad door het verhaal; er gebeurt echter nog veel meer. Sendker vertelt zijn verhaal vanuit de visie van verschillende personages, waarmee hij een uiterst boeiend en gevarieerd geheel creëert en waardoor je de verschillende personages ook goed leert kennen. Als lezer leef je met hen mee en wenst hen toe dat ze uiteindelijk krijgen dat waar zij naar op zoek zijn.

“Ik was degene die hem nog een antwoord op zijn laatste brief schuldig was. En waarschijnlijk ook op de voorlaatste. Ik wist het niet meer. De eerste paar jaar na mijn terugkeer correspondeerden we regelmatig, maar geleidelijk nam de frequentie van ons contact af.”

Niet alleen respect voor zijn karakteromschrijvingen past hier. Ook het beeld dat Sendker schetst van de burgeroorlogen en welke impact die hebben. Met een rijk pallet van kleuren schildert de auteur dit beeld voor de ogen van zijn lezers. Wat een creatieve geest bezit deze auteur. Hij laat je ruiken, voelen, aftasten en de vele emoties meebeleven. Sendker weet overigens de couleur lokale prachtig in woorden te vangen. Je ziet de omgeving, je waant je in Birma en je ervaart het drukke New Yorkse bestaan.

“Ik dacht aan mijn vader en voor het eerst in lange tijd wilde ik dat hij naast me zat, mijn hand vasthield, met zijn vertroostende stem tegen me praatte.”

Sendkers’ schrijfstijl is rijkelijk en fraai en de wijze waarop hij zijn verhaal heeft geconstrueerd is bewonderenswaardig. Kortom, dikke aanrader!
Over de auteur
Jan-Philipp Sendker werd in Hamburg geboren en is een groot deel van zijn leven werkzaam geweest als journalist. Eerst als Amerika- en later als Azië-correspondent voor de Stern. Hij is nu fulltime schrijver en woont met zijn gezin in Berlijn.

Uitvoering
Uitgever Meulenhoff Boekerij
ISBN 978-90-225-8086-8
Paperback, 250 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/