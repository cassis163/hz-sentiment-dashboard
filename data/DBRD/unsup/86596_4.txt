Door de vele interviews die overal te lezen zijn, kan je als lezer nog dieper in het leven van Mokhtar Alkhanshali duiken. Dat leven is natuurlijk nog lang niet ten einde, maar biedt al zoveel stof tot nadenken. Hoe kan iemand zijn afkomst tegelijkertijd gebruiken en er toch bovenuit stijgen? Hoe kan iemand zijn doel in het leven vinden, terwijl er daarvoor maar 'wat aangemodderd wordt'?

Hou je van koffie? Dan is dit boek niet alleen leuk om te lezen voor het bijzondere verhaal van Mokhtar, maar ook om te weten wáár koffie vandaan komt. Hoe komt het dat sommige koffiebonen veel duurder zijn dan andere? Waar zit dat verschil nu? Wat verdienen de mensen die al de arbeid doen om die koffiebonen in ons koffieapparaat te krijgen? Bewustwording van dit proces is natuurlijk ook een doel van dit boek. Dave Eggers geeft een les mee. Weet wat je koopt, eet en drinkt.

Met dit boek levert Eggers een boek af dat leest alsof het fictie is. Dat is natuurlijk een knap staaltje schrijven.Misschien voelt het op sommige momenten wel een beetje 'too good to be true'. The Monk of Mokha leest vlot, ondanks de vele beschrijvingen die in het boek voorkomen.

Het is eigenlijk genieten van begin tot einde. Een aanrader voor iedereen die een boek wil lezen waar je iets van kan leren, waar je over kan nadenken én dat toch niet té zwaar is.