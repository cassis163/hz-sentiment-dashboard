Door politieke schandalen in Zweden en Europa geïnspireerd schreef Louise Boije af Gennäs het eerste deel van de Resistance trilogie: Bloedspoor. Het boek draait om de vierentwintigjarige Sara, die na haar studie en het overlijden van haar vader naar Stockholm verhuist om een eigen leven op te bouwen. Er gebeuren echter vreemde dingen om haar heen; wordt ze gek of spelen anderen een spelletje met haar?

Boije af Gennäs gebruikt concepten zoals Instagram en andere moderne zorgen waar Sara, maar ook de rest van de afgestudeerde Westerse vrouwen zich mee bezig houden, zoals werk zoeken na een studie. Ze implementeert deze concepten in een fijne schrijfstijl vanuit het perspectief van Sara. Gedachten worden afgewisseld met dialogen, gebeurtenissen en passages uit krantenartikelen van Zweedse schandalen. Je wordt door de schrijfster meegevoerd in Sara’s leven in Stockholm, waarin steeds vreemdere dingen gebeuren, waardoor je aan de betrouwbaarheid van Sara begint te twijfelen.
De Zweedse politieke schandalen geven een extra dimensie aan het verhaal. Sara’s vader verstopte mappen met informatie over deze schandalen in zijn bureau en Sara diept ze uit. Zo komt ze er onder andere achter dat de bijdrage van menig politici aan kinderprostitutie in de doofpot gestopt wordt. Je bent, net als Sara, verontwaardigd en boos. Het geeft dat extra zetje in de richting van het vertrouwen in Sara en vergemakkelijkt je inlevingsvermogen.

Hoewel het pas het eerste deel is van de trilogie, maakt dit boek absoluut dat je meer wil weten: Wanneer eenmaal uitgelezen, zullen je gedachten nog bij het boek zweven. Is Sara gek aan het worden? Hoe is deze gebeurtenis te verklaren? Wie zit achter al deze mysterieuze dingen, en waarom? De vragen en spanning blijven hangen, waardoor je bijna niet anders kan dan het boek ijverig afspeuren naar antwoorden.
Het verhaal wordt gedeeltelijk afgesloten, maar de laatste paar bladzijden zorgen weer voor een open einde en dan kan er met spanning worden gewacht op deel 2 dat dit najaar uitkomt. Hoewel het einde wat zwak aanvoelde, kan gezegd worden dat Boije af Gennäs met Bloedspoor haar lezers geboeid, in spanning en enigszins maatschappijkritisch houdt.