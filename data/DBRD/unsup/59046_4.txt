Katharina zit op de troon, dat is waar ze haar hele leven voor heeft gewerkt. Maar nu ze eindelijk de kroon mag dragen is het volk onrustig en ontevreden. Er gebeuren dingen die ze niet onder controle heeft en er zijn geruchten over een opstand. Ook vragen de mensen zich af of haar zussen wel daadwerkelijk dood zijn, er zijn geen lichamen.
Arsinoe en Mirabella duiken onder op het vaste land bij Billy maar ze zijn beiden onrustig zonder hun gaven en Arsinoe heeft vreselijke dromen. Ze hebben maar een doel, terug naar Fennbirn. Jules is ondergedoken bij de krijgers en word de vervloekte koningin genoemd omdat haar krachten ongekend zijn.

Ik kon niet wachten om te beginnen in dit boek na Three dark crowns en One dark throne, maar toen ik begon ik met lezen moest ik mezelf er erg toe zetten om verder te lezen. Ik vond de opbouw van het verhaal erg traag, maar als je bedenkt dat deze serie eigenlijk bedoelt was als duologie is dat misschien ook wel logisch. Gelukkig was de tweede helft van het boek veel beter en spannender. Alle bekende personages hebben weer een aandeel in dit verhaal. Je ziet dat alle hoofdpersonen een behoorlijke groei doormaken, Katharina word kwaadaardig en achterdochtig en is bereid alles te doen wat nodig is om de kroon te behouden. Het maakt haar ook onzeker en ze leunt erg op Pietyr die haar overal doorheen sleept. Arsinoe is in de ban van haar dromen en vastbesloten haar doel te bereiken en Mirabella helpt haar daarbij. Jules word door de mensen om haar heen benoemd tot de Cursed queen door haar krachten die ongekend zijn. Er worden nieuwe karakters aan het verhaal toegevoegd om het verhaal een nieuw inzicht te geven, maar toch gaat het voor mijn gevoel telkens in een cirkeltje. Ik had op wat meer vernieuwing en plotwendingen gehoopt die je echt niet zag aankomen, maar die bleven helaas uit. De duistere belofte die de titel doet suggereren word wel waargemaakt, er zit een behoorlijk duister randje aan het verhaal. Ze ondervinden allemaal dat magie altijd een prijs heeft en die komt innen wanneer je het het minste verwacht. Het eind van het verhaal miste voor mij wat, waar is de dikke clifhanger die je doet verlangen dat het volgende deel er al aan komt. Wel is het fijn dat er aan het eind duidelijk is wat er met Katharina aan de hand is.

Ik vond dit deel helaas een teleurstelling na de voorgaande delen, ik miste de spanning van de onderlinge strijd geheel. Ook klonk het voor mij weer als hetzelfde liedje maar dan met een paar nieuwe karakters. Daarentegen vond ik het ook wel een spannend boek en heb ik mij er evengoed mee vermaakt alleen het miste iets. Ik hoop heel erg dat deel 4 een enorme knaller gaat worden.