Eenmaal ontsnapt aan haar geweldadige pleegmoeder, verhuist Olivia naar Rosetown. Een huilende baby in de nachtelijke uren, triggert bij Olivia verborgen herinneringen en ze gaat op zoek naar haar familie. De zoektocht heeft een reeks aan emotionele gebeurtenissen tot gevolg.

Na een confrontatie met haar pleegmoeder bemachtigt Olivia een tweetal dossiers, redt ze een mishandelde hond en vindt ze het lichaam van een jong indianenmeisje in het ijskoude water van de rivier. Olivia raakt verwikkeld in een macaber spel. Iemand heeft het op haar gemunt en ze dreigt alles kwijt te raken.

“Wanneer ze nog maar enkele tientallen meters van het huisje is verwijderd, hoort Olivia twee schoten. En dan is het stil. Ze wacht het echter niet af, maar ze rent nu nog harder dan eerst.”

De vermissing van nog meer meisjes die door niemand gemist lijken te worden, doen bij Olivia vermoedens reizen. Ze geraakt echter zelf in het ‘verdachtenbankje’. Olivia slaat op de vlucht, maar probeert tegelijkertijd de waarheid te achterhalen. Tijdens haar zoektocht naar de moordenaars van de indianenmeisjes leert ze een paar tienerhoertjes kennen. Door hen komt ze tot een schokkende ontdekking.

“Wanneer Eileen dan een narrige blik in de achteruitkijkspiegel wierp, keek Olivia strak naar buiten. Naar het donker van de avond. Naar niets eigenlijk, want alleen hier en daar was dan een licht te bekennen. Ver weg. Eenzaam. Ergens op de prairie.”

Eising levert met ‘Bloedspoor’ een spannend boek af over misbruik en moord. De auteur laat haar lezers bovendien op treffende wijze kennismaken met de wereld van tienerprostitutie. Een actueel, maar nog té onbekend thema. Eising werd, tijdens haar periode als maatschappelijk werker in Canada, geconfronteerd met de gruwelijkheden die dit met zich meebrengt. In Nederland is het probleem echter niet minder schrijnend. Verhalen over loverboys komen tenslotte veelvuldig voor.

“Ze incasseert de beledigingen en de bedreigingen gelaten. Door de jarenlange pesterijen en liefdeloosheid in het algemeen heeft ze een dikke huid gekregen. En soms lijkt ze zelfs op een verwrongen manier te genieten van het effect dat ze heeft op de mannen die zich stuk voor stuk bedrogen voelen.”

Eising ziet kans haar lezers continu te boeien, zowel in de spannende als de emotionele delen van het verhaal. Haar schrijfstijl is onverminderd fijn ondanks het feit dat het thema van het boek met zich meebrengt dat de stijl een iets andere is dan in haar voorgaande boeken. Persoonlijk vind ik dat echter zeer verfrissend. Eising laat hiermee een andere kant van haar talent zien en dat doet zij zeer verdienstelijk.

Over de auteur
Anneke Eising woont in Swifterband en is een bevlogen auteur die schrijft over hetgeen haar raakt. De auteur studeerde aan de Universiteit Manitoba en de Pedagogische Academie.

Uitvoering
Uitgegeven via Mijnbestseller
EAN: 9789463187114
Paperback, 313 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/