Het is niet te verwonderen dat er op het boek een ronde sticker plakt met daarin het hoofd van Karin Slaughter en "aanbevolen door Karin Slaughter" erop. De beide schrijfsters zijn qua onderwerpen en stijl zeer inwisselbaar en het kan dan ook niet anders of ze zijn fan van elkaars werk. Ook qua kwaliteit doen ze niet voor elkaar onder. En die kwaliteit is zeer hoog. Met "Zonder Angst" heeft Lisa Gardner een boek afgeleverd waar ze fier op mag zijn. Hoofdpersoon van dienst is opnieuw D.D. Warren en is misschien wel het beste D.D. Warrenboek dat tot nu toe verschenen is. Het boek is spannend van de eerste tot de laatste bladzijde. De verhaallijn is zeer goed uitgewerkt met personages die uit het papier springen. De hoofdstukken zijn afwisselend geschreven vanuit het perspectief van D.D. Warren en Adeline Glen/Hay. Lisa Gardner wisselt bovendien ook voortdurende tussen vertellen in de derde persoon (Warren) en de eerste persoon (Glen/Hay). Dat houdt het tempo van het boek zeer hoog. Het is moeilijk om het boek opzij te leggen omdat het steeds weer aan je blijft trekken tot de laatste bladzijde omgeslagen is. Een boek dat een maximumscore meer dan waard is.