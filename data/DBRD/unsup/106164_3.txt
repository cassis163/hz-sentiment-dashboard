Headlines is de titel van een thriller geschreven door Eric Agten waarin de krant Het Belang van Limburg een belangrijke rol speelt. De schrijver neemt ons mee achter de schermen van Het Belangske, de populairste krant in Vlaams Limburg. Een boek dat je meesleept tot de laatste bladzijde.

Het boek van Eric Agten dat op een zeer korte periode van 12 dagen werd geschreven, verscheen in 2004 in de winkels. De schrijver is geboren in Heusden-Zolder in het jaar 1962. Hij werkte zelf vele jaren in Concentra en kent heel het bedrijf. In zijn boek heeft hij de kennis die hij heeft over Limburg en de werking binnen Concentra mooi verwerkt. Het is zelfs nog een droom geweest van hem om te werken als journalist, maar deze studierichting werd hem vroeger afgeraden. Hij begon na zijn studies als boekhouder bij Het Belang en werkte uiteindelijk toch ook vele jaren als freelance sportjournalist. Headlines werd in 2004 genomineerd voor de Schaduwprijs, maar het was Freddy Michiels die met het boek Het Hollywood complot won.

Het verhaal gaat over Pierre Lodewijks die al zeer lang bij de populaire Limburgse krant Het Belang van Limburg werkt. Het is een man die nooit iemand kwaad doet, hij draagt elk seizoen van het jaar witte kousen in sandalen en woont nog thuis bij zijn moeder. Door het vroege overlijden van zijn vader werd hij immers de man in huis. Pierre vond nooit een vrouw maar vulde de leegte met vieze boekjes of een wandeling langs de ramen van de Chaussée dAmour. Een typische eenzame man met veel routine in zijn leven, een vaste job en dus weinig zorgen. Tot op een dag een man vermoord wordt teruggevonden met zijn abonneenummer van Het Belang van Limburg op zijn voorhoofd. Het was dus geen gewoon ongeval. Lodewijks wordt gechanteerd door een zekere Rio, die anoniem aan hem bekent dat hij de moordenaar is. Op deze manier wordt Pierre echter medeplichtig. Hij zal in opdracht van Rio fraude moeten plegen opdat de Nummermoordenaar niet weer toeslaat. Pierre kan geen kant meer op en staat er helemaal alleen voor. Uiteindelijk neemt hij Michel van Camp, een jonge ambitieuze journalist in vertrouwen. Van Camp wil van deze mysterieuze moord echter gebruik maken om de oplage van de krant te doen stijgen.

Het verhaal begint met het einde, dit is een stijlfiguur dat in medias res noemt. Pierre Lodewijks wordt op heterdaad betrapt met de handen nog om de keel van de zojuist vermoordde Michel Van Camp, een journalist die ook bij Het Belang werkt. De zesenveertig jarige man die in zijn hele leven nooit iets verkeerd deed, belandt in de gevangenis. Vanaf het begin weet je hoe het verhaal eindigt, maar niet hoe alles is gebeurd. Als je het boek begint te lezen zit je al meteen met vele vragen. Dit helpt het boek met het opbouwen van spanning. Doordat je vanaf het begin veel vragen had ging je nieuwsgieriger lezen, daarom vond ik deze stijlfiguur zeker een geschikte keuze. Het vertelstandpunt wisselde vaak in het verhaal, zo kon je de gedachten van de verschillende personages beter volgen en kwam je ook meer te weten. Zo werd het verhaal niet te langdradig.

De auteur die zoals eerder vermeld lange tijd bij de krant werkte kent alle kneepjes van het vak. Het is dan ook niet verwonderlijk dat dit boek vol staat met weetjes en historische feiten uit de levensloop van de krant. Het gaat zelfs zo ver dat je jezelf wel eens afvraagt of sommige passages wel iets te maken hebben met het verhaal. Je kan je makkelijk inleven in het verhaal omdat het zicht zo dichtbij afspeelt, in Limburg, dit maakt het ook realistischer. Ik denk dat het verhaal eerder bij Limburgers in de smaak zou vallen omwille van de herkenbaarheid en het verheerlijken van Limburg zelf. Ik vind dat de personages zelf weinig verrassend zijn, vrij oppervlakkig en erg karakteristiek, zonder enige poging tot nuance.
Eric Agten weet overduidelijk waarover hij schrijft, zolang het over de krant gaat. Van zijn kennis van het politiewereldje ben ik iets minder overtuigd. Het is zijn eerste en enigste boek dus hij had nog geen ervaring met boeken schrijven, maar ik vind dat hij wel een mooie en vlotte stijl heeft. Dit komt waarschijnlijk doordat hij veel ervaring heeft opgedaan toen hij een lange tijd bij de krant werkte. Zo gebruikt hij vele mooie spreekwoorden als van een koude kermis thuiskomen en het hemd was nader dan de rok. In het boek leek het ook of Agten veel opzoekwerk gedaan had, aangezien hij veel citaten gebruikt zodat het boek professioneler is en je wat langer kan nadenken over de betekenis ervan. Een voorbeeld hiervan is: Eifersucht ist eine Leidenschaft die mit Eifer sucht was Leiden schafft. en zo zijn er nog vele anderen.
De headlines die de auteur bij het begin van elk hoofdstuk heeft geplaatst zorgen ervoor dat je goed kan volgen hoe de moordzaak verloopt doorheen het verhaal. Ze geven duidelijk en kort de gebeurtenissen weer.
De titel van het boek is zeer goed gekozen. Alles draait rond de headlines of de hoofdpunten van de krant. Het is echter geen speciale titel waarover je moet nadenken, maar dit hoeft ook niet.

Het is een geweldige thriller, vol spanning, ik zat op het puntje van mijn stoel en hield mijn hart vast. Het boek heeft een goed einde en is helemaal niet voorspelbaar door alle mysteries en misleidingen die er zijn. Je kan je goed inleven doordat alles in de buurt, in Limburg gebeurt. De spanning wordt mooi opgebouwd, de lezer wordt geregeld op het verkeerde been gezet, en het einde is verrassend... Is dit niet de definitie van een thriller? Eric Agten is zeker een schrijver om te blijven volgen.