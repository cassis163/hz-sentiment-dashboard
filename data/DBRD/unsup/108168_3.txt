Speuren naar en beschermen van bedreigde planten.
De auteur en hoofdpersoon Carlos is opgegroeid in Asturië, Noord Spanje met o.a. de Picos de Europa, middenin de natuur. Zijn ouders hebben daar een finca, waar zijn vader trouwens behoorlijk op de natuur ingrijpt, een moeras drooglegt, een heuvel slecht! Vooral zijn moeder brengt hem de liefde voor de natuur bij, zij leert hem planten kennen, stekken, zaaien etc.
Een bezoek aan de Royal Botanic Gardens in Kew Londen is beslissend voor zijn leven. Daar wil ik werken! Hij solliciteert en mag als vrijwilliger beginnen. Later krijgt hij er een baan en als hij intern solliciteert naar een opleiding wordt hij na een zware selectie aangenomen. De opleiding is een overweldigende uitdaging, hard werken en veel studeren. Maar elke vezel in zijn lichaam is doordrongen van een passie voor het beschermen van planten, bloemen die op het randje van uitsterven verkeren. Of erger nog die ten prooi dreigen te vallen aan de farmaceutische industrie, omdat ze geneeskrachtige eigenschappen bezitten.
Het beschermen van deze planten, bloemen betekent ook zaad winnen en veilig stellen voor de toekomst. En als het lukt in de kassen van Kew opnieuw laten ontkiemen en opgroeien. Dat proces verloopt geen keer hetzelfde. Het lijkt een beetje op al kokend een recept verzinnen. Voor mij klinkt het als het werk van een detective: observeren, uitproberen, trek ik de juiste conclusie van oorzaak en gevolg, is het trial-and-error… maar daarvoor zijn de zaden te uniek, te bedreigd. Het moet eigenlijk meteen ‘raak’ zijn.
Een openbaring voor mij, als leek, is te lezen dat bloemen van geslacht kunnen veranderen; eerst mannelijk dan vrouwelijk of omgekeerd!
Niet alleen de fysieke natuur, flora en fauna, is een passie voor Carlos, maar alles wat er mee te maken heeft ook. Studie, reizen in-dienst-van, lezen in tijdschriften. Zo leest hij in het Curtis’s Botanical Magazine een artikel over de Lobelia vagans en direct start zijn detective brein. Als het ontkiemen en tot bloei brengen lukt en ook nog het terug vinden van de verloren gewaande bloem in de oer natuur, dan krijg je een poëtische beschrijving van deze ervaring.
Je moet niet alleen bioloog zijn, je moet geobsedeerd zijn door, je laten vangen door de bedreigde plant. Waarom lukt het niet om het zaad te laten ontkiemen. Hoe kan ik de code kraken? Wat is het belangrijkste bij dit werk? Doorzettingsvermogen is in ieder geval een eerste vereiste!
Als je vermoedt dat het leven van Oscar saai is, alleen maar in dienst van bedreigde planten, ga dan maar eens met hem mee op reis in Zuid Amerika naar Bolivia, Peru… avontuurlijke reizen… gevaarlijke reizen! Het boek laat mij op een andere wijze kijken naar bloemen bijv. de waterlelie, naar de natuur als ik in andere landen op vakantie ben. Het mooiste zou zijn de landen te bezoeken die hij zo prachtig beschrijft.
In het boek staan veel Latijnse namen van flora opgenomen, die mij niet veel zeggen, maar met behulp van google/afbeeldingen wordt het boek nog duidelijker. Zeker als je dan ook nog een filmpje van Carlos zelf tegen komt! Dan gaat het geheel leven.
Voor leek, bioloog, natuurvorser of gewoon voor iemand die van de natuur houdt: dit boek is een aanrader

.