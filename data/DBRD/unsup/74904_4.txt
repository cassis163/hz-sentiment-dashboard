Tijdens wat een gezellige vader-zoon visuitstap moest worden, slaat het zoontje letterlijk het lijk van een jonge ballerina aan de haak. De enige duidelijke aanwijzing is de camera op statief die vlakbij in het bos op de plaats delict gericht staat. Het nummer ‘4’ is in de lens gekrast.
Het topteam van inspecteur Holger Munch wordt opnieuw samengeroepen. Holger komt terug uit verlof en haalt Mia Krüger, die net ontslagen is uit een afkickkliniek en op het punt staat te vertrekken voor een zonovergoten vakantie, over om zich mee over de zaak te buigen.
Wanneer er al snel meer soortgelijke moorden worden gepleegd, wordt de druk op het team om met resultaten te komen zeer groot.
Terwijl Mia vecht met de demonen uit haar verleden, wordt ze ook nog eens onder druk gezet om een corrupte collega te ontmaskeren. Al snel lijkt het haar allemaal te veel te worden.

‘De jongen in de sneeuw ‘ gaat van start met een korte intrigerende proloog. Het is een bijzonder stukje voorgeschiedenis, waarbij je als lezer onmiddellijk nieuwsgierig wordt naar wat er nu verder gaat gebeuren met deze personages. Het wakkert de ‘goesting’ om het boek te lezen aan.
In het eigenlijke verhaal worden een aantal personages opnieuw voorgesteld, waaronder Holger Munch en Mia Krüger. Daarnaast worden er vele nieuwe personages geïntroduceerd, waarvan velen maar een zijdelingse rol in het verhaal speelden, maar toch nogal uitvoerig werden voorgesteld. Dat zorgde soms voor verwarring, omdat het er soms voor zorgde dat je als lezer de draad van het verhaal wat kwijtraakte. Focus was dus wel nodig.

Bjørk schreef het verhaal in meerdere delen, waardoor er toch voldoende snelheid in zat (ondanks de vele nieuwe personages die werden geïntroduceerd).
Doordat er meerdere verhaallijnen waren, die tegelijk werden uitgewerkt, zat er veel variatie in het boek. Dit zorgde er echter ook voor dat het eigenlijke verhaal van ‘de jongen in de sneeuw’ misschien iets te beperkt uitgediept werd.

‘De jongen in de sneeuw’ is het derde boek van Samuel Bjørk, waarin het team Munch-Krüger een hoofdrol spelen. Als verhaal is het boek perfect op zich te lezen. Je mist dan vooral de achtergrond van het onderzoeksteam, maar Bjørk komt daar regelmatig op terug in het verhaal zelf.
‘De jongen in de sneeuw’ past perfect in de reeks van topthrillers van Bjørks hand.