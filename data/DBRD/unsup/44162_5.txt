Een doodgewone dag is een boek zonder letters maar met een mooi verhaal. Dat verhaal ontstaat tijdens het kijken naar de prenten in dit boek. Een jongetje staat op, de kamer is een beetje rommelig zoals je ziet. Overal valt iets te ontdekken.
Op de tweede pagina roetsjt hij van de trapleuning af, maar wat zie je daar? Als je door het raam naar buiten kijkt zie je een echte boef (met ooglap) die een konijn steelt!
Het deed mij een beetje denken aan die filmpjes die je soms op social media ziet. Er speelt zich op de voorgrond iets grappigs af en dan wordt er na het kijken gevraagd of je de aap die voorbij kwam ook gezien hebt.
Het gezin gaat gezellig ontbijten maar wat is dat? Buiten gaat de dief zijn eigen gang.
En zo gaat het eigenlijk het hele boek door. Het grappige is, zodra je de dief hebt gezien let je minder op wat er op de voorgrond gebeurt…….Dat zullen de kinderen ook snel hebben waardoor het een echt leuk en interactief boek zal zijn.
Ik vind het een vernieuwend boek, tegenwoordig wordt alles voor onze kinderen ingevuld en “voorgezegd” hierdoor wordt de fantasie van het kind minder geprikkeld. Ik denk dat dit boek echt een leuke aanvulling zal zijn tijdens een voorleesuurtje.
Ik las gezellig verder en moest tot mijn verbazing uitvinden dat de dief helemaal niet slecht is. Een mooie insteek voor een gesprekje over een eerste indruk. Iedereen denkt dat de dief steelt en slecht is en dan verrast hij de lezer aan het einde van het verhaal.

Door de bijzondere invulling van de prenten, met kleuren en patronen is dit een echt mooi en gelukkig ook stevig prentenboek. Het bekijken waard!