Ik was zo blij toen ik hoorde dat Karakter Uitgevers ook de ‘Sea Breeze’ serie van Abbi Glines ging uitgeven. Ik heb de eerste vijf boeken van de serie al in het Engels gelezen maar nu het eerste deel ‘Adem’ in het Nederlands is verschenen ga ik ze zeker opnieuw lezen.
Abbi Glines is namelijk een van mijn favoriete schrijfsters in mijn favoriete genre (New Adult) Romance.

Alle boeken van de serie ‘Sea Breeze’ spelen zich af in het fictieve kustplaatsje Sea Breeze aan de zuidkust van Alabama. Abbi Glines is zelf woonachtig in het zuiden van Alabama, maar omdat ze geen bestaande plaats wilde gebruiken verzon ze ‘Sea Breeze’. Het is grotendeels gebaseerd op Orange Beach.

Adem is het eerste boek dat Abbi Glines ooit heeft geschreven. In eerste instantie heeft ze ´Breathe´ geschreven als Young Adult boek. Het werd gepubliceerd door Wild Child Publishing op 16 mei 2011. Het gehele boek werd vanuit Sadie´s perspectief geschreven . Toen Abbi een contract tekende bij Simon en Schuster, imprint Simon Pulse wilden ze dat het boek beter zou passen bij de andere boeken in de serie. Daarom is besloten om het boek vanuit meerdere perspectieven te schrijven en er komen meer erotische scènes in voor. Deze versie is uitgebracht op 4 juni 2013.

'Adem' is het verhaal van de zeventienjarige Sadie en tiener rockidool Jax. Sadie is recentelijk vanuit Tennessee verhuist naar Alabama. Haar moeder is zwanger en alleenstaand omdat beide vaders geen rol spelen in haar leven. Omdat de zwangerschap haar zwaar valt kan Sadie’s moeder niet meer werken en gaat Sadie in haar plaats tijdens de zomervakantie. Ze krijgt de baan als huishoudelijke hulp in de prachtige villa van Jax Stone op het privé-eiland van Sea Breeze.
Dit soort ‘Assepoester’ meets ‘Rockidool’ verhaal spreekt mij erg aan. Het maakt niet uit, uit welk milieu je komt , liefde overwint alles.
De karakters zijn heel goed uitgewerkt. Sadie haar karakter is gevormd door alles wat ze in haar leven heeft meegemaakt. Ze is daarom niet meteen onder de indruk van een Jax. Pas als ze de ware Jax ontdekt wordt ze verliefd op hem. De jongen die tijdens de zomer onderduikt in Sea Breeze, omdat hij alles wat met zijn bekendheid te maken heeft wilt ontvluchten, is de ware Jax, een jongen die dol is op zijn broertje Jason en veel geeft om zijn jonge fans. Maar of de liefde alle obstakels kan omzeilen die hierdoor op hun pad komen dat lees je tijdens dit geweldige en adembenemende liefdesverhaal.
De verhalen van Abbi Glines zijn superromantisch en smaken altijd naar meer. Gelukkig is het tweede deel het verhaal van Marcus. Een lieve jongen die ook in dit boek een grote rol speelt. Ik hoop dat Karakter ook dit deel snel zal uitgeven.