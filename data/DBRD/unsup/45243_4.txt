afschrikwekkend maar vooralmooi!,Het is een leuke bijkomstigheid een antwoord te vinden op de vraag of dit boek zou hebben bestaan zonder Crimezone.nl. René Ostendorf is namelijk de winnaar van de schrijfwedstrijd Duizend woorden spanning, die in samenwerking met Crimezone.nl in 2008 is georganiseerd. Wat aan geen twijfel onderhevig is, is de keuze van de jury. Het boek Eensgezind bewijst onomstotelijk dat René Ostendorf een goede schrijver is.
De journaliste Sabine van der Keuken neemt een interview af bij Bram en Ellis Janson. Sabine schrikt van hun plan om over 6 dagen met hun hele gezin, waaronder hun 2 dochters Gwen en Tori, collectieve euthanasie te plegen. Aanleiding van dit afschuwelijke voornemen is alle tegenslag die het gezin in korte tijd is overkomen. Aanschaf van een eco-woning vol lekkages, faillissement van de aannemer, een dure beleggingshypotheek, de kredietcrisis en het plotselinge ontslag van Bram waardoor hij zijn eindejaarsbonus ook nog misloopt, zijn een paar van deze tegenslagen.
Rond dezelfde periode doet Tori een mislukte zelfmoordpoging nadat ze op school voortdurend is geterroriseerd door klasgenootjes. Tot overmaat van ramp lijdt Gwen aan de dodelijke hersenaandoening Vanishing White Matter.
Sabine wordt verzocht de laatste dagen van het gezin Janson te verslaan in het Delta Magazine. Ze wil echter meer te weten komen over de gezinsleden en op die manier voorkomen dat hun plannen werkelijkheid worden. Een schijnbaar onmogelijke speurtocht naar meer informatie begint, informatie die alleen maar te halen is bij het gezin dat alleen maar meer in zichzelf gekeerd raakt naarmate het vaker wordt benaderd. En de klok tikt onverbiddelijk voort
René Ostendorf weet een schrijnend verhaal, dat is geïnspireerd op een waar gebeurd gezinsdrama, op werkelijk ontroerende wijze te vertellen. Hij maakt inzichtelijk wat er zich binnen de collectiviteit van het gezin werkelijk afspeelt. Daarnaast wordt de rol van ieder individueel gezinslid op werkelijk indringende wijze in beeld gebracht.
Met succes is onderzoek verricht naar de hersenziekte Vanishing White Matter, een feit dat voor de betrokken lezer begrip kweekt voor het onomkeerbare besluit van de Jansons.
Met dit debuut zal de naam Ostendorf zeker een begrip worden, een goed merk. Het is met stelligheid een opmaat naar meer goede volgelingen van Eensgezind.
Want deze jonge auteur heeft alles in huis wat hem succes kan brengen, of anders gezegd, wat zijn naam definitief kan vestigen.
En Crimezone.nl en de overige juryleden (onder wie Roel Janssen en Lieneke Dijkzeul) hebben destijds de juiste deelnemer tot winnaar gekozen, dat moge ook gezegd worden!