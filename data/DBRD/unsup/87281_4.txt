Een scheiding is niet alleen een zaak tussen twee volwassenen, zeker niet als er kinderen mee gemoeid zijn. Dit is ook het geval in het gezin van Merel Mus.
Merels ouders zijn gescheiden omdat haar vader een relatie met een jonger iemand had. Merel en haar broer Brix wonen bij haar moeder en op een dag komt het nieuws binnen dat de moeder een relatie heeft met de meest ergerlijke leerkracht op Merels school. Hier hebben beide tieners geen zin in en gaan dus ook alles doen om de relatie te laten mislukken.
Maar hoe ver kan je gaan en als je te ver bent gegaan om je doel te bereiken, wat zijn de consequenties? Kan je nog rustig slapen wetende wat je uitgevreten hebt?
Mus is een young adult boek dat kan gelezen worden vanaf +13 tot +90 (en zelfs ouder). Kristof Desmet heeft duidelijk beschreven hoe een puber zich, op dit ingrijpende moment in zijn/haar leven, moet voelen. Je hebt het al moeilijk om het verlies van één van de ouders te verwerken, want een scheiding telt ook als een verlies. Daar komt bovenop dat je sowieso met jezelf in de knoop zit en dan komt er iemand doodleuk je thuisbasis binnenvallen en zet daar ook nog eens heel je wereld op zijn kop.
De gevoelens van Mus zijn heel duidelijk in beeld gebracht en naar mijn inziens gaan heel veel jongeren zichzelf in het verhaal van Merel kunnen terugvinden. Maar ook volwassenen staan dikwijls niet stil met wat een scheiding allemaal teweegbrengt omdat ze op dat moment meestal met zichzelf bezig zijn en denken “oh, ze zijn groot genoeg, ze redden zich wel of ze komen er wel zelf uit”.
Dus, lezen dit boek. Al is het dat je er een krop van in de keel krijgt.