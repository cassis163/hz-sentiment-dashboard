De stilte van het water, debuutroman van Norman Jansen, Futuro uitgevers: een roman waar je stil van wordt. Het indrukwekkende en op waar gebeurde feiten gebaseerde verhaal van een jonge moeder die noodgedwongen haar land verlaat en op zoek gaat naar een beter bestaan voor haar en haar gezin. Haar reis , waarbij zij geconfronteerd wordt met corrupte landgenoten en hulpverleners, is gevaarlijk en gecompliceerd en leidt haar vervolgens naar de harde, niets ontziende wereld van de mensensmokkel en mensenhandel.
Na een korte inleiding waarbij je kennis maakt met de hoofdpersonen, zuigt het boek je mee naar het HaIti van 2010, juist op het moment dat het toch al zo arme en corrupte land, wordt getroffen door de grootste aardbeving ooit. Door de mooie, ingetogen en gedetailleerde beschrijving van de situatie, wordt de lezer als het ware getuige van de desastreuze gevolgen van deze natuurramp en volgt hij/zij het leven van de hoofdpersoon Ladymia en haar familie gedurende hun reis naar hopelijk een beter bestaan.
Dit indrukwekkende verhaal is op sympathieke, vlotte en gemakkelijk te lezen wijze geschreven. Tussen de regels door lees je de compassie van de auteur. Wie zo kan schrijven, moet wel een enorm mededogen hebben met zijn verdrukte medemens.
Een boek dat ontroert en je aanzet tot denken; over onvolkomenheden en misstanden bij overheden en hulpverlenende instanties, maar ook over thema’s als vluchtelingen, mensensmokkel en mensenhandel en. Wellicht moet je na het lezen van dit boek , je eigen (voor)oordeel over deze onderwerpen nuanceren.
De stilte van het water van Norman Jansen is een must-have voor een ieder die altijd al iets over mensenhandel en mensensmokkel wilde weten, maar ook voor de professionals die alles al weten en nu eens een waar gebeurd en deels autobiografisch verhaal willen lezen.
Kortom, voor een ieder die vanuit welke professie of motivatie dan ook, geïnteresseerd is in deze materie.
Van de auteur, Norman D. Jansen, die durft te debuteren met deze actuele, maar tevens beladen thema’s , gaan we in de toekomst hopelijk nog veel horen (lezen).