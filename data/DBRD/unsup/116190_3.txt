"De Dan Brown van de lage landen"..zo wordt het boek geframed. En inderdaad, er zijn heel veel elementen uit de Dan Brown boeken die ook hier naar voren komen. Speurtocht, kort tijdsbestek, achtervolging, geheime gangen, cultus, raadsels. Sinds de kennismaking met Dan Brown zal dit allemaal niet verrassend zijn voor de lezer, om niet te zeggen weinig origineel.

Lukt het Windmeijer dan toch om dit boek boven het maaiveld van de Dan Brown klonen uit te tillen? Gedeeltelijk zou ik zeggen...

Ik zou het boek willen opsplitsen in de verhaallijn en de achtergrond, het idee dat eraan ten grondslag ligt.

Het verhaal zelf is weinig origineel, Peter de Haan moet op zoek naar een ontvoerde vriendin, krijgt mysterieuze aanwijzingen en wordt van hot naar her gedirigeerd, dwars door Leiden. Hier en daar een ongeloofwaardige achtervolging, ontsnapping uit een politiebureau, geheimzinnige figuren met pijl en boog (heus waar..), ondergrondse gangenstelsels, fakkels...Het hoort er allemaal bij en is naar mijn mening niet heel erg origineel. Het verhaal wordt op zich goed verteld, maar het kon mij niet echt pakken.

Dan het idee erachter...het hele concept. Dat vond ik dan wel weer origineel en goed in elkaar gestoken. Er zijn twee andere verhaallijnen naast de Indiana Jones achtige kapriolen van onze held Peter de Haan. Via visioenen wordt het verhaal van Paulus herverteld en via terugblikken het verhaal van Tiny en zijn bekering van priester tot volgeling van een andere geheime cultus.
In deze verhaallijnen legt Windmeijer de grond onder het boek. Er is echter één groot probleem, Windmeijer doorspekt alles met een eindeloze reeks aan Bijbelteksten. Alle evangeliën komen voorbij, Handelingen, Korinthiers, Romeinen, Efezen, Jesaja, Psalmen..het houdt niet op. En om hier niet de weg kwijt te raken is het handig om enigszins onderlegd te zijn in de Bijbel. Voor iemand die vroeger is opgevoed met de bijbel is het interessant om de boel eens van een andere kant te bekijken, maar als je totaal niet thuis bent in de bijbel denk ik dat het lastig wordt om het te blijven volgen.
En als je dan de weg kwijt raakt is het enige wat overblijft een flinterdun verhaal over een speurtocht met achtervolging waarin te pas en te onpas "hora est" wordt geroepen...

Dus drie sterren, vier voor het idee, twee voor de speurtocht...dat maakt wat mij betreft drie.