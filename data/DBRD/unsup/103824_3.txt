Het is op zich al omgeven met een horrorachtig sfeertje als je leest dat de auteur William Gay, in 2012 is overleden en dat dit verhaal ‘Zusje dood’ nog niet af was. Geen gewone thriller, ook geen expliciete horror maar een combinatie van beide genres. Helaas zal er niet meer van Gay verschijnen want de op 70 jarige leeftijd overleden auteur had naast ‘Zusje dood’ alleen ‘Schemer’ in Nederland op zijn naam staan. In Amerika was Little Sister Dead, Gay’s vierde roman. Jammer want er was nog meer dan voldoende groeipotentie aanwezig.

In ‘Zusje dood’ maken we kennis met David Binder. Deze merkwaardige schrijver ontvangt voor zijn werk van de uitgever een voorschot van 5.000 dollar en wint de Faulkner prijs dat nog eens 10.000 dollar oplevert. Alleen..... het boek verkoopt nauwelijks. Om toch in het ritme te blijven volgt hij de raad van zijn literair agent Pauline Siebel op, om een ‘tussendoortje’ te schrijven. Hij vertrekt met zijn vrouw Corrie en dochter Stephie naar een rustige omgeving en koopt een woning die al langere tijd leeg staat. Inspiratie puttend uit de omgeving, begint hij aan zijn verhaal waarbij fantasie en werkelijkheid eerst nog hand in hand gaan maar daarna door elkaar gaan lopen.
Er gebeuren merkwaardige dingen in en rond de hoeve van Beale.

De schrijfstijl van William Gay is als een diamant, ruw en nog ongeslepen. Geen mooi in elkaar overlopende scenes maar alles ietwat hoekig met soms ruw afgebroken hoofdstukken. Dat is in dit verhaal niet anders. In verschillende tijdzones beschrijft Gay wat er zoal op de hoeve is gebeurd. Achtereenvolgens in 1785, 1933 en Binders leven vanaf 1982 zijn dat de belangrijkste pijlers waar het verhaal op leunt. Met voortdurend associaties tussen die tijdvakken en zoekend naar verklaringen voor de toch wel vreemde zaken die Binder en zijn gezin overkomen. Het is niet zozeer de spanning die hier zegeviert maar voornamelijk de zoektocht naar overeenkomsten tussen alles wat er gebeurt en in eerste instantie onverklaarbaar lijkt. Enig vermogen tot combineren van zaken wordt van de lezer wel verlangd.

Eindoordeel: 3 sterren

Spanning: 3 sterren
Plot: 3 sterren
Leesplezier: 3 sterren
Schrijfstijl: 3 sterren
Originaliteit: 3 sterren
Psychologie: 2 sterren