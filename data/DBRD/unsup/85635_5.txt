Minette Walters schreef dit korte verhaal als een gift bij de "maand van het spannende boek" in 1999. Heel knap, om een echt spannende intrige "รก la Walters" te schrijven in zo'n beperkte omgeving: immers zo'n boekje is, vergeleken met haar andere boeken, nauwelijks groter dan 1 of 2 hoofdstukken. Toch is ze er in geslaagd een hele intrige op te zetten waarin 3 moorden en een brandstichting voorkomen, een vreemd raadsel, de achterklap van een klein dorp, vooroordelen, arrogantie en misdaad.

De moord op twee oudere dames, die wonen in een engels landhuis, een "manor", wordt al snel in de schoenen geschoven van Patrick, een Iers die met zijn gehandicapte ouders in Lavenham wonen. Maar is hij werkelijk de schuldige? Siobham, getrouwd, twee kinderen, succesvol in zaken, is ook van Ierse afkomst. Zij heeft een nichtje van Patrick in dienst als kindermeisje. Zij twijfelt aan zijn schuld. Komt dat omdat zij ook Iers is? De politie denkt dat Ieren voor elkaar op komen, maar is dat wel zo? Ieren hebben immers altijd ruzie onder elkaar?

Tijdens een (sociaal verplicht) diner (waar zij en haar man Ian een bloedhekel aan hebben) geeft Siobham ongezouten haar mening aan bepaalde dorpsgenoten en hun arrogantie en heerszucht. Niet bepaald iets waar zij zich geliefd mee maakt.

Als Patrick moet voorkomen inzake de moord, worden zijn ouders getiranniseerd door dorpsgenoten. De politie neemt het allemaal minder serieus, omdat de "ouders van Patrick liegen dat het gedrukt staat" en Siobham heeft het gevoel dat ze tegen een muur praat als ze bij de politie is.

Wat is er werkelijk aan de hand? Wat voor rol speelt de brand hierbij? Is die aangestoken, of is het gekomen door een smeulende sigaret?

Helemaal in de Walters stijl, met een plattegrond, kranteberichten, etc. Door het weglaten van nevenintriges een beknopt verhaal, maar zeker niet minder van kwaliteit. Opnieuw een echte Minette Walters!