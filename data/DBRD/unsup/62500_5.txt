Koningsmoord is het bloedstollende vervolg op de roman 'Kroonprinses'. Opnieuw gaat het over vrouwen aan of dichtbij de macht. Ditmaal wordt vooral het leven van Linda Lykke Jacobsen onder de loep genomen, de vrouw van de sociaal-democratische politicus, Gert Jacobsen, die al heel haar getrouwde leven, onder zijn gewelddadig schrikbewind leeft.

Het boek is zeer beklemmend en hoewel ik het vervolg al ken van de verfilming, wil ik het zo snel mogelijk uitlezen. Wat macht met een mens doet, wordt zwaar op de korrel genomen. Er zitten quotes van Kierkegaard in en er wordt vrij veel naar Macchiavelli verwezen. Vooraan opent het boek dan weer met een citaat van Bill Clinton: "Politics gives guys so much power that they tend to behave badly around women. And I hope I never get into that." Tja...

Het proces van hoe een vrouw niet zomaar uit een dergelijke geweldsituatie kan stappen, maar het zichzelf verwijt en afhankelijk wordt van de geweldenaar, wordt zeer raak geportretteerd. Holst weet waarover ze schrijft en ze doet dit met branie.

Ook de pijnlijke machtsstrijd binnen de grote sociaaldemocratische partij, die na de verkiezingen zware verliezen lijdt, wordt verder uit de doeken gedaan, wat je op het puntje van je stoel doet zitten.

Toch wordt het geheel ook overgoten met een droge, humoristische saus. Dit alles resulteert in een machtig verhaal, zeer goed uitgewerkte karakters en uitermate relevante themaâ€™s (geweld tegen vrouwen. niets ontziende politieke strijd). Aangezien het derde boek van de trilogie jammer genoeg niet in het Nederlands uitgegeven is, ga ik dit in het Zweeds lezen omdat het Deens niet tot mijn talenkennis behoort. Wordt dus vervolgd!

Voor de categorie: Een boek dat verfilmd is en een trilogie (deel 2)