Je moet iets hebben met de psychiatrie en er zelfs een beetje bezeten van zijn wil je er zo over kunnen schrijven als Carla de Jong in haar boeken doet. Haar fascinatie voor het gedrag van mensen drijft haar tot grote hoogten, dat heeft ze eerder met haar psychologische roman Retraite laten zien. Waarschijnlijk is haar schrijftalent en de kennis van de psychologie de ultieme combinatie die het beste bij haar naar boven haalt.
Haar laatste boek, Serpent, kan hier misschien het antwoord op geven.
Birgitta Reve, inspecteur van de Gooise politie wordt samen met brigadier Peter Zabel naar een laffe roof gestuurd op een bejaarde dame. Twee jeugdige tasjesrovers overvallen Tessa van Leeuwenhoek die daaraan bezwijkt en overlijdt. Kort daarna blijkt Ragna Ooms, op een personeelsfeestje, vergiftigd te zijn. Zij komt te overlijden. Ragna was als leerling psycholoog werkzaam in de kliniek van haar oom, Walter Ooms. Het toeval wil dat Birgitta met de tweede man van deze kliniek, de psychiater Anton Zwiers, een heftige relatie heeft.
Een relatie die is ontstaan tijdens de vriendschap die Birgitta had met Antons echtgenote Jeanet, met wie hij inmiddels in scheiding ligt.
Birgitta en Peter gaan samen het onderzoek in en ontdekken dat Ragna een duister verleden heeft en met seks alles weet te bereiken wat op haar verlanglijstje staat. Dat ze daar heel ver in wil gaan, blijkt als schriften van Ragna worden gevonden waar vrij detaillistisch het een en ander staat opgetekend. Zij lijkt een heel ander persoon te zijn dan haar vader, de tv-presentator Raymond Ooms, de buitenwereld wil laten geloven. De tegenwerking die door deze landelijke beroemdheid wordt ontketend, bemoeilijkt het onderzoek en frustreert de zoektocht naar de moordenaar van Ragna volledig. Een waarlijk psychologische oorlog wordt tussen de vele belanghebbenden ontketend, met als inzet de goede naam van veel maatschappelijk geslaagde personen.
In een spannend en soms ook emotioneel verhaal brengt Carla de Jong mensen die lijden aan een borderline persoonlijkheidsstoornis voor het voetlicht. Met hoofdrolspelers die door hun kennis de rol van hulpverlener vervullen, maar door hun gedrag zelf borderliners lijken.
Carla de Jong schept voortdurend situaties waarin menselijke karakters in haast uitzichtloze situaties worden gemanoeuvreerd. En toch lukt het steeds weer om enkele gedragsveranderingen te creëren, zodat weer een stapje gezet kan worden naar een oplossing. Een oplossing die niet door iedereen als zodanig gezien zal worden.
Met Serpent levert Carla de Jong niet alleen een goed boek af, ze geeft hiermee ook een objectief beeld van de wereld van de hulpverlener en patiënten. Twee werelden die soms benauwend dicht bij elkaar liggen.
Sterke dialogen waarbij het evenwicht tussen de medische en maatschappelijke wereld goed in stand wordt gehouden. Kortom, een sterk boek met een inhoud die zo kan meedingen naar een nationale prijs.