Na haar eerste 2 boeken gelezen te hebben, had ik een soortgelijk boek verwacht. Mijn verwachtingen werden zelfs nog overtroffen. Dit is geen chicklit meer maar een volwassen liefdesroman. Ella lijkt het goed voor elkaar te hebben met een vriend die van haar houdt en die met haar verder wil. Dan wordt ze overvallen in de winkel waar ze werkt. Voor haar een moment om haar leven onder de loep te nemen. In plaats van aan haar vriend denkt ze op dat cruciale moment aan een jeugdvriendje, Dex. Aan die impuls geeft ze toe en dat verandert haar hele leven. Het verhaal wordt geschreven vanuit 3 lijnen. Ella in het heden, in het verleden, en het verhaal zoals ze dat opschrijft van haar oma. Oma speelt net als Dex een belangrijke rol in haar leven. Hun levens blijken helemaal niet zo verschillend te zijn. Langzaam komt Ella erachter wat er echt belangrijk is. Een mooie roman waarin je je echt kunt verliezen.