Ondanks dat Karin Slaughter momenteel een van de meest succesvolle thrillerauteurs is, had ik nog niets van haar gelezen. Daar is met Zoenoffer verandering in gekomen. Zoenoffer is het tweede boek van de Sara Linton-reeks. Als ik dit geweten had, zou ik eerst het eerste boek gelezen hebben. Met de (hoofd)personages was ik dan al bekend geweest.
Dit alles neemt niet weg dat Zoenoffer een boek is dat zeer de moeite waard is om te lezen. Over een onderwerp dat ík nog niet eerder in thrillers ben tegengekomen: sexueel misbruik van kinderen. Het boek is ten dele spannend. De hoofdstukken die dat niet zijn, zijn eerder aangrijpend. Deze variatie is absoluut niet nadelig voor het verhaal. Voor Zoenoffer is dit juist een goede mix, want niet ieder hoofdstuk hóeft spannend te zijn.
Het boek heb ik hoofdzakelijk in de trein gelezen. Ik vond het iedere keer jammer op de plaats van bestemming aan te komen.
Zoenoffer is goed en vlot geschreven. Dan weer spannend, dan weer aangrijpend en meeslepend. Tijdens het lezen heb ik geen moment mijn aandacht verloren. Mijn kennismaking met Karin Slaughter is me dan ook goed bevallen.