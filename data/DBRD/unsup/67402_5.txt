Een dikke pil, hoewel die bij de andere twee delen verbleekt, vol met spanning en geweldige personages. Justin Cronin heeft met De Twaalf, het tweede deel van De Oversteek-triologie, een boeiend boek geschreven. Noord-Amerika is bijna ontvolkt, het enige wat er nog leeft is een handjevol mensen en de Viralen. De enige manier om alle Viralen te doden en weer een leven op te kunnen bouwen is door De Twaalf te vernietigen, de eerste twaalf dragers van het virus.

Het tweede deel begint met een korte samenvatting van 3 pagina's van het eerste deel. Het leest als een soort bijbel en de manier waarop Cronin een samenvatting plaatst is origineel en leuk gedaan. Hij heeft de belangrijkste dingen genoemd zodat je eventjes terug kan halen wat er ook al weer in die voorgaande 1000 pagina's was gebeurd. Daarna krijg je verhalen te lezen van gewone mensen ten tijde van de uitbraak.
Net als in het eerste deel komen Peter en consorte weer terug, maar je maakt ook kennis met een aantal nieuwe, geweldige personages, allemaal zo mooi beschreven dat je meteen om ze geeft en stuk voor stuk met een mooi achtergrond verhaal waardoor je het gevoel hebt alle personen door en door te kennen, zonder dat Cronin een boek aan elk personage hoeft te wijden.
Ondanks de vele personages is het niet verwarrend wie wie is en het enige wat af en toe lastig is, is de tijd waarin het boek zich afspeelt.

De zinnen zijn in De Twaalf iets makkelijker dan in De Oversteek, waardoor het wat makkelijker leest, maar verder verandert de schrijfstijl niet. De beschrijvingen (ook van mensen hun gedachtes) blijven mooi en treffend.
"Boven hen begon het hemelruim donker te worden, het kleurenpalet verdiepte zich naarmate de dag ruimte maakte voor de avond."
Een voorbeeld is het citaat hierboven, een duidelijke en vooral ook mooie omschrijving waarvan het boek stikt!

De Twaalf beantwoordt een heleboel vragen die in De Oversteek zijn opgeroepen maar roept ook een heleboel nieuwe vragen op waardoor je des te nieuwsgieriger wordt en nog sneller door wil lezen!
Hoewel het boek heel anders was dan verwacht is het zeker een vervolgdeel dat je met een voldaan gevoel zal achterlaten en je alleen nog maar nieuwsgieriger maakt naar het derde deel!