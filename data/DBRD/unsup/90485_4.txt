Good Food is het inspirerende kookboek van Laurianne Ruhé. Met haar boek en bedrijf GoodFoodTransition richt ze zich op de positieve verandering die goede voeding voor mens en maatschappij kan betekenen. Met leuke voorbeelden laat ze zien dat er voor iedere ongezonde gewoonte, een gezond en vaak nog lekkerder alternatief bestaat. Dus begin vandaag nog met het maken van gezondere keuzes en gun jezelf een healthy, happy life!

Op 4 oktober 2010 zei Laurianne haar eigen lichaam ‘Stop!’. Ze bleek fysiek en geestelijk aan het eind van haar latijn. Rusten en de tijd nemen was de enige oplossing. Jarenlang had ze zelf geleefd op energiedrankjes, pakjes, blikjes en diepvries, omdat in haar drukke leven met een intensieve baan, een baby en vrienden geen ruimte was voor bewustzijn en gezonde voeding. Deze ‘system breakdown’ zoals ze zelf schrijft, was voor haar de omslag. Ze besloot de wereld van helende voeding in te duiken en ontdekte hoe hoofd en lijf onlosmakelijk met elkaar verbonden zijn en hoe goede voeding haar herstelproces bevorderde. Stap voor stap voelde ze zich beter en inmiddels is ze gezond, krachtig, fit, slank en energiek als nooit te voren. Dat gevoel gunt ze iedereen en Good Food helpt je op weg.  

Laurianne werkt in de praktijk met vijf stappen die uiteindelijk leiden tot een leven vol ‘Good Food’. Het begint bij bewustwording. Voeding maakt ons tot wie we zijn, dus het gaat erom dat je weet wat je eet zodat je de juiste keuzes kan maken, die passen bij jou als persoon. De volgende stap is om je ongezonde gewoonten te vervangen door gezonde gewoonten waar je ook nog blij van wordt! Dus vind je gif, ontgift en kies voor ‘Good Food’. De verandering in jezelf, de weg naar ultieme gezondheid volgt dan vanzelf. Goede, gezonde voeding verandert je lijf en leven positief, dus ga ervoor!

Good Food, oftewel Clean Eating, is in Amerika al jaren een fenomeen. Het gaat uit van het eten van pure, gezonde producten en voedingsstoffen uit de natuur. Dit zijn ingrediënten die door je lichaam herkend worden, waarvan je lichaam weet wat ermee moet gebeuren en die de hoeveelheid afvalstoffen in je lijf tot het minimum beperken. Hierbij kies je in je dagelijkse voeding voor 80% voor onbewerkte voeding zonder kunstmatige kleur-, geur- en smaakstoffen. Ook eet je zo weinig mogelijk moeilijk verteerbare producten, dus zoveel mogelijk lactosevrij en glutenvrij. Tot slot neem je geen genetisch gemanipuleerde producten en snelle suikers. Dat is de basis om de allerbeste versie van jezelf te worden!

Laurianne weet als geen ander weet hoezeer je gehecht kan zijn aan bepaalde ‘slechte’ gewoontes, daarom laat ze je zien hoe je hier een gezonde draai aan kan geven. Een Good Food-lifestyle moet immers haalbaar zijn, dus nooit zondigen gaat toch niet werken. Doe het alleen op een leuke en lekkere manier! Laurianne laat zien hoe je zelf paprikachips maakt, wat je kan kiezen als je dol bent op frisdrank, zwarte koffie of pinda’s. Alles om te zorgen dat je gewoon chips, koekjes, cake, taart, friet met mayo of pizza kan blijven eten, alleen dan net even anders!

Inspiratie voor echt Good Food vind je in Laurianne haar recepten. Ze geeft je een lijstje sappen, 7x ontbijt, 7x lunch, 7x diner, gezonde zoete en hartige snacks en gezonde dips en sauzen. Allemaal om een gezond alternatief te vinden voor die lastige momenten. Denk aan hartige ontbijtmuffins, boekweitpannenkoeken, quinoa-dadelbrood, homemade granola, lijnzaadcrackers, bananenbrood, guiltfreepizza, falafelburger, pompoenrisotto, dadel-kokosballetjes, worteltaart en een chocolade milkshake… Mmm! Dat klinkt als smullend de beste versie van jezelf worden!

Guiltfree pizza
Ingrediënten
Voor het deeg
250 gram havermout
2 eetlepels boekweit
200 ml water
2 eieren
2 handjes walnoten
2 eetlepels Italiaanse kruiden
8 zongedroogde tomaatjes

Voor de topping
Tomatensaus (passata di pomodoro)
1 ui
1 teen knoflook
1 tomaat
1 paprika
handje zwarte olijven
handje gesneden champignons
een scheut olijfolie
Pecorino, geraspt
handje rucola

Bereiding
Verwarm de oven voor op 180°C. Mix de walnoten, de Italiaanse kruiden en de zongedroogde tomaten in een keukenmachine. Doe de havermout, de boekweit, de eieren en het water erbij. Mix alles totdat het mengsel glad is. Bekleed een ovenplaat met bakpapier en smeer het mengsel erop uit. Maak de bodem lekker dun, dan krijg je een knapperige pizza. Bak de bodem 10 minuten in de oven. Haal de pizzabodem eruit en besprenkel deze met olijfolie. Doe nu de tomatensaus op de bodem, daarna de groenten en als laatste de kaas en daaroverheen een geperste teen knoflook. Houd de rucola nog even apart. Bak de pizza een half uur in de oven. Haal uit de oven en garneer met rucola.

Good Food is een inspirerend boek uit het hart geschreven. Laurianne is een echte ervaringsdeskundige die beide kanten van het verhaal kent en snapt dat eten vooral ook leuk moet blijven. Haar recepten geven geweldige gezonde alternatieven voor de perfecte balans. Een super boek!

www.dehippevegetarier.nl