Het grote poetsboek is geschreven door Diet Groothuis. Zij is dichter, literatuurwetenschapper en poetsgoeroe. Vijf jaar lang verzamelende ze in haar column in Trouw de tijdloze wijsheid over schoonmaak. Met zelfspot, humor en een frisse blik heeft ze er een boek van gemaakt.

Twee weken geleden heb ik Diet ontmoet tijdens een poetscollege bij boekhandel Osinga in Nunspeet. Voor mij een thuiswedstrijd. Tijdens dit poetscollege vertelde Diet over lentekriebels. Als de lente aangebroken is krijgen veel mensen last van lentekriebels, oftewel, het is tijd voor de grote schoonmaak. Nu doen we tegenwoordig niet zoveel meer aan die grote schoonmaak, dus dan denk je dat die lentekriebels dan ook wel uitblijven. Niets is minder waar, ik heb het zelf aan de lijve ondervonden. Ineens die drang om schoon te maken. En niet zoals je het meestal doet, een beetje met de Franse slag, maar echt schoonmaken, uitgebreid poetsen. Toch elke keer weer vreemd, zelfs mensen die totaal niet van schoonmaken houden, door de lentekriebels wordt er toch weer even wat uitgebreider schoongemaakt. Geen grote schoonmaak zoals vroeger, maar toch…

Diegene die denkt dat 'Het grote poetsboek' betekent dat er trucjes in staan zodat je bijna niets meer hoeft te doen komt bedrogen uit. Daar is maar 1 middel voor, een hulp in de huishouding. Nee, in Het grote poetsboek geeft Diet tips om op eenvoudiger wijze, met het gebruik van goedkopere middelen, die zelfs beter zijn voor het milieu, je huis onder handen te nemen. Tips uit vroegere tijden.

Vroeger waren er niet zoveel soorten schoonmaakmiddelen als nu. Als je nu alleen al in de supermarkt kijkt, staan er schappen vol met schoonmaakmiddelen. Zijn deze wel allemaal nodig? Sommige zijn misschien handig voor het gemak, maar waarom zoveel verschillende, soms dure, middelen kopen, terwijl je met een klein aantal standaardproducten net zo goed kan schoonmaken. Zelf een blik werpend in de kast, was ik toch even verbaasd van wat ik allemaal had staan. Moet eerlijk bekennen dat er nog veel stond vanuit de tijd dat ik bij een groothandel in schoonmaakbenodigdheden werkte, maar waarom nog zoveel hiervan bewaren en soms zelfs weer aanvullen met dure schoonmaakmiddelen. 'Het grote poetsboek' leert je dat je niet zoveel nodig hebt om je huis weer schoon en hygiënisch te krijgen.

Het grote poetsboek bevat wetenswaardigheden, handige schema’s, duurzame tips en trucjes. Tevens is het boek voorzien van vrolijke illustraties en zo nu en dan lezen we een sprekend gedicht. De omslag van het boek heeft van zichzelf al een vrolijke en heldere uitstraling en dit zien we ook in het binnenwerk terug.
Diet heeft alles op een begrijpelijke wijze beschreven en verweeft er zelfs een beetje humor in. Wat ik zelf heel goed vind is dat ze ook de kinderen hierin betrekt. Tegenwoordig zijn de kinderen zo druk met van alles en nog wat, dat ze vaak niet meer mee hoeven te helpen in huis. Maar waarom eigenlijk niet? Door middel van een schema geeft Diet aan wat een kind op een bepaalde leeftijd zou kunnen doen en zo haar/zijn bijdrage kan leveren aan de huishoudelijke klusjes.

Door gebruik te maken van haar tips, trucjes en schema’s kun je het noodzakelijk kwaad dat schoonmaken en opruimen heet, op een meer gemakkelijke en meer relaxte manier doen. Maar pas op, het kan zijn dat je tijdens het lezen al zo’n ontzettende schoonmaakdrang krijgt, dat je 'Het grote poetsboek' echt even weg moet leggen. Ik heb in ieder geval de soda, schoonmaakazijn en groene zeep in huis gehaald en merk dat ik de laatste dagen met iets meer plezier aan het poetsen ben. Nu jij nog…