Het museum van zonderlinge zaken. Een romantisch en sprookjesachtig verhaal dat verteld wordt door middel van 2 perspectieven. Aan de ene kant is er het verhaal van Coralie, een meisje van 10 dat opgroeit bij haar vader en een huishoudster in een omgeving die in de ogen van velen niet geschikt zou lijken voor een jong meisje. Zij weet echter niet beter en schikt zich in haar lot. Ze doet bijna alles wat haar vader van haar vraagt en hij gaat daar heel ver in.
Aan de andere kant wordt het verhaal verteld van Eddie, een gevluchte immigrant die zijn schepen achter zich verbrand heeft en een nieuwe weg ingeslagen is.
Er vindt een grote ramp plaats in een textielfabriek en daarna wordt er een vrouw vermist. Eddie probeert in opdracht de vermiste vrouw op te sporen en Coralie probeert zichzelf te vinden. Tijdens Eddies onderzoek raakt hij in de ban van Coralie en Coralie van hem. Verwacht echter niet een heel romantisch verhaal want de gebeurtenissen die om hen heen plaatsvinden staan meer centraal dan de liefde tussen deze twee mensen.
De combinatie van deze twee verhalen met de geschiedenis van het New York in het begin van de vorige eeuw en de mooie vertelkunst van Alice Hoffman maakte dit boek zeer de moeite waard.
Ik wist weinig van deze periode en vond de strijd tussen het museum van Coralies vader en het attractiepark dreamland best intrigerend. Dan brandt dreamland ook helemaal af en de vraag is wie daar achter zit. Is de vader van Coralie wel zo eerlijk als hij zegt dat hij is?
Dit is geen boek dat je weg kunt leggen en na een paar dagen weer verder kunt lezen, de beschrijvingen van de karakters en de gebeurtenissen is erg uitgebreid en haalt soms de snelheid uit dit verhaal. Het einde is verrassend en laat weinig vragen voor de lezer over. Een boek voor lezers die echt in een verhaal willen opgaan