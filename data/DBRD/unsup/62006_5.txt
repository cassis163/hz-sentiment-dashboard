Horst was een voor mij onbekende auteur. En toen ik las dat Rode Sneeuw het zevende deel is, in de reeks rondom Inspecteur William Wisting, zonk de moed mij eerst in de schoenen. Maar dit was slechts van zeer korte duur. Dit deel is namelijk het eerste deel waarmee de auteur internationaal doorbreekt. Om deze reden wordt het gepresenteerd als het eerste deel van het Wisting Kwartet. Speciaal hiervoor schreef de auteur een introductie omtrent het verleden van Wisting zodat het voor alle lezers mogelijk is dit deel goed te lezen.

Zoals eerder gezegd maken we kennis met William Wisting, een doorgewinterde ervaren inspecteur bij de Noorse politie met een rugzak vol ervaring.

"Een plaats delict was als een kunstwerk. Elk klein detail van een schilderij, van een afzonderlijke penseelstreek tot het voltooide werk, vertelde iets over wie de schilder was."

Het boek begint met een bizarre reeks inbraken waarbij ook een moord is gepleegd. Vanaf dat moment volgen de vreemde gebeurtenissen elkaar in rap tempo op. Niets is wat het lijkt.

Horst weet de omgeving met zo'n precisie te omschrijven dat je jezelf waant in het prachtige Scandinavische landschap. Hij omschrijft het geheel als een waar schilderij, met de details als kers op de taart en behandelt het als een delicatesse waarvan de lezers geduldig dient te genieten.

De spanning in het boek heeft een uitstekende, stijgende lijn. Wanneer je denkt te weten hoe het zit, gooit Horst er even een twist in die maakt dat je aan alles twijfelt wat je dacht te weten. Pas een het einde vallen de puzzelstukjes als een legpuzzel in elkaar.

Wisting komt over als een lieve, soms wat norse en wantrouwige man met een hart van goud. Deze goedheid is voelbaar gedurende het hele boek. Wisting lijkt een vaderfiguur, ook naar de lezer en hierdoor draag je hem direct een warm hart toe.

Met Rode Sneeuw weet Horst zich sterk op de kaart te zetten en mag zich wat mij betreft met trots voegen tot de lijst met top Scandinavische thrillerauteur die reeds zijn doorgebroken in Nederland. Iets om zeer trots op te zijn. Ik kan dan ook niet wachten op volgende delen rondom het Wisting Kwartet.