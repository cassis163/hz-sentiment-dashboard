Alison Belsham begon aanvankelijk te schrijven met de ambitie een scenarioschrijver te worden – en werd in 2000 geprezen voor haar visuele verhalen in de Orange Prize for Screenwriting. In 2001 was ze genomineerd in een BBC Drama Writer-competitie. In 2016 presenteeerde ze op het Pitch Perfect-evenement van het Bloody Scotland Crime Writing Festival haar eerste misdaadboek, De Tattooverzamelaar, en werd uitgeroepen tot winnaar. Uitgevers waren zeer enthousiast en stonden in de rij om haar een contract aan te bieden. In Nederland is het The House of Books waar het boek in september zal verschijnen.

Marni tatoeëert al sinds haar achttiende, negentien lange jaren waarin ze duizenden vierkante meters huid van tattoos had voorzien. Ook op conventies is ze altijd te vinden, ook nu bij een conventie in Brighton. Helaas komt ze daar ook mensen tegen die ze liever even niet wil zien zoals haar ex-man Thierry. Ze zijn al twaalf jaar gescheiden, maar Marni heeft nog steeds gevoelens voor Thierry. En hun co-ouderschap maakt het er niet makkelijker op. Als Marni iets in een afvalcontainer wil gooien vindt ze een gevild lijk. Francis Sullivan, net gepromoveerd, wordt op de zaak gezet. Hij ontdekt dat er een seriemoordenaar rondloopt die de tatoeages van de lichamen van zijn slachtoffers afsnijdt. Hij roept de hulp in van Marni, omdat zij als geen ander thuis is in de wereld van tattoos.

De tattooverzamelaar start met een fragment dat overduidelijk de dader betreft. In het boek zijn meerdere fragmenten van de dader, die te onderscheiden zijn doordat ze cursief gedrukt zijn en omdat er een romeins cijfer boven staat. Maar bij geen enkel fragment zal duidelijk zijn wie de dader is. Het boek heeft meerdere verhaallijnen, onder andere die van Marni en van Francis Sullivan. Door de beeldende schrijfstijl wordt er van elk personage een duidelijk beeld geschetst en de uitwerking van de personages is met zorg gedaan. Het is niet moeilijk om alles voor je te zien en een goed beeld te schetsen van alle gebeurtenissen en hoe de personages zich profileren. Door te starten met een fragment waarin helder wordt beschreven wat de dader met zijn slachtoffer doet, ontstaat er gelijk een mooi spanningsveld, al kan het fragment voor een niet ervaren thrillerlezer wel wat gruwelijk overkomen.

Marni en Francis zijn personages waar gelijk al veel sympathie voor is. Marni, een beschadigde vrouw maar wel sterk en Francis, een man die op zeer jonge leeftijd gepromoveerd is en zich moet zien te bewijzen. De partner van Francis, Rory, heeft een promotie voorbij zijn gaan en is niet altijd even fair tegenover Francis. Hij probeert hem zelfs te dwarsbomen waardoor het oplossen van deze zaak er niet makkelijker op wordt. De interacties tussen de personages zijn voorzien van diepgang maar ook humor, liefde en vriendschap komen om de hoek kijken. Geweldige personages die deze thriller net dat beetje extra geven.

De fragmenten van de dader vertellen veel over deze persoon, en de beweegredenen worden duidelijk maar wie er daadwerkelijk verantwoordelijk is blijft lang diep verborgen. Door meer vragen op te roepen dan antwoorden te geven weet de auteur voortdurend de nieuwsgierigheid te prikkelen en met regelmaat voor verrassende wendingen te zorgen. Zo wordt er uitgewerkt naar een plot die zeker voor een verrassing zorgt, een plot die niet makkelijk te voorzien zal zijn. De spanning in De tattooverzamelaar is soms even wat aan de vlakke kant maar toch geeft de auteur meer dan genoeg redenen om door te blijven lezen. De tattooverzamelaar is een meer dan prima debuut, met memorabele personages, en smaakt zeker naar meer!

Deze recensie is eerder gepubliceerd op VrouwenThrillers.nl
http://www.vrouwenthrillers.nl/index.php?page=boekopisbn&isbn=9789044353884