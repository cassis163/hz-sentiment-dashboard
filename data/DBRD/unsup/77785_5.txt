Winter, het vierde deel van de Lunar Chornicles van Marissa Meyer is onvoorstelbaar goed. Ik was al enthousiast over de eerste drie delen op de kleine voorspelbaarheden na, maar dit boek, dit in principe, afsluitende deel is gewoon onverklaarbaar verslavend. Ik dacht dat ik er wel een week of 2 voor nodig zou hebben om door de ruim 800 pagina's te komen. Maar niets was minder waar. Na 4 dagen legde ik het boek opzij en het leek alsof mijn leven net zo compleet als incompleet was.

Zoals ik ook bij de andere boeken had genoemd, keek ik in het begin op tegen alle perspectiefwisselingen. Maar in dit boek, nee in deze hele serie, is dat zo goed gedaan. Alles loopt vloeiend in elkaar over. Soms miste ik enkele details van een hoofdpersonage, maar dat zorgde ervoor dat ik bij de les bleef en kleine eigen invullingen in het verhaal kon brengen. De personages zijn zo interessant en goed uitgewerkt dat het net goede vrienden van me leken te zijn aan het eind en daardoor vond ik het jammer dat het verhaal af was.

Hierboven vertelde ik dat ik in de andere delen sommige aspecten voorspelbaar vond, in 'Winter' bleek dat helemaal voorbij te zijn. Ik werd zo opgeslokt in het verhaal dat ik er nauwelijks bij stil kon staan over wat er als volgende zou gebeuren, en dat was fantastisch. Het hele verhaal leek wel een grote, lange film waar ik de komende tijd nog vaak aan zal terug denken. En hoewel ik alle personages uitstekend uitgewerkt vond, zijn er twee personages mijn favoriet geworden. Thorne en Cress zijn zowel samen als individueel misschien nog een beetje afstandelijk maar zij intrigeren mij het meest.

Marissa Meyer is nog altijd een expert in het aanreiken van puzzelstukjes, heel veel puzzelstukjes en die op wonderbaarlijke wijze uiteindelijk allemaal in elkaar passen. Dat bewijst ze wel in Winter. Ik hoop dat er in 'Alle Sterren', dat eind juli verschijnt allerlei verhalen zijn opgenomen van de personages die we kennen, misschien ook wat minder bekende personages, maar zeker Thorne en Cress! En hiermee durf ik nu al te stellen dat de Lunar Chronicles mijn favoriete boekenserie van dit jaar is geworden!