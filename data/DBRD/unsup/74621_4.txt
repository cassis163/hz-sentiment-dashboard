Kan het universum twee personen bij elkaar brengen? In What If It’s Us (in het Nederlands vertaald als: Wat als dit het is) van Becky Albertalli en Adam Silvera ontmoeten twee jongens elkaar toevallig in het postkantoor. De vonk slaat over, maar de twee verliezen elkaar uit het oog ... en vinden elkaar weer terug. Is dit een speling van het lot?

Arthur is voor het eerst in New York om stage te lopen bij het advocatenkantoor van zijn moeder, terwijl Ben gekluisterd is aan de stad omdat hij naar een zomerschool moet om met zijn vrienden mee te kunnen naar het volgende jaar. Wanneer de twee elkaar ontmoeten op het postkantoor, staat Ben net op het punt om een grote doos met spullen van zijn ex op de post te doen.

Meteen is er een aantrekkingskracht tussen de twee jongens, maar door een erg New Yorks overdreven huwelijksaanzoek verliezen de twee elkaar uit het oog, zonder dat ze namen of telefoonnummers hebben kunnen uitwisselen. Was hun ontmoeting toevallig en eenmalig, of is het voorbestemd dat ze opnieuw bij elkaar zullen komen? En misschien wel écht bij elkaar zullen komen?

Geslaagde combinatie
In What If It’s Us bundelen Becky Albertalli (Love Simon) en Adam Silvera (They both die at the end) hun krachten. Deze twee steengoede schrijvers zetten samen een hedendaags liefdesverhaal neer. Waar Becky juist een warm gevoel geeft aan de lezers met cheesy liefdesplots en een happy ending, geeft Adam Silvera vaak juist een iets donkerder randje aan zijn boek door het einde al te verklappen en daarbij de personages niet altijd hun happy ending te gunnen.

Het is een interessante combinatie tussen de twee schrijvers, maar een goede combinatie is het absoluut. Door de mix van schattige flirts en fangirlende gedachten met juist af en toe wat moeilijkere thema’s, wordt What if it’s us een heel realistisch verhaal. De bubbly romance speelt de boventoon, maar er is ook ruimte voor thema’s als afkomst, zelfacceptatie en het LGBTQ-er zijn in een vrij conservatieve gemeenschap. Het boek combineert het geeky enthousiasme van Albertalli en het realisme van Silvera’s boeken.

Als je een boek van één van de twee schrijvers hebt gelezen, zul je herkennen wie welk personage geschreven heeft. Zo schreef Becky Albertalli de passages van Arthur en Adam Silvera de hoofdstukken vanuit Bens perspectief. Toch is er geen stijlbreuk. Als Albertalli en Silvera samen een pseudoniem zouden hebben bedacht, zou ik geen moment hebben geweten dat het boek door twee auteurs was geschreven. Slechts aan de karakters en bepaalde referenties naar bijvoorbeeld Harry Potter herken ik de schrijvers. Becky en Adam hebben daarin dus enorm goed samengewerkt en het lijkt ook wel of ze in elkaars hoofdstukken hebben ge-edit om er een goed geheel van te maken.

Realisme en personagevoorkeuren
Wat What if it’s us een enorme aanrader maakt naast het realistische aspect, is de humor. In het boek zitten leuke grappen, of gewoon zulke awkward momenten dat je er meteen om moet lachen (let vooral op de scène met de panini). Ik was zelf bovendien een enorme fan van het personage Dylan. Dylan is de beste vriend van Ben in het boek, en de beste was hij zeker! Dylan is een vrij over-the-top personage, maar daarmee juist enorm hilarisch. En omdat de andere personages juist wat minder overdreven zijn, is er een hele goede balans en maken juist de reacties van Ben en andere vrienden dat Dylan’s oneliners en overhaaste relaties extra grappig overkomen.

Gek genoeg waren het voor mij juist de bijrollen die eruit sprongen in dit boek. Naast Ben is ook barista Samantha geweldig als ze met haar social media skills Ben helpt om Arthur terug te vinden, en de enorm sarcastische collega’s van Arthur op het advocatenkantoor zijn erg vermakelijk om te lezen als Arthur maar weer blijft kletsen in plaats van te werken. Arthur en Ben zelf zijn leuke personages, maar hebben voor mij niet echt een likeability factor. Arthur loopt namelijk wel erg hard van stapel in zijn verliefdheid en wordt daardoor ook snel enorm jaloers, ook op momenten waar ik het onterecht vond. Arthur was af en toe best wel een drama queen. Vergeleken met hem lijkt Ben lijkt juist helemaal niet zo enorm verliefd en hij houdt teveel geheim om echt open te staan voor een goede relatie. Ondanks dat ik toch enorm uitkeek naar wat er zou gebeuren tussen Arthur en Ben en of de liefde ze gegund zou zijn, had ik ergens wel het gevoel dat ze te verschillend van elkaar waren en eigenlijk niet helemaal eerlijk een relatie in gingen.

Dat de hoofdpersonages niet mijn favoriete personages waren, maakt dat ik het boek niet zo goed kon vinden als mijn favoriet van Becky Albertalli genaamd Simon VS the Homo Sapiens Agenda. Waar Becky Albertalli en Adam Silvera in hun eerdere boeken ook referenties maken naar de hedendaagse popcultuur, vond ik het in dit boek op sommige pagina’s net iets teveel. In het boek staan namelijk enorm veel verwijzingen naar Hamilton en Dear Evan Hansen en als je daar fan van bent is het leuk, maar als je het niet kent, snap je de grapjes en liedjes niet altijd en is het meer iets waar je maar doorheen leest. Als bijna een hele pagina er dan vol mee staat, voegt het niet echt veel toe aan het plot.

Emotionele rollercoaster
Gelukkig was er genoeg aan het boek om wel van te genieten. What if it’s us is een lief verhaal, maar tegelijkertijd ook een emotionele rollercoaster. Het is een boek waar je blij van wordt, maar waarin ook de nodige spanning zit zodat je op meerdere momenten meteen naar het volgende hoofdstuk móét bladeren. Ondanks de bijna 400 pagina’s race je door het boek heen en blijf je na het einde nog even verbaasd achter. Ik heb enorm genoten van What if it’s us en hoop dat Becky Albertalli en Adam Silvera in de toekomst opnieuw hun krachten zullen bundelen!