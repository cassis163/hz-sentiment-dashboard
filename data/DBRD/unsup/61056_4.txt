Ik heb me zeer goed vermaakt met de humoristische stijl van Van Kooten. Hij slaagt er ook in Veertig weer in om alledaagse zaken een prettige vorm van herkenbaarheid mee te geven. Veertig bestaat uit drie verhalen. In Lâ€™ecrivan gaat de schrijver naar Frankrijk om te beginnen aan een nieuw boek. Prostatitis gaat over de ontstoken prostaat van de schrijver. Natuurlijk wordt het bezoek aan de dokter hierin uitgebreid beschreven. Tot slot het meesterlijk beschreven verhaal Willem over de dood van de hond van de familie. Door de verfijnde en ontroerende beschrijving hebben veel lezers naar een zakdoekje moeten zoeken. Veertig is een al wat ouder boek van Kees van Kooten, maar daarom niet minder de moeite waard. De omschrijving evergreen past zeker bij dit boek.