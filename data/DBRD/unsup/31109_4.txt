In ‘Wayan’ vertelt auteur Jolanda Maurer-Tamerus het aangrijpende en op ware feiten geïnspireerde levensverhaal van I Nengah Hartawan (Wayan). De gebeurtenissen spelen zich af op Bali in Indonesië.

De feeërieke wereld, de rijke cultuur en de overweldigende natuur van Bali worden overschaduwd door de bittere gevolgen van de langdurige en bloedige genocide op de (vermeende) leden van de Partai Komunis Indonesia (PKI). De PKI was de communistische politieke partij in Indonesië die werd opgericht in 1914 op initiatief van Henk Sneevliet. Dit roerige politieke klimaat én de moord op zijn vader, spelen een grote rol in het leven van Wayan.

Maurer-Tamerus ziet kans het verhaal van Wayan op een dusdanige wijze te vertellen dat de lezer met regelmaat moeite zal hebben zijn emoties te bedwingen. De auteur combineert een fraaie schrijfstijl, prachtige sfeertekeningen van Bali en zeer levensechte en dus geloofwaardige dialogen. Vaak zijn het één of twee elementen die door een auteur bovengemiddeld goed worden beheerst; Maurer-Tamerus beheerst het allemaal.

“Zijn artistieke broer Lipur maakte voor Wayan het fascinerende Barong Keketmasker van een kokosnoot. De klapper is beschilderd met enorm grote, indringende ogen, een rode neus en vier slagtanden in een brede, open muil.”

Bijzonder is bovendien de wetenschap dat Wayan niet aan Maurer’s fantasie is ontsproten. Zij heeft ‘slechts’ zijn geschiedenis opgetekend. Het is een ware, op feiten berustende geschiedenis.

“Op 1 oktober 2005 wordt Bali opnieuw opgeschrikt door drie zware bomaanslagen. Twee explosies vinden plaats nabij twee visrestaurants in Bimbaran en één op het stadsplein van Kuta. Drieëntwintig mensen, drie dader inbegrepen, komen om.”

Wayan wordt geboren in een arme familie van rijstboeren. Hij worstelt met de tragische gebeurtenissen uit zijn jeugd. Wanneer hij de beeldschone Santiani ontmoet blijkt hij niet welkom in de rijke familie van Sanur. Een hartverscheurend liefdesdrama volgt. Door de wijze lessen van zijn filosofische oom Raka, weet Wayan zich echter een positie te verwerven die zelfs bij de familie Sanur, respect afdwingt.

Het verhaal begint aan het einde van 1965; Wayan is dan twee jaar oud. Een aantal mannen met machetes vragen Wayan of hij weet waar zijn vader is. Nietsvermoedend wijst hij zijn vader aan, die even later wordt afgevoerd om nooit meer terug te keren.

De geschiedenis van Wayan is een aangrijpend boek dat binnenkomt en niet snel meer ‘vertrekt’.

De auteur
Jolanda Maurer-Tamerus (Heusden, 1961) debuteerde met verhalen in literaire tijdschriften. Ze woonde en werkte in Ghana, West-Afrika. In 2007 verscheen haar boek Nasaala - een blanke in Ghana. In 2010 ontmoette ze Wayan op Bali. Hij vertelde haar zijn levensverhaal.

Uitvoering
Uitgeverij Conserve
ISBN 978 90 5429 461 1
Paperback, 324 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/