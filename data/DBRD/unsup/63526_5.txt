Lisa Gardner begon haar carrière op haar 18de in een vliegende vaart. Aanvankelijk schreef ze romans, maar koos daarna voor het thrillergenre. Ze haalde de mosterd bij auteurs als Stephen King, John Saul en V.C. Andrews. Het resultaat is de serie rond rechercheur D.D. Warren. Spaar het meisje is het vierde boek uit de reeks. Onlangs ontving ze nog de prijs voor de beste politieroman van de lezers van het Franse tijdschrift 'Elle' voor haar boek De leugenaar, het derde deel uit deze serie.

In Spaar het meisje zet Lisa Gardner initieel drie verhaallijnen op die niets met elkaar te maken lijken te hebben. D.D. Warren moet twee gezinsmoorden zien op te lossen. Aanvankelijk worden de vaders van de gezinnen aangewezen als de mogelijke daders. Ogenschijnlijk zijn de moorden volledig los van elkaar gepleegd. De tweede verhaallijn gaat over Victoria, de moeder van de 8-jarige onhandelbare Evan. Tenslotte zijn er de belevenissen van Danielle. Als kind heeft zij als enige een gezinsmoord overleefd. Ondertussen is ze psychiatrisch verpleegkundige op een ziekenhuisafdeling voor kinderen. Deze drie subplots zullen in de loop van het boek in elkaar vloeien. D.D. Warren staat met haar team voor de moeilijke opdracht de knoop te ontwarren. Bovendien zit ze opgescheept met de spirituele genezer Andrew Lightfoot, die zich tijdens het onderzoek opdringt.
Lisa Gardner heeft met D.D. Warren een cool en stijlvol vrouwelijk hoofdpersonage gecreëerd. De lezer komt de volledige voornaam van D.D. trouwens niet te weten. Ze is een workaholic, sportief, en heeft, voor de verandering, geen zware emotionele bagage. Deze bagage is voor de slachtoffers uit het boek. De psyche van de mentaal gestoorde kinderen wordt minutieus en met veel inlevingsvermogen beschreven. Daarbij is de schrijfstijl van Lisa Gardner erg vlot. Haar stijl maakt haar gewoon tot het vrouwelijke antwoord op James Patterson. Verrassend genoeg is het boek bij momenten met veel humor geschreven. De combinatie van een frisse schrijfstijl met een plot die de lezer laat branden van nieuwsgierigheid maken van dit boek een echte pageturner.
Spaar het meisje van Lisa Gardner is voor mij persoonlijk een echte ontdekking. Het boek is de quotering met 5 sterren meer dan waard.