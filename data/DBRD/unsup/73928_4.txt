Robin Lockwood is de hoofdpersoon in een nieuwe serie van de legal thrillerauteur Phillip Margolin. Zij is een jonge, ambitieuze advocate die aan vechtsport doet. In het Nederlandse taalgebied is Phillip Margolin helaas veel minder bekend dan John Grisham of David Baldacci. Margolin groeide op in New York. In 1965 studeerde hij af in bestuurskunde aan The American University in Washington, D.C. Tot 1967 was hij vrijwilliger in het Vredescorps in Liberia. Daarna rondde hij in 1970 zijn rechtenstudie aan de New York University School of Law af. Als procesadvocaat behandelde hij allerlei strafzaken bij het federale gerechtshof en vertegenwoordigde hij zo'n dertig mensen die werden beschuldigd van moord, waaronder enkele die de doodstraf kregen. Margolin was de eerste advocaat in Oregon die het 'Battered Women's Syndrome' gebruikte om een vrouw te verdedigen die beschuldigd werd van het vermoorden van haar echtgenoot die haar herhaaldelijk mishandeld had. De daarbij opgedane ervaringen hebben Margolin ongetwijfeld geholpen bij het schrijven van The Third Victim.
Als Caleb White met de auto onderweg is, treft hij bij een bos een mishandelde vrouw aan. Hij brengt haar naar het ziekenhuis en waarschuwt de politie. Ze blijkt Meredith Fenner te heten en wil alleen kwijt dat een man haar dit heeft aangedaan. Meredith blijkt het derde slachtoffer nadat twee prostituees eerder op dezelfde manier zijn mishandeld en vermoord. Ze blijkt door een man na haar werk te zijn opgepakt en meegenomen naar een vakantiehuisje in het bos. Van daaruit is ze ontsnapt. Als Meredith uit het ziekenhuis is ontslagen weet ze het huisje, waar ze gevangen werd gehouden, voor de politie te vinden. De eigenaar van het huisje blijkt Alex Mason, een prominente lokale advocaat, te zijn. Hij wordt gearresteerd. Hoewel hij zegt onschuldig te zijn, pleiten de verklaringen van zijn vrouw en het bewijsmateriaal dat ter plaatse is gevonden tegen hem. Hij vraagt de advocate Regina Barrister hem te verdedigen. Zij staat bekend om haar overwinningen in de rechtszaal. Zij blijkt een gezondheidsprobleem te hebben. Haar assistente is Robin Lockwood, een jonge advocate die onlangs haar stage bij het Opperste Gerechtshof van Oregon heeft afgesloten. De rechtszaak tegen Alex Mason is haar eerste grote zaak, waarbij de eis tot de doodstraf dreigt.
Vanaf de eerste pagina van het boek - wanneer een mishandelde vrouw wordt gevonden - zit de spanning er goed in. Zowel de spanning als de actie houdt de auteur gedurende het hele verhaal vast. Vanuit verschillende perspectieven wordt de lezer in het verhaal gezogen, waarbij ingrediënten als misdaad, leugens en gevoelens het verhaal smeuïg maken.
Er zijn personages in het verhaal die wat meer diepgang zouden mogen hebben. Soms blijven ze naast de beschrijving van hun uiterlijke kenmerken steken in cliché-types. De actie en twists in het verhaal zorgen er echter wel voor dat de lezer geboeid en benieuwd naar de uiteindelijke knoping blijft. Als de lezer denkt te weten hoe de zaak in elkaar zit, weet Margolin het verhaal toch nog op zijn kop te zetten.
Margolin behandelt - zoals vaak in zijn boeken – naast misdaad een maatschappelijke probleem. In The Third Victim is dit de ziekte van Alzheimer. Wat moet het team van de verdediging doen wanneer het erop lijkt dat hun hoofd belangrijke informatie begint te vergeten en de betrokkene dit zelf niet in de gaten heeft of ontkent een probleem te hebben. De auteur las in de Oregon State Bar Journal een artikel waarin wordt onderzocht wat moet worden gedaan wanneer een senior partner in een groot advocatenkantoor tekenen van dementie begint te vertonen. Dit gaf hem inspiratie tot de introductie van een ambitieuze, jonge advocate die met haar idool aan een strafzaak begint te werken om vervolgens te beseffen dat er iets mis met haar idool is.
In Margolins vorige boeken waren Dana Cutler, een vrouwelijke Rambo, en Amanda Jaffe, een realistische, stoere vrouwelijke advocaat, hoofdpersoon. Dana Cutler was dit in Executive Privilege, Supreme Justice, Capitol Murder en Sleight of Hand en Amanda Jaffe in Wild Justice, Ties That Bind, Proof Positive, Fugitive en Violent Crimes. Robin Lockwood is een combinatie van deze twee types. Gelukkig komt Robin Lockwood terug in een komend boek van Margolin, want zij is voor de lezer een aansprekend hoofdpersoon. Voor liefhebbers van legal thrillers is The Third Victim opnieuw een prima boek van Phillip Margolin.