De jonge journalist Evander Clovis heeft een nieuwe opdracht: een stuk schrijven over de mysterieuze verdwijning van Martha Mulder in het wonderlijke - voor buitenstaanders slecht toegankelijke - stadje Quisco. De bewoners van Quisco houden niet van pottenkijkers, kinderen zijn niet welkom en de moraal is enigszins afwijkend. Hoe langer zijn verblijf in Quisco duurt, hoe meer hij verstrikt raakt in een web van intriges. Het bedrog van Quisco is een briljante roman over oordelen en vooroordelen.

Ik ben niet enthousiast over dit verhaal. Het hele verhaal kabbelt een beetje voort, terwijl de laatste pakweg 50 bladzijden de eindspurt wordt ingezet om het verhaal af te ronden. Dat idee kreeg ik tenminste. En uiteindelijk weet je nog steeds niet wat er echt met Martha Mulder is gebeurd.

De hoofdstukken worden verteld vanuit het vertelperspectief van Evander Clovis, een middelmatige journalist met een writers block. De genummerde hoofdstukken worden afgewisseld met een aantal korte hoofdstukken die vanuit het vertelperspectief van een kind worden verteld. In het begin dacht ik dat dit Josie was, het enige kind dat in Quisco woont, maar dat blijkt aan het eind aan het verhaal helemaal anders in elkaar te steken.

Door de korte hoofdstukken en de vele dialogen leest het verhaal prettig. Soms is het even opletten of iemand iets zegt of denkt, maar dat blijkt snel genoeg uit de context.

Het thema draait om oordelen en vooroordelen, schuld en onschuld. Dit is goed uitgewerkt in het boek, maar soms ook weer erg voor de hand liggend. Aan het eind van het verhaal wordt het zelfs een beetje voorspelbaar, maar dat neemt niet weg dat dit aspect briljant is neergezet. Er wordt je als lezer als het ware een spiegel voorgehouden, waardoor je zelf ook aan het nadenken wordt gezet.

Het verhaal kon mij helaas niet dusdanig boeien dat ik het in één keer moest uitlezen. Ik ben er dan ook bijna 3 weken in bezig geweest, terwijl ik zo’n dik boek meestal binnen een paar dagen uit heb. Omdat het verhaal te lang doorkabbelde naar mijn smaak en vervolgens wat afgeraffeld werd, kom ik niet verder dan 3 sterren op een schaal van 5.