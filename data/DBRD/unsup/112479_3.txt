Gideon wordt gevraagd, of eigenlijk zeer dringend verzocht, om te bemiddelen bij een gijzeling. Dit omdat de gijzelaar een ex-collega van Gideon is: Reed Chalker. Deze gijzeling loopt, voor Gideons gevoel, volledig uit de hand, waarbij Reed de dood vindt. Wanneer na de gijzeling blijkt dat Reed bloot heeft gestaan aan een zeer zware dosis straling gaat men er vanuit dat Reed, samen met anderen, bezig was met het beramen van een nucleaire aanslag.

Dit is het startsein voor een onderzoek dat Gideon samen met FBI-agent Stone Fordyce moet uitvoeren. Zij doen dit buiten de gevestigde orde om, omdat snelheid geboden is. Ze hebben namelijk maar 10 dagen de tijd om deze aanslag te voorkomen. Vanaf dit moment rollen de beide heren van het ene in het andere avontuur.

Je wordt vanaf het begin meegetrokken het verhaal in alsof je op een rijdende trein springt die pas stopt op het moment dat het boek uit is. Je moet door, steeds verder het verhaal in.

Wel had ik al vrij snel het vermoeden wie hier achter zou zitten, en ik bleek ook gelijk te hebben. Dit doet aan het plezier van het lezen van dit boek niets af. Dit is geen boek dat zich onderscheidt maar het is wel een heerlijk boek om lekker ter ontspanning te lezen.

Dit was alweer de tweede Gideon Crew van de hand van Preston & Child. Ik heb de eerste ook gelezen maar het is niet noodzakelijk om dit eerste deel voor het tweede deel te lezen.