Allereerst vind ik de cover helemaal geweldig. Sowieso zijn alle boeken van geweldige covers voorzien die echt uitnodigen om op te pakken en te lezen! Ook één van de redenen om het boek aan te schaffen.

Wat zegt de achterflap? ” Tijdens haar eerste opdracht als magiër krijgt Delia een visioen. Ze ziet de godenwereld, waar een vergeten god de eeuwenoude bron van magie verwoest. De bron vraagt Delia om haar te redden. De raad besluit na het verslag van Delia een gezelschap op de been te brengen om de vergeten god tegen te houden. Ze brengen krachtige magiërs bij elkaar die de gevaren onderweg moeten trotseren. Ze moeten de beruchte magiër Dillon vinden, die als enige de weg naar de godenwereld kent en dan is de vraag of hij de magiërs zal helpen naar de godenwereld of een einde aan hun queeste zal maken”.

Soms geeft zo’n tekst op de achterflap veel weg van het verhaal maar hier werd toch de nieuwsgierigheid wel geprikkeld. Even dacht ik wel niet zo origineel weer een queeste maar daar veel fantasy verhalen dit als basis hebben kan je er alle kanten mee op.

Het was in het begin even inkomen in het verhaal. Er komen heel wat personages langs en het rammelt af en toe een beetje aan de introductie van deze figuren. Je moet even puzzelen hoe het zit met de relaties van de personages naar elkaar toe en daardoor kan je niet altijd hun reacties naar elkaar toe plaatsen. Van mij hadden de hoofdpersonages wat meer uitgediept mogen worden maar wie weet leren we ze beter kennen in een volgend deel. We hebben immers drie delen te gaan…

Verder leest het verhaal vlot weg en dit komt denk ook door het eenvoudige taalgebruik en duidelijke beschrijvingen. Ik denk dat het boek daardoor ook zeer zal aanspreken bij een jong leespubliek vanaf een jaar of 14, hoewel er de nodige vechtpartijen inzitten dus daar moeten ze dan wel tegen kunnen.

Hoewel het lekker weg leest kwam ik wel wat spelfouten en niet lopende zinnen tegen. Het is jammer dat dit er niet uit is gehaald bij het redigeren. Hopelijk zal dit bij een eventuele herdruk wel gebeuren. Hoewel mijn Nederlands ook niet perfect is verwacht ik dat bij een boek een goede spellingscontrole is gedaan. Ik ben dan ook wel een lastige lezer want op de een of andere manier blijf ik altijd op dit soort dingen hangen.

“de heer van het woud ” heeft mij in ieder geval genoeg weten te boeien om met plezier deel twee op te pakken en te gaan lezen.
De afbeelding van de cover komt van de site van de uitgeverij