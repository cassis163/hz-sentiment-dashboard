Vaders en dochters is de rode draad in dit boek waarin we direct al geconfronteerd worden met een hele helse beleving van Jazzie Jarvis. Het 11-jarige meisje komt uit school en voelt aan alles dat er iets niet pluis in als ze hun flat binnenkomt. Zonder licht aan te doen schuifelt ze voorzichtig door de kamer en verschuilt ze zich achter een grote leunstoel en hoort dat er iemand binnen is. Als ze langzaam aan het donker went krijgt ze de schok van haar leven bij wat ze ziet om haar heen. De indringer zoekt iets en is zich niet bewust van Jazzies aanwezigheid. Ze houdt zich muisstil en is blij dat haar oma, die bij hen inwoont, met haar kleine zusje Janie weg is.
Als de indringer eindelijk vertrekt is Jazzie in diepe shock en uiteindelijk lijkt het er op dat ze niet meer wil praten.
Jazzie en Janie gaan op een gegeven moment naar Healing Hearts with Horses waar ze therapie krijgen voor getraumatiseerde kinderen, waar men al heel veel succes heeft gehad.

Taylor Dawson loopt hier stage, een lieve meid die een verborgen agenda lijkt te hebben. Ze wil er achter komen of de gruwelverhalen die haar overleden moeder haar haar hele leven heeft verteld over haar biologische vader waar zijn. Met haar aangepaste geschiedenis en nieuwe naam komt ze dan ook door de zware beveiliging die de mensen van Healing Hearts loslaten op iedereen die het zwaar beveiligde terrein opkomt. Hier kan ze op een voorzichtige manier meer te weten komen over haar echte vader. Ze wint al snel het vertrouwen van de kleine meisjes Jarvis en zelfs Jazzie spreekt een paar woordjes tegen haar. Al snel komt de zoektocht naar de indringer hiermee in een stroomversnelling als blijkt dat Jazzie misschien tegen Taylor zou willen vertellen wat en wie ze heeft gezien. Er wordt een plan de campagne gestart door de recherche waarin de veiligheid van Taylor en Jazzie voorop zouden moeten staan maar soms pakken plannen anders uit …..
In de tussentijd lijkt Taylor als een blok te vallen voor de gruwelijk sexy Ford die met zijn eigen verleden lijkt te kampen. Is hun een toekomst samen gegund of is het niet meer dan een korte romance?

Clay Maynard is al een eeuwigheid op zoek naar zijn dochter Sienna, die verborgen is gehouden door haar moeder. Als privé-detective zou je denken dat dat een klein kunstje zou moeten zijn maar op de een of andere manier heeft Sienna's moeder het zo goed geregeld allemaal dat er geen enkel spoortje te vinden is dat Clay naar zijn dochter kan leiden. Zijn leven is tegenwoordig uitermate goed met zijn vrouw Stevie en geadopteerde dochtertje Cordelia maar het blijft knagen – hij zal de zoektocht nooit opgeven, nog voor gen goud.
Maar plotseling blijken er allerlei lijntjes samen te komen …

En godd*amn wat is Karen Rose hier goed in!! De karakters die als een grote familie van elkaar houden, elkaar steunen op alle fronten en zo intens goed in elkaar zitten. De verbeelding van de lezers worden uitermate geprikkeld door het fantastisch neerzetten van setting en personen en daarbij heeft ze er patent op dat ze je emoties weet te raken.
Ook in dit boek weer. Het ene moment zat ik te snotteren en binnen no-time krijg je rode koontjes of rillingen van de spanning.
De vader – dochter relaties in Het kwaad in jou lopen zo drastisch uit elkaar. Het lijkt in het begin of er twee monsters in the closet zijn maar niets is wat het lijkt soms. In het ene geval heeft een opeenstapeling van leugens een grote ongegronde angst bewerkstelligd bij de dochter.
In het andere geval is het monster levensecht en levensgevaarlijk …


Pageturner weer van jewelste, een verslavend verhaal waarin je weer veel geliefde karakters uit vorige boeken tegenkomt – en ik kan je dit vertellen; Dat gaat noooooit vervelen!!

https://josesprakeloos.blogspot.com/2019/03/karen-rose-het-kwaad-in-jou.html