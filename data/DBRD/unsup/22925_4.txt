Geen beter boek voor een rustige eerste Kerstdag, met op de achtergrond Gregoriaans gezang, dan dit. Een van de mysteries waar het hier om gaat, is namelijk de oorsprong van deze gezangen, het ontstaan van muziek-notaties, het effect van deze muziek.

Het verhaal start met een monnik die probeert vast te leggen hoe de gezangen moeten worden gezongen. Net als met alles rond geloof, riten, tradities: dit leidt tot strijd. Rome beslist natuurlijk uiteindelijk.

Decennia later, is de rechterhand van inspecteur Gamache bij zijn nieuwe liefde. Ze is de dochter van zijn baas. Ze houden hun relatie nog geheim voor haar ouders. Zij denkt dat die blij zullen zijn. Hij heeft er minder vertrouwen in; dan gaat Beauvoirs telefoon.

Er is een moord gepleegd in een afgelegen klooster. Gamache en Beauvoir reizen er naartoe. Ze treffen er een zeer vreemde situatie.

Het klooster is van een oude orde, waarvan iedereen dacht dat die niet meer bestond. Eeuwen eerder, is deze naar een afgelegen streek in Canada gevlucht voor de Inquisitie. Ongeveer twee jaar vóór de moord, heeft de orde een goedkope opname gemaakt van hun Gregoriaanse gezangen. Het werd een hit, bracht geld in het laatje - maar daarmee kwam er ook minimaal één slang het paradijs binnen.

Zoekend naar oorzaak en gevolg (de moord), worden Gamache en zijn rechterhand geconfronteerd met geheimen, vijandigheid, angsten, afgunst, haat en erger. Beiden worden ook geconfronteerd met hun zwakheden, problemen uit het verleden. Gamache overwint zichzelf, maar Beauvoir geeft toe aan verleidingen.

Natuurlijk wordt de moordenaar gevonden. De gemeenschap zet uiteindelijk een eerste stap naar heling. Maar dankzij een andere slang, is er nu een breuk tussen Gamache en Beauvoir. Of die ooit heelt? Of de relatie met Annie zal standhouden? De lezer zal de rest van de serie moeten lezen.

Louise Penny heeft terecht diverse prijzen gewonnen, vanaf haar eerste boek met haar speurder Gamache (Stil Leven). Elk deel uit de Gamache-serie is de moeite waard om te lezen en zoals een Engelstalige lezer opmerkte: er zit geen tegenvaller tussen.

Net zoals in dit deel, neemt Penny af en toe een historisch onderwerp als uitgangspunt en weeft er vervolgens een fascinerende who-dunnit omheen. De eerste boeken uit de reeks spelen zich af in het dorpje Three Pines. In dit deel, zitten Gamache en Beauvoir min of meer opgesloten in een klooster in de Canadese wildernis - tussen wolven.

Haar karakters zijn sympathiek en menselijk; hoewel er uiteraard één en méér-dimensionale karakters zijn. Geweld wordt beperkt tot het hoogst noodzakelijke. Het gaat in alle boeken om menselijke emoties en handelingen. Uiteraard zijn er verdachten en speurt de lezer naarstig mee. De spanning wordt echter subtieler opgevoerd, dan in andere thrillers.

Warm aanbevolen natuurlijk; ook als het géén Kerst is. Geïnteresseerd in de serie? Het eerste Gamache-boek is in het Nederlands vertaald als "Stil Leven". Inmiddels heeft Penny meer dan 14 boeken geschreven, waarvan "Kingdom of the Blind" (2018) de meest recente is.