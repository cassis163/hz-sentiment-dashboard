Aan het begin van het boek krijgt Nic een telefoontje van haar broer. Hij vertelt haar dat het niet goed gaat met haar vader en vraagt haar terug naar haar geboortedorp te komen. Nic is daar tien jaar geleden vertrokken, niet lang na de verdwijning van haar beste vrienden Corinne.
Nic is nog maar net terug in Cooley Ridge als er weer een meisje verdwijnt. Al snel worden de zaken met elkaar in verband gebracht. Annalaise, het tweede verdwenen meisje, was er tien jaar geleden bij op de laatste avond met Corinne. Daarnaast had ze vlak voor haar verdwijning een date met Tyler, de ex-vriend van Nic.
Ik kan me niet echt goed identificeren met Nic. Ze heeft tien jaar geleden plotseling haar geboortedorp en haar vader en broer achtergelaten en heeft weinig contact met ze. Ik kan me niet voorstellen dat ik dat zou doen. Ook lijkt Nic een best losbandige leefstijl te hebben. De beschrijving van haar eigen appartement is bijvoorbeeld heel rommelig, ze heeft haar meubulair bij elkaar geraapt in de kringloopwinkel. Dit is totaal het tegenovergestelde van mij. Nic lijkt heel impulsief, terwijl ik heel gestructureerd en punctueel ben.
Het boek is op een aparte manier geschreven. Na een aantal hoofdstukken springt het boek twee weken verder in de tijd. Van daaruit lees je steeds een dag terug. Ieder nieuw hoofdstuk heet dan ook: de dag daarvoor. Dit maakt het boek bijzonder, maar ook spannend. Je leest namelijk steeds over dingen die al gebeurt zijn, maar je weet als lezer niet wat er dan gebeurt is. Dat maakt het boek erg verslavend, je wil steeds weten wat er een dag eerder is gebeurd. Op het einde van het boek, wanneer je dus eigenlijk weer aan het begin van het verhaal bent, maak je weer een sprong naar voren in de tijd en komt het tot een verrassende ontknoping.
Ik zou iedereen die van literaire thrillers houdt, dit boek willen aanraden. Het is spannend, door de opbouw van het verhaal. Ik geef het boek dan ook vier sterren. Sommige stukken in het boek lijken wat in herhaling te vallen en dan ebt de spanning een klein beetje weg. Dat is jammer. Maar verder is het een duister verhaal met een verrassende opbouw, een echte aanrader dus!