Meneer De Wind is een kleurrijk prentenboek over een klein meisje met een levendige blik voor de wereld om haar heen. In het prentenboek leert het meisje de wind in al zijn variaties kennen. Hij blaast door haar haar, duwt haar vooruit in het water en wat ruikt ze nu? Is dat ook wind?

Meneer de Wind is een fantastisch leuk prentenboek vol vrolijke illustraties van Ciska Beens, die tevens de begeleidende teksten schreef. Zowel de afbeeldingen als de teksten zijn eenvoudig gehouden en het boekje is dan ook een ideaal voorleesverhaal voor jonge kinderen. Het grappige verhaal is leerzaam, maar vooral  vermakelijk. Kinderen leren over alle vormen van wind en kunnen gelijk ook hun eigen fantasie erop loslaten. Ontdek welke vormen de wolken hebben en maak zelf wind door in je handen te blazen.