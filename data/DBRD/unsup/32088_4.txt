De kaft van Wil je me voorlezen? is fantasierijk en laat een prachtige sterrenhemel zien, met wolken en allerlei hoofdfiguren uit de verschillende voorleesverhalen die in het boek staan. Deze avondvoorstelling past bij voorlezen vlak voor het slapengaan en daar is dit voorleesboek heel geschikt voor!

De verhalen in Wil je me voorlezen? zijn door verschillende schrijvers en illustrators gemaakt, waardoor dit boek heel diverse verhalen bevat wat een leuke afwisseling geeft. De verhalen zitten vol met humor en fantasie en gaan over ridders en spelcomputers, maar ook over zeemeerminnen en friet met slagroom. Er zitten maar liefst 15 voorleesverhalen in dit boek!

Het bijzondere aan dit voorleesboek is het voorleesrad op de voorkant van het boek. In een raamvenster is een rad opgenomen met een wijzer. Op de rand van het rad staan allemaal symbolen, welke bij een verhaal in het boek horen. Voordat je het voorleesboek openslaat kun je aan de wijzer draaien en kijken op welke pictogram de wijzer uitkomt. In de inhoudsopgave kun je dan opzoeken welk verhaal bij de pictogram hoort. Dit verhaal kun je in het boek opzoeken en gaan lezen. Zo is het elke dag een verrassing welk verhaal voorgelezen gaat worden. Dit is een grappige toevoeging aan het voorleesboek waardoor het zich onderscheid van andere voorleesboeken. Leuk om zo samen met je kind te gaan lezen!

De verhalen in Wil je me voorlezen? komen uit bestaande voorleesboeken, die verzameld zijn in dit speciale voorleesboek met het voorleesrad. Op deze manier kun je kennismaken met verschillende auteurs en illustrators. Ook de onderwerpen van de verhalen zijn heel divers, zodat je kunt ontdekken welke onderwerpen je kind aanspreken en van welke auteur/illustrator je meer boeken zou willen lezen.

Wil je me voorlezen is een fantastisch voorleesboek voor kinderen vanaf ongeveer 5 jaar. Het voorleesrad is een bijzondere en leuke toevoeging aan dit voorleesboek. Ik geef het voorleesboek daarom 4 sterren.