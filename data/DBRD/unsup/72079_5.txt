“We hebben het nu over het jaar 1984. Het jaar waarvan George Orwell voorspelde dat twee plus twee vijf voor ons was als iemand ons dat zou vertellen. Hij bewees met zijn verhaal dat de geest te manipuleren is. En deze mensen hebben bewezen in dezen niet te verschillen.”

Deze auteur heeft echt iets met het jaar 1984, alsook met het cijfer 84. Of gaat haar belangstelling naar het meesterwerk van George Orwell? Een zomer waarin alles smelt, behalve de harten van de bewoners van het slaapstadje Breathed in Ohio. De oude Fielding Bliss blikt in 2055 terug op zijn leven, hij is dan 84. Hier begint reeds de symboliek die permanent en prominent aanwezig is in deze debuutroman. De zomer die alles deed smelten is zoveel meer dan alleen maar een vette knipoog naar Orwell. De uit Ohio afkomstige Tiffany McDaniel (1985) is wel heel erg actief: ze is dichter, beeldend kunstenaar en tevens toneel- en scenarioschrijver.

De hittegolf in Breathed van 1984 breekt alle warmterecords. De dertienjarige Fielding Bliss ontmoet Sal; een getormenteerde leeftijdsgenoot. Vader Autopsy Bliss, een advocaat, nodigt de duivel uit in zijn stadje. Sal die zelf beweert dat hij en niemand anders de duivel is, wordt door de familie Bliss opgevangen. Na een aantal vreemde incidenten zijn de plaatsgenoten ervan overtuigd dat Sal wel degelijk Satan is. De gemoederen raken oververhit; de catastrofale gevolgen zijn niet te vermijden.

Een groot deel van deze roman wordt verteld door de bejaarde Fielding Bliss in het jaar 2055. Hij blikt terug op zijn leven en in het bijzonder op de gebeurtenissen tijdens en na die bloedhete zomer van 1984. Er is een hemelsbreed verschil tussen de jonge, onschuldige Fielding en de oude, totaal verzuurde man van 84.

Bestaat er wel degelijk een grenslijn tussen goed en kwaad en waar ligt die dan? McDaniel behandelt dit bekende thema op haar eigen maar bovenal originele wijze. Andere gevoelige onderwerpen zoals aids, homoseksualiteit, liefde, haat, racisme, paranoia, massahysterie, angststoornissen en zelfmoord komen aan bod. De apotheose van deze impressionante debuutroman is onvermijdbaar; het is immers de enige juiste afloop die zich dan ook opdringt. Kom als lezer zelf oog in oog te staan met Lucifer en vraag je na het lezen van deze harde debuutroman af: schuilt er in ieder van ons ook een duivel?

De zomer die alles deed smelten is neergeschreven in een zondvloed of een inferno van woorden. Het is een zomerstorm van onbedwingbare emoties. Een origineel verhaal met dystopische en bovennatuurlijke trekjes, verteld op een poëtische manier. Het boek balanceert af en toe op het randje van oververhitting; op dergelijk moment zorgt de auteur meteen voor een dankbare afkoeling.

Fielding Bliss, of is het Tiffany McDaniel, drijft de lezer regelrecht richting afgrond. Een duivelse roman, een hypnotiserend verhaal waarin het bittere heden wordt vermengd met het  verleden. De zomer van 1984 blijft tijdens het verdere leven van Fielding nagloeien, met een onsympathieke persoonlijkheid als resultaat.

Geen eenvoudige maar een bikkelharde roman, voorzien van een opmerkelijke maar logische plot. Pijnlijk om te lezen, moeilijk te verteren. In ieder geval: een topdebuut.