Drie vrouwen, Emily, Kate en Birdie leiden elk een heel verschillend leven. Emily heeft een goede baan, maar een foute vriend en staat op het punt een verkeerde beslissing te nemen. Kate is de dochter van Birdie die in haar leven nog niet veel bereikt heeft op professioneel gebied en die steeds door haar moeder gekleineerd wordt. Ze heeft net een roman geschreven aan de hand van de dagboeken die haar tante en grootmoeder haar achterlieten. Birdie is een koele, taaie vrouw die door toedoen van haar verleden de vrouw geworden is die ze nu is. Zij is verknocht aan haar eiland Heart Island. Een noodlottige beslissing van één van deze vrouwen brengt hen bij elkaar waarna de nachtmerrie losbreekt.
Het thrillergehalte is in de aanvang van het boek niet zo hoog. De schrijfster neemt ruim de tijd om de personages neer te zetten, te kneden en tot mekaar te laten komen. Het zijn eigenlijk drie afzonderlijke verhalen die stilaan in mekaar geweven worden. Op een gegeven moment kan je jezelf afvragen waar de schrijfster met jou naartoe wil. Blijf dan vooral doorgaan want daarna komt het thrillergehalte meer aan bod en allerlei spannende gebeurtenissen volgen mekaar op. De plaats waar het grootste gedeelte van het verhaal zich afspeelt geeft een beklemmend gevoel, een eiland met een mysterieus verleden waar je niet af kan en niemand kan bereiken. De hoofdpersonages zijn allemaal vrouwen met een verleden waarmee ze worstelen. Een verleden waarin keuzes zijn gemaakt die het hier en nu bepalen. Keuzes die ze kunnen veranderen. Het zijn geen instant karakters maar heel complete, complexe vrouwen die ontwikkelen. De mannen komen in de rand aan bod maar spelen maar een bijrol. Het zijn uiteindelijk de vrouwen die sterker uit de strijd komen. Het verhaal is mooi rond. Alle vragen die je tijdens het lezen van het boek opbouwt worden fijn beantwoord. Er is duidelijk nagedacht over het plot en het neerzetten van de personages is echt heel sterk. Een boek dat de lezer met een goed gevoel achterlaat.