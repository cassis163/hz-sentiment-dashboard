Voor het eerst schrijft Tess Gerritsen een vervolg op een van haar boeken: The Apprentice is, hoe kan het ook bijna anders, een vervolg op The Surgeon. Jane Rizolli is nog aan het genezen van de lichamelijke en geestelijke wonden die 'de chirurg' haar heeft toegebracht, als een nieuwe serie akelige moorden haar doet vermoeden dat iemand is verdergegaan waar de chirurg is opgehouden. En dan ontsnapt de chirurg uit de uiterst streng beveiligde gevangenis waar hij opgesloten zat. Jane weet letterlijk en figuurlijk soms geen raad met zichzelf. De bemoeienissen van de FBI, in de vorm van agent Dean, komen haar eigenlijk helemaal niet goed uit; ze heeft het al moeilijk genoeg met de nodige macho collega´s van andere districten, waar gelijksoortige moorden plaatsvinden.

Hoewel met groot talent vaardig op papier gezet, is het verhaal deze keer een beetje voorspelbaar. Een beetje erg. Ook vond ik de uiteindelijke ontknoping wel wat geforceerd. Wat mij betreft ontbreekt in dit boek toch iets van het supertalent van de vorige boeken. Wellicht was de druk op Tess Gerritsen te groot om snel een nieuw boek te produceren? Ik hoop dat het volgende boek weer wat meer van dat extra´s geeft dat we zo gewend waren. Verder mag De leerling natuurlijk niet in de boekenkast ontbreken, maar ik weet niet of ik dit nog erg vaak zal herlezen (zoals ik met andere boeken van Tess Gerritsen wel gedaan heb).