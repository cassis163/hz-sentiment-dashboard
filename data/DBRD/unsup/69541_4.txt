De Engelse succesvolle auteur Kate Mosse (1961) schrijft meestal kilometers. Dit doet ze ook nu weer; met haar nieuwe creatie Tijden van vuur levert ze een volumineuze roman af. Het eerste deel van een nieuwe en erg ambitieuze historische serie, waarin Mosse 300 jaar geschiedenis van de Franse protestanten - de hugenoten genoemd - uitspit. Intussen werkt ze naarstig verder aan The City of Tears, het vervolgdeel dat verschijnt in 2020.

Het verhaal gaat uitnodigend van start met een proloog in het Zuid-Afrikaanse Franschhoek uit 1862. Wat nadien volgt is een reusachtige flashback naar de zestiende eeuw, naar de Franse plaatsen Carcassonne, Toulouse en Puivert. De lezer keert terug naar het Carcassonne van het jaar 1562, om precies te zijn. Een bijzonder woelige periode waarin de strijd tussen katholieken en protestanten woelig losbarst.
De negentienjarige Minou Joubert werkt in Carcassonne in de boekhandel van haar katholieke vader. Een naamloze en mysterieuze brief, waarvan ze de juiste gewichtigheid niet vat, zet haar niet aan tot enige angst of verdere nieuwsgierigheid. Ze ontmoet de hugenoot Piet Reydon – een man met een speciale missie - die al snel meer voor haar begint te voelen. Nadat vader zijn dochter Minou met haar jongere broer naar het ‘veilige’ Toulouse stuurt, komt ze opnieuw in aanraking met Piet. Haar jonge leven zal voortaan steeds maar problematischer worden; een rooskleurige toekomst komt steeds meer in gevaar. Minou beseft dat vader een groot geheim voor zichzelf bewaart. Heeft die geheimzinnige brief toch veel meer te betekenen dan ze oorspronkelijk heeft gedacht?

Gelukkig maar dat voorin het boek een lijst staat met de belangrijkste personages. In het eerste van de drie delen maakt de lezer kennis met heel wat karakters, tevens wordt de roman duidelijk geplaatst in het tijdbeeld. Ook de woelige situatie in het Franse Carcassonne wordt helder neergezet. De Franse godsdienstoorlogen, vol samenzweringen, verraad, vervalsingen en folteringen staan centraal. Eenmaal de reis naar Toulouse een feit is, wordt het tempo vanaf deel twee opgeschroefd. Geen probleem echter, de mooi uitgetekende plot houdt je wel op het juiste spoor. Met de opbouw van de spanning zit het eveneens goed.

Kate Mosse heeft een opvallend ontspannen vertelstijl die perfect wordt overgenomen door Merel Leene, de vertaler van het boek. De auteur besteedt ruimschoots aandacht aan het portretteren van de hoofdpersonages. Die zet ze dan ook heel geloofwaardig neer. Het historische kader en het verloop van de verwikkelingen houdt de auteur nauwgezet in het oog. Ja, in Tijden van vuur is eveneens ruimte voor een portie romantiek. De solide mix van geschiedenis, fictie en liefde wordt voortdurend gesmaakt door de enorme menigte fans van haar boeken.