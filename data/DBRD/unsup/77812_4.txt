Jackie van Laren (1968) maakte met de driedelige Q-serie haar debuut als schrijfster. Met haar nieuwe roman 'Opstaan' schrijft ze een fijn vervolg op de goed ontvangen roman 'Vallen'.

In 'Opstaan' is er een einde gekomen aan de liefde tussen Rory en Anne. Anne's hart is gebroken en ze wil haar verleden met de wereldberoemde rockster het liefst zo snel mogelijk vergeten. Ze vertrekt samen met een vriendin naar St. Mary's, runt een restaurantje op dit rustige eiland en leidt een teruggetrokken leven.

Rory wil Anne juist helemaal niet vergeten. Hij wil haar vinden en het goedmaken, maar Anne heeft alle contact verbroken. Zoontje Rowland heeft wel contact met Anne, maar die houdt zijn lippen stijf op elkaar. Wanneer Rory tv-kok Woz leert kennen en deze hem uitnodigt langs te komen op zijn nieuwe kooklocatie lijkt er voor Rory een nieuwe Ã©n oude wereld open te gaan.

Het boek kent een wisselend perspectief. Je kijkt zowel door de ogen van Anne als door die van Rory. Dat leest in dit boek fijn. Je krijgt het verhaal van twee kanten wat in bepaalde opzichten voor opheldering zorgt. Jackie van Laren geeft met dit wisselende perspectief ook op humoristische wijze de duidelijke karakterverschillen weer tussen 'het beest' Roar (Rory) en de nette 'beauty' Anne.

Van Laren schrijft beeldend. Ze weet het verhaal van Rory en Anne zo neer te zetten dat je als lezer het verhaal ingezogen wordt. Dat zorgt er ook voor dat je het boek niet snel naast je neer wilt leggen. Het vervolg op het gelukzalige 'Vallen' behandelt een onderwerp waar veel vrouwen (en ook mannen) zich in zouden kunnen herkennen. De angst om je te binden, de angst om opnieuw te vertrouwen. Toch is ook 'Opstaan' een boek die je na de laatste bladzijde met een glimlach op je gezicht dichtslaat.

Hier en daar is het verhaal wat langdradig, maar absoluut niet saai. Het boek is een tikje zoetsappig en ietwat voorspelbaar, dat maakt 'Opstaan' ook gewoon een heerlijk boek om bij weg te dromen!