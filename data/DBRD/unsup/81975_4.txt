In ‘Hallo lieverd’ doet Kim van Schie op uiterst eerlijke en vertederende wijze verslag van de heftige adoptieprocedure waarmee zij in Nigeria wordt geconfronteerd. Haar lezers beleven de angstige momenten, de corruptie en tenslotte de blijdschap wanneer zij en haar man Paulien in hun armen kunnen sluiten met haar mee.

“Ons hart ging sneller kloppen van het continent Afrika en we kwamen na allerlei overwegingen uit op Nigeria. Een wachtlijst die op dat moment te overzien was, een verblijftijd daar van maximaal acht weken en Engels als voertaal. Fijn voor de communicatie met het kindje dat waarschijnlijk al wat ouder zou zijn.”

De ontwapenende openheid en kwetsbaarheid van Van Schie over de gebeurtenissen, maar vooral ook over de strijd die zij daardoor met zichzelf moet aangaan, maken dit boek tot een enorme inspiratie. Niet alleen voor hen die verwikkeld zijn in een adoptieprocedure, maar voor iedereen. Van Schie moet noodgedwongen haar drang naar perfectie en controle loslaten om te slagen in haar missie en achteraf ziet zij dat als uiterst waardevolle levenslessen.

“Ineens wordt Menno samen met Dada teruggeroepen naar boven. Ik blijf verward beneden wachten. Moeten we betalen voor de rechtszaak? Zat dat niet al bij de prijs in die we vooraf aan de Nigeriaanse Stichting hebben betaald? Die onduidelijkheid hier ook steeds over die bedreigende corruptie waar we mee moeten dealen.”

Een heerlijke schrijfstijl in combinatie met haar eerlijkheid, kwetsbaarheid en een vleugje humor, maken dit boek tot een liefdevol en waardevol geheel.
Van Schie laat alle emoties die zij en haar man ervaren gedurende deze periode, voorbij komen. Het eindeloze wachten, de onmacht stress en de woede.

“Na de vliegende start waarin ze vooral blij en verwonderd haar nieuwe wereld instapte, krijgt ze het na een paar weken moeilijker. Ik ook. Ze begint de grenzen van wat wel en niet mag te verkennen. Dat vereist een geduldige moeder die de rust kan bewaren. Op dit moment ben ik dat zeker niet.”

Van Schie zegt zelf: "Als je een kind uit een Afrikaans land gaat adopteren, weet je dat er veel onzeker is. Daarnaast is Nigeria niet een van de meest stabiele landen qua wetten en regels", blikt ze terug. Het gedoe rondom de adoptie begon al in Nederland. "Wij waren al gekoppeld aan onze dochter, maar wisten niet wanneer wij naar haar toe konden. Dat was heel zwaar. Onze koffers stonden gepakt omdat we iedere dag een telefoontje konden krijgen dat wij daar heen konden." Uiteindelijk moest het stel zeven maanden wachten.

Een krachtig, prachtig boek dat het verdient om gelezen te worden door een groot publiek.

De auteur
Van Schie is journaliste en een enthousiaste, gedreven en creatieve verhalenverteller. Ze is eigenaar van haar eigen bedrijf Storyline Media. Als tekstschrijver en maker van online video’s vertelt Van Schie de verhalen van allerlei organisaties en bedrijven. ‘Hallo lieverd’ is haar debuut.

Uitvoering
Uitgeverij de Brouwerij
ISBN 9789078905004
Paperback, 172 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent en boekrecensent.
http://ht-c-communicatie.nl/