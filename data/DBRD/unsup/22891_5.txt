Lars Kepler is het pseudoniem van het zeer succesvolle Zweedse schrijversechtpaar Ahndoril.
Getuige is hun derde gezamenlijke thriller, eerder verscheen hun debuut en internationale bestseller Hypnose en ook hun tweede boek Contract werd zeer lovend ontvangen. Lars Kepler is een buitengewoon sterk duo met een ongekend schrijftalent.

Als er op de Birgittagården, een internaat voor zelfdestructieve jonge vrouwen, één van de opgenomen meisjes dood in de separeerkamer gevonden wordt en een ander meisje spoorloos is verdwenen, breekt er paniek uit. Het dood gevonden meisje blijkt in koele bloede vermoord en vervolgens met haar handen voor haar ogen op bed gelegd. Inspecteur Joona Linna gaat zich als waarnemer met de mysterieuze zaak bezig houden en bevindt zich al snel in de meest raadselachtige moordzaak waarop hij ooit is gestuit. Kort na de gewelddadige moord komen er op de tiplijn telefoontjes binnen van een vrouw die zegt informatie te hebben, maar zij geeft dit in eerste instantie niet voor niets.

Een thriller zoals een thriller hoort te zijn en werkelijk een topprestatie van Lars Kepler.
De vele, waar nodig goed uitgewerkte, personages, gebeurtenissen, wendingen en onvoorspelbare acties volgen elkaar in een hoog tempo op met als resultaat dat er in het hele boek geen saaie of langdradige stukken voorkomen. Het goed opgebouwde verhaal boeit van het begin tot het eind en houdt de lezer in zn greep. Ik heb me dan ook geen moment verveeld en alleen maar genoten. De hoofdstukken zijn kort, de schrijfstijl is vlot, prettig en makkelijk leesbaar en ondanks de vele personages en gebeurtenissen raak je nergens de draad kwijt. Het verhaal verrast je regelmatig waardoor je alleen maar verder wilt lezen. Er zijn genoeg aanknopingspunten voor een vervolg maar dat is niet storend. Dit boek smaakt naar meer en ik kan niet wachten tot de volgende Lars Kepler in de winkels ligt. Een aanrader voor iedereen die getuige wil zijn van een adembenemend spannende speurtocht.