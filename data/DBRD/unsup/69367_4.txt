Mazzel tov
Ik mocht als snellezer het boek Mazzel tov lezen, geschreven door Margot Vanderstraeten. Het Jodendom heeft mij altijd al geïntrigeerd dus toen ik de oproep van Atlas Contact zag, was mijn interesse meteen gewekt.

Mazzel tov is het persoonlijke verhaal van schrijfster en journaliste Margot Vanderstraeten. Tijdens haar studie geeft ze huiswerkbegeleiding aan de kinderen van de familie Schneider. Deze familie woont in Antwerpen en behoort tot de orthodox Joodse Gemeenschap. Van de 4 kinderen, heeft Margot het meest contact met Elzira en Jakov. Met hen krijgt ze een speciale band die, zelfs nadat zij het ouderlijk huis verlaten hebben, aanblijft.

Margot haar leven wijkt in alles af van het leven van de familie Schneider; ze is katholiek opgevoed en woont samen met Nima, een jongen die gevlucht is uit Iran en het daar nog steeds moeilijk mee heeft. Toch accepteren de Schneiders haar en nemen ze haar zelfs stukje bij beetje op in hun gezin.

Ik vond het een interessant boek om te lezen en het boeide mij vanaf de eerste bladzijde. Margot heeft met de beschrijving van haar ervaringen een goed beeld gegeven van het leven van dit gezin.
Ik bewonder haar nieuwsgierigheid en het lef om vragen te stellen over het Joodse leven van dit gezin. En dan gaf ze hierbij ook nog haar eigen mening. Ik weet niet of ik dat gedurfd had. Ik vind het boek dan ook zeker een aanrader voor iedereen die geïnteresseerd is in het Joodse leven en de bijbehorende tradities.