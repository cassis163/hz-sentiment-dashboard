One of Us Is Lying was in 2007 het young adult debuut van Karen M. McManus. Het was een groot succes; het stond een kleine zeventig weken in de Young Adult Best Sellers List van de New York Times. De verwachtingen omtrent haar tweede boek Two Can Keep a Secret waren hoog gespannen.
McManus was van plan om journaliste te worden, maar ze kwam er al snel achter dat ze het schrijven van nieuwsverhalen veel minder leuk vond dan het zelf verzinnen van verhalen. Uit haar debuut was al duidelijk dat de schrijfster een voorliefde heeft voor de kracht van geheimen, waarmee mensen proberen zichzelf te beschermen. Haar tweede boek zit dan ook opnieuw vol geheimen. Voor dit nieuwe verhaal bedacht de schrijfster een kleine stad, Echo Ridge in New England, met een griezelig Halloween-pretpark dat drie-en-twintig jaar eerder de setting was van een moord op een tiener, terwijl de inwoners van het plaatsje het park nog steeds als een leuke toeristische attractie bleven beschouwen.
Zus Ellery en broer Ezra Corcoran zijn een tweeling die onlangs in Echo Ridge zijn komen wonen. Hun moeder Sadie is verslaafd en zit in een afkickkliniek, waardoor de tweeling bij hun oma is gaan wonen. Sarah, de zus van Sadie is op 17-jarige leeftijd spoorloos verdwenen en vijf jaar geleden is de tiener Lacey gewurgd in het plaatselijke pretpark gevonden. Declan, de vriend van Lacey, was en is nog steeds verdacht, maar bewijs tegen hem is nooit gevonden. Ellery houdt van het oplossen van misdaadmysteries. Wanneer een derde meisje vermist wordt, probeert ze deze onopgeloste zaken te doorgronden en loopt daarbij gevaar voor eigen leven.
“Yes, but it’s not … it’s a different …” He runs a hand through his hair and takes a deep breath. “Brooke Bennett didn’t come home last night. Her parents aren’t sure where she is.”
De gebeurtenissen spelen zich af in een periode van twee maanden. Het verhaal wordt  afwisselend verteld door de Ellery en Malcolm, twee sympathiek overkomende tieners. Ellery heeft een blanke moeder en een haar onbekende vader; ze is een vasthoudende amateurspeurneus. Malcolm is de jongere broer van Declan, de hoofdverdachte van de moord op zijn vriendin Lacey vijf jaar geleden. Naar eigen zeggen koos McManus bewust voor deze perspectieven omdat Ellery uit een familie met een slachtoffer komt en Malcolm uit een familie met een verdachte. Daarmee realiseert ze verschillende verhaalbogen: er is er een die het hoofdverhaal voedt en personages met elkaar verbindt, maar ook voor elk personage een aparte boog geënt op hun individuele persoonlijkheden. Het telkens wisselen van perspectief geeft lezers inzicht in wat er feitelijk aan de hand is: hoe Ellery en Malcolm zich voelen en wat er precies gebeurt. Het gevolg is dat er niet continu spanning in het verhaal zit. Er zijn onderbrekingen waarin niet de mysteries prominent centraal staan, maar aandacht wordt geschonken aan vrolijke, grappige voorvallen. De plezierige, puntige schrijfstijl van de auteur maakt dat het verhaal vlot leest.
I flush with anger, but Ellery just gives him a distracted nod. “Oh, hi, Kyle. Did you know your zipper’s down?”
Kyle’s eyes drop automatically to his pants. “No it’s not,” he complains, adjusting it anyway as Theo snorts out a laugh.
Eén van de sterke punten van het boek is de wijze waarop de hele reeks mysteries in het verhaal met elkaar in balans zijn gebracht. Ogenschijnlijk lijkt het één groot raadsel wat er met de drie meisjes is gebeurd, maar in feite is het ingewikkelder en zijn er persoonlijke geheimen die eerst blootgelegd moeten worden alvorens tot de ontknoping wordt gekomen. Daarbij spelen veel personen een rol. Ondanks het grote aantal personen en hun ingewikkelde relaties blijft het geheel toch overzichtelijk.
Two Can Keep a Secret is een 'donker' boek met een lichte toon en op zijn tijd met gepaste humor, waarbij de auteur heeft gekozen voor een intrigerende locatie en een bijzonder samenspel van personages met een sterk uiteenlopend karakter.