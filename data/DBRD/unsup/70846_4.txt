This September Sun (Bryony Rheam)
Wat een mooi geschreven verhaal, waarin een stukje geschiedenis van Zimbabwe knap is verweven. Ellie leer je kennen als ze als jong meisje opgroeit in Bulawayo. Het boek begint met de onafhankelijkheid van Zimbabwe (1980) als Ellie 6 jaar is. Het is vanuit de ik-persoon geschreven, en je leert zo Ellie en haar familie kennen. Eigenlijk gaat het verhaal grotendeels over de familierelaties en de rol van grootmoeder Evelyn. Over haar relatie met Ellie en de rest van de familie en over haar onafhankelijkheid die ook start met de onafhankelijkheid van het land. Als Ellie opgroeit zal ze gaan studeren in Engeland, dankzij het geld wat haar grootmoeder voor haar vrij weet te maken. Pas later, in 2004, zal Ellie veel meer over haar familiegeschiedenis te weten komen.
In deel 2 en 3 worden Ellies gedachten afgewisseld met delen van grootmoeders dagboek en brieven, allemaal geschreven vanaf het moment dat Evelyn in Zimbabwe kwam in 1946. Zo gaat het boek terug in de tijd tot net na de tweede wereldoorlog. De ontwikkelingen zijn intrigerend en in deel 3 worden de familiegeheimen langzaam maar zeker ontrafelt. Ik heb het boek in het Engels gelezen (bestaat er Ã¼berhaupt een vertaling?) en het las makkelijk, weinig complexe zinnen of moeilijke woorden. Hierdoor een helder en mooi relaas waarin Ellies personage steeds een voller karakter krijgt en stukje bij beetje de familiegeschiedenis en ook de ontwikkelingen van koloniaal tot onafhankelijk hedendaags Zimbabwe worden beschreven.