Aardig boek, maar niet meer dan dat. Ik bezit de 2016-versie, gewonnen bij een loterij. Leuk om een keer door te bladeren en wellicht voor beginners om ideetjes op te doen.
Lay-out is goed. Indeling en afbeeldingen in orde.
De tekst lijkt soms verouderd, bijvoorbeeld daar waar uitleg gegeven wordt over de römertopf. De moderne römertopf heeft een geglazuurde binnenzijde en hoeft niet meer in de week.

Er kleeft een let-op! aan 'Oven & Stoven' en die betreft de hoeveelheden. Voor ervaren koks is het geen probleem, die zien dat wel, maar beginners zijn geneigd zich aan het voorgeschrevene te houden. Dan komt er aan de hand van de recepten in dit boek echt te weinig op tafel.
Voorbeeld: Friese ovenschotel met droge worst, nagelkaas en augurk. Daar gaat - hoofdgerecht voor 4 personen! - 600 gram aardappels in, 150 gram sperziebonen, 150 gram koolrabi, 200 gram nagelkaas, 30 gram Friese droge worst, 50 gram augurk + wat kruiden en zo. Minimaaltijd ...

Op de recepten verder geen aanmerkingen, maar gebruik ze als leidraad en pas ze naar behoefte aan.