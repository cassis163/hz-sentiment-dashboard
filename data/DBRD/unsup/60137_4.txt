...
Er zijn een heel deel aspecten in dit boek die mijn enthousiaste reactie tot stand brachten. Zo hield ik van het gemoedelijke tempo van dit boek, de uitwerking van het verhaal, de vele details die er voor zorgen dat ik het later ongetwijfeld opnieuw zal willen lezen. Maar ook de vorm van Agnieszka’s magie – de werkwijze die er achter schuilt en hoe ze deze omschrijft.

Ook de personages kwamen geloofwaardig over. Van de draak die afgezonderd leeft en hierdoor een duidelijk gebrek aan sociale vaardigheden heeft tot de loyale Kasia. Maar ook Prins Marek als gevallen held, de Valk die steeds op zijn woorden terugkomt en niet lijkt te beseffen dat hij zichzelf tegenspreekt en uiteraard ook Agnieskza zelf die niet in één vakje in te delen is.

Zelfs het woud dat mysterieus en overwoekerend is speelt een belangrijke rol. Het verspreid zich als een etterende wond en volgt geen enkele natuurwet. In tegenstelling tot onze wereld waarin de beschaving het groen lijkt weg te vagen doet dit magische woud net het tegenovergestelde.

Ik begrijp nu ook waarom ‘Ontworteld’ zo enthousiast werd onthaald in zowel binnen -als buitenland. Dit magische verhaal wist me al snel te betoveren én verdiend daardoor zeker een plaatsje in mijn lijstje met ontdekkingen van 2015.