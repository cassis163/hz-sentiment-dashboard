Een waardig sluitstuk

Na de drie vorige spannende delen – Galgenveld, IJskoud en Ritueel – sluit Isa Maron de serie Noordzeemoorden af met een nog gruwelijker Eindspel.
In dit deel volgen we opnieuw de inspecteurs Maud en Niels die de dader(s) van een wrede moord moeten zien te vinden en die intussen ook, samen met Kyra en Tom, het raadsel van meerdere verdwenen jonge meisjes proberen op te lossen. Eén van die jonge meisjes is de zus van Kyra, Sarina, die vijf jaar geleden spoorloos verdween. De zoektocht naar Sarina door Kyra, is de rode draad die de vier delen van de Noordzeemoorden met elkaar verbindt.
In Eindspel komt de gruwelijke waarheid over misbruik en mishandeling aan het licht. Isa Maron neemt ons, samen met Maud, Kyra en haar vriend Tom, mee naar Londen, Noorwegen, Zweden en Nederland om alle puzzelstukjes te verzamelen die uiteindelijk tot een climax samenkomen in het laatste hoofdstuk.
Aanvankelijk had ik wat moeite om de rode draad, die in de vorige delen gespannen was, terug te vinden, maar dank zij het feit dat de auteur af en toe ‘flashbacks’ inlast kwamen mijn herinneringen al snel weer terug. Daardoor was het niet nodig om de vorige drie delen opnieuw te lezen. Voor wie de de eerste drie boeken nog niet gelezen heeft is het wel aan te bevelen om dat wél te doen vooraleer aan Eindspel te beginnen.
Eindspel heeft, evensals de andere delen van de Noordzeemoorden, een zeer sterke spanningsboog en is moeilijk weg te leggen voor de laatste pagina is omgeslagen.
Het vierluik is een aanrader voor wie houdt van misdaadromans met een flinke portie spanning.
In het nawoord geeft Isa Maron nog wat boeiende informatie over de ware gebeurtenissen die aan de grondslag lagen van dit gruwelijke vierluik. De Noordzeemoorden zijn is dus grotendeels fictie, die echter wel gebaseerd is op ware feiten.
De informatie uit het nawoord zorgt ervoor dat je het boek niet zomaar weglegt zonder er verder over na te denken.

Vier sterren en net geen vijf omdat ik de zaak waarmee het boek begon eigenlijk wat meer uitgediept had gezien.