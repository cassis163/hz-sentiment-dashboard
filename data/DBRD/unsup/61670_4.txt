“Wake me up when it’s all over.”

Hartsvriendinnen Sam en Jessie zijn op het feest van de Dancing Queen van school, Naomi. De party is tot in de puntjes verzorgd, er is zelfs een heuse dj. Naomi’s ouders bezitten een grote villa aan de rand van het dorp, vlakbij de spoorwegovergang.

“Het bloed pompte steeds harder door mijn hoofd, maar opeens was het stil. Doodstil.”

Sam vermaakt zich uitstekend met haar lover Gijs, tot hun heftige zoenpartij ruw wordt onderbroken, wanneer haar broer Julius en Jessie’s vriend Diederik totaal in paniek binnen komen gestormd. Buiten klinkt een hels kabaal en overal zijn sirenes en zwaailichten. Ze kunnen Jessie nergens vinden…

“Was je maar meegefietst. Jij moest zo nodig voor hem op het feest blijven. Voor hem.”

Wanneer ze op het geluid afgaan en bij de spoorwegovergang aankomen, wordt de grond onder haar voeten vandaan geslagen, haar akelige gevoel is werkelijkheid geworden wanneer ze een roze fiets ziet liggen.

“Misschien kende je Jessie toch niet zo goed als je dacht.”

Al snel wordt gesuggereerd dat Jessie zichzelf voor de trein heeft gegooid omdat het haar allemaal teveel werd. Sam weigert dit te geloven, zij kent haar beste vriendin immers door en door, Jessie zou zoiets nooit doen, toch?

“Ineens schiet het door me heen. Dát was wat er niet klopte aan dit kutverhaal.”

Van het een op het andere moment is haar leven in een compleet drama veranderd. Sam wil weten wat er precies gebeurd is? En is vastbesloten de waarheid boven tafel te halen, er zijn teveel dingen die niet kloppen.

“O god, de echte waarheid was nog erger dan de zogenaamde waarheid waarin ik de afgelopen dagen had geleefd.”

Heeft Sam het bij het juiste einde of ziet ze de dingen in een verkeerd daglicht?

Zaterdag las ik in een middag het nieuwste boek van Margje Woodrow, Geraakt uit. Ondanks dat dit al het tweede boek van deze auteur is, is dit pas het eerste boek wat ik van haar lees. Mijn eerste kennismaking met Woodrow is mij uitstekend bevallen.

Geraakt is verschenen als prachtige hardcover met mooie kleuren die goed bij het verhaal passen. De titel is toepasselijk bij het verhaal en de omschrijving op de achterkant van het boek maakte mij nieuwsgierig naar de rest van het verhaal.

Geraakt bestaat uit 25 hoofdstukken geschreven vanuit hoofdpersonage Sam. En start met een broeiend eerste hoofdstuk wat je meteen op scherp zet.

Margje Woodrow heeft een fijne beschrijvende schrijfstijl, die meteen lekker leest. De spanningen en zenuwen zijn onderhuids voelbaar waardoor je je inleeft in het verhaal. Eenmaal begonnen met lezen blijf je lezen en heb je het boek binnen een mum van tijd uit.
De verhaallijn van Geraakt is niet heel spannend, maar zorgt er toch voor dat je als lezer geprikkeld wordt om snel door te lezen, je wilt weten wat er aan de hand is? Wat is er met Jessie gebeurd? Heeft Sam het bij het juiste eind?
Beste vriendinnen Sam en Jessie, zijn net zusjes en voelen elkaar perfect aan. Sam is tot over haar oren verliefd op de relaxte Gijs, ze draaien al maanden om elkaar heen, durven geen van beide de eerste stap te zetten. Haar ouders zijn hier absoluut niet blij mee en vinden Gijs maar niets voor hun dochter. Jessie heeft verkering met patser Diederik, die altijd in het middelpunt van de belangstelling wil staan en bezittelijk jaloers is. De populaire Jessie is altijd vrolijk ondanks alles wat ze meegemaakt heeft en is een beetje het buitenbeentje tussen de rijkeluiskindjes.
De karakters zijn uitgebreid beschreven, je leert ze daardoor echt kennen, Margje heeft zich goed ingeleefd in het gedrag en de gevoelens van jongeren. Zoals bijvoorbeeld het verschil in gedrag tussen jongens en meisjes, dat is erg herkenbaar. Hun boosheid, jaloezie, frustraties, eenzaamheid zijn voelbaar en realistisch neergezet. De vriendschap, ontdekking van de liefde, drank en feestjes, de eenzaamheid en schuldgevoelens, gewoon echte pubers.
De onmacht en wanhoop van Sam, niemand die haar gelooft, ze wordt zelfs belachelijk gemaakt, ze begint zelfs aan zichzelf te twijfelen. Is het allemaal wel echt waar? Je beste vriendin die ken je toch door en door?
Zelf vind ik het erg leuk dat het verhaal zich afspeelt in het Brabantse Tilburg, dat ik op mijn duimpje ken, er worden plekken beschreven waar ik zelf ook regelmatig kom, denk bijvoorbeeld aan het Twee Steden Ziekenhuis wat een rol speelt in het verhaal.
Geraakt is een Young Adult die goed in de smaak zal vallen bij de doelgroep, jongeren, maar ik als liefhebber van dit genre heb het boek ook met veel plezier gelezen.

Geraakt, een lekkere Young Adult met een vleugje spanning, je beste vriendin die ken je toch door en door? Wat zou jij doen wanneer niemand je gelooft, opgeven of stug doorgaan? Aanrader!