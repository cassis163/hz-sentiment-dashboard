Op Twitter deel ik altijd mijn Currently reading en toen ik tweette dat ik dit boek ging lezen, kreeg ik reacties dat het boek wel leuk was, maar niet bijzonder… Toen werd ik eerlijk gezegd een beetje bang haha.

Maar mij heeft het boek absoluut niet teleurgesteld. Het tegenovergestelde zelfs: Starters vind ik echt een geweldig, gaaf boek!
Waarom?

Kijk, het hele concept met een corrupte overheid en dat jongeren het tegen ze moeten opnemen om hun leven (en de wereld) te redden… Dat ben ik wel een beetje beu (The Hunger Games, Divergent, Gesplitst… En duizend andere boeken…) Maar goed, dat weerhield mij er niet van om dit boek te lezen. Het hele concept van Lissa Price met dit boek is echt goed.

The Bodybank biedt Starters (= jonge mensen) een soort van baan aan.. Deze Starters kunnen hun lichaam aanbieden en via de Bodybank wordt deze verhuurd aan Enders (= de -hele- oude mensen). Via een chip in hun hoofd en een computer worden ze aan elkaar gelinkt en raakt de Starter in een soort van diepe slaap, terwijl de Ender het lichaam overneemt. Er zijn wel strikte regels: zo mag een Ender bijvoorbeeld geen seks hebben in het lichaam van een Starter, of mogen ze geen levensgevaarlijke dingen doen met het lichaam.
Wanneer de Starter dan weer wakker wordt, kan deze zich helemaal niets herinneren van de verhuurperiode. Echter gaat dit bij Callie tijdens haar derde verhuurperiode fout. Er is iets mis gegaan waardoor ze haar lichaam weer terug heeft midden in een verhuurperiode. Haar verhuurder is nergens te bekennen, maar kan via de chip zo nu en dan contact met Callie maken. Ze waarschuwt Callie voor de Bodybank… Haar verhuurder heeft een plan en wil Callie hier in betrekken, iets wat zij in de eerste instantie absoluut niet wil doen… Maar voor Callie is er geen weg meer terug.

Het is echt een spannend boek en binnen no-time had ik het uit!
De spanning wordt mooi opgebouwd en de vreemde wereld wordt steeds meer bekend voor Callie en de lezer. De ware aard van de Bodybank wordt steeds duidelijker en Callie raakt steeds meer verstrikt in een doolhof waar ze bijna niet meer uit kan komen tenzij ze wrede acties gaat ondernemen… Maar kan ze dat over haar hart krijgen?

Lissa Price heeft een erg prettige schrijftstijl, wat het lezen van dit boek erg vermakelijk maakt.

Starters vind ik echt een aanrader voor de liefhebbers van dystopische verhalen. De dystopische wereld wordt geloofwaardig verteld. Je krijgt redelijk weinig mee over het ontstaan van deze “slechte” wereld, maar wat Callie er van af weet, is eigenlijk wel voldoende. Ik nam het in ieder geval voor lief en zag er ook wel de logica in.