Bob van Laerhoven (Arendonk - 1953) is een Belgische schrijver, wiens verhalen veelal werden ingedeeld onder het kopje; sciencefiction. Hoewel Bob met deze indeling niet erg gelukkig was, was hij tevreden over het succes. In 1985 debuteerde de voormalige verhalenschrijver, met zijn eerste roman: Nachtspel. Inmiddels is deze Vlaamse veelschrijver bekend van zijn literaire romans, reisboeken, verhalen, essays, theaterteksten en thrillers en worden zijn werken in een groot deel van Europa gelezen.
Terug naar Hiroshima speelt zich af in Japan, 1995. Hiroshima leeft nog altijd met de naweeën van de atoombom en kampt met een enorme economische crisis. In deze setting wordt het leven van de hoofdpersonen voor altijd veranderd. Takeda, de inspecteur van politie, die wordt tegengewerkt door zijn corrupte leiding en daarom alleen op onderzoek uit gaat. Norikazu, een Yakuza-leider die op zoek is naar zijn verdwenen dochter en daarbij alles vernietigt wat hem in de weg staat. Mitsuko, zijn dochter die ondergedoken zit bij Reizo, een gestoorde schrijver, die zijn eigen (gewelddadige) plannen heeft. Gaandeweg, wordt het duidelijk, dat een dramatische confrontatie tussen deze personen, onafwendbaar is.
Met Terug naar Hiroshima weet schrijver Bob van Laerhoven de spanning perfect met drama af te wisselen. De hoofdpersonen worden, ondanks dat ze bepaald niet alledaags zijn, zeer geloofwaardig neergezet en de beschrijving van het nieuwe Japan, waar alle misdaad wordt verdoezeld, is ontluisterend. Maar, het meeste indruk maakt toch wel het verslag van de zojuist gedropte atoombom en de gevolgen daarvan op de bewoners van Hiroshima. Dit alles wordt, als een redelijk spannend en vooral zeer onderhoudend misdaadverhaal, gepresenteerd.
Terug naar Hiroshima; Een verrassende aanrader!