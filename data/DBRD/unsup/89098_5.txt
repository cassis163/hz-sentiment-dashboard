Hoofdpersonen in dit boek zijn natuurlijk weer de Amerikaanse patholooganatoom Margaret Campbell en de Chinese rechercheur Li Yan. Margaret heeft definitief besloten een punt achter haar relatie met Li te zetten en woont weer in Amerika. Ze is hoofdlijkschouwer van Harris County en geeft college aan de Sam Houston State University in Houston. In een halfslachtige poging dichter bij Margaret te zijn, heeft Li Yan zijn baan als plaatsvervangend sectiehoofd van Pekings centrale recherche opgezegd. Hij werkt nu in Washington DC, als liaison-officier aan de Chinese ambassade.

Als er in Texas een vrachtwagen vol Chinese illegale immigranten gevonden wordt, ontmoeten Margaret en Li Yan elkaar uit hoofde van hun werk weer en zijn ze wederom gedwongen met elkaar samen te werken. Samen gaan ze op jacht naar de Slangenkop, de leider van de smokkelbende die de illegale Chinezen het land binnenbracht. Hoewel het verhaal deze keer in Amerika speelt, blijft het Chinese element als een rode draad door het boek lopen, omdat het verhaal zich deels afspeelt in Houstons Chinatown. Maar ook het Amerikaanse element is uiteraard, in al zijn veelvormigheid, prachtig beschreven. Wederom een angstig, realistisch plot. Een boek met veel vaart!