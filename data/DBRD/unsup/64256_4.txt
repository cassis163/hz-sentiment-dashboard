De Schotse auteur Philip Kerr (1956) krijgt maar geen genoeg van zijn personage Bernie Gunther, een Duitse politieman, privédetective en wat al niet meer, die hij avonturen laat beleven kort voor, tijdens en vlak na de Tweede Wereldoorlog. Gelukkig, want Gunther is een buitengewoon boeiende hoofdpersoon. Niet voor niets heeft hij een eigen website (berniegunther.com) en levert ieder boek met hem in de hoofdrol Kerr talloze prijzen op. 'De man zonder adem' is alweer de negende Gunther-titel.
Bernie Gunther maakte zijn entree in de thrillerliteratuur in 1989. Toen verscheen 'Een Berlijnse kwestie', het eerste deel van wat later de Berlijnse trilogie zou gaan heten. In 1990 verscheen deel 2, in 1991 deel 3. Toen leek het klaar. Philip Kerr ging totaal andere thrillers schrijven, met veel succes. 'Een concept voor moord', 'Het gebouw', 'Esau', 'De tweede engel', het zijn maar een paar van de vier- en vijfsterrenthrillers die Kerr op zijn naam heeft staan.
Het was dan ook een grote verrassing dat Kerr in 2006, vijftien jaar na het laatste Gunther-boek, opnieuw een beroep deed op zijn oude held. 'De een van de ander' bleek ook nog eens het begin van een nieuwe reeks. Philip Kerr komt nu bijna jaarlijks met een nieuwe Gunther-titel. En het einde is nog niet in zicht, aldus Kerr in een recent interview.
Bernie Gunther is een politieman in hart en nieren, een Berlijnse toprechercheur, die door de omstandigheden regelmatig gedwongen wordt als privédetective de kost te verdienen of, zoals in 'De man zonder adem', als medewerker van het Bureau Oorlogsmisdaden van de Wehrmacht. Hij is een vat vol tegenstrijdigheden: hij is een echte nazihater, maar werkt wel voor Heydrich, Eichmann en andere nazibonzen. Hij heeft onder alle omstandigheden een grote mond en komt daardoor regelmatig in de problemen. Maar hij heeft ook een klein hartje, hoewel hij niet terugdeinst voor een moord als die nodig is om zijn doel te bereiken. Geen lelieblanke held dus, maar wel een man die het goede probeert te doen.
In 'De man zonder adem', dat speelt in 1943, stuurt propagandaminister Joseph Goebbels Gunther naar het bezette Rusland om de massamoord op Poolse officieren te onderzoeken. Als zou blijken dat die gepleegd is door de Russen, kunnen de Duitsers dat gebruiken om tweedracht te zaaien tussen Rusland en de andere vijanden van het Derde Rijk. Gunther gaat eigenzinnig aan de slag en is al snel zelf in gevaar. Het boek heeft dezelfde kwaliteiten als de andere Gunther-titels: razend spannend, een huiveringwekkende sfeertekening, zeer goed gedocumenteerd. Een aanrader dus.