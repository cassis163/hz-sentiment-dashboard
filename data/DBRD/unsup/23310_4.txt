Dit boek gaat over Christine, een vrouw met geheugenverlies, die elke ochtend als ze wakker wordt zo'n twintig jaar van haar leven mist. Als ze op aanraden van haar arts een dagboek gaat bijhouden, blijken er dingen niet te kloppen.

Als lezer word je een groot deel van het verhaal meegenomen met Christine als zij haar geschiedenis terugleest in haar dagboek. Zij weet door haar geheugenverlies niet meer wat ze heeft meegemaakt, en als lezer lees je mee terwijl zij probeert de puzzelstukjes van haar leven een plekje te geven. Christine heeft eigenlijk dezelfde vragen als jij als lezer: Wat is de oorzaak van het geheugenverlies? Wie heeft hier schuld aan? Wat is er allemaal precies gebeurd?

Gaandeweg wordt alles steeds duidelijker, en hoewel de afloop deels best voorspelbaar is, bleef het boek toch spannend dankzij een aantal onthullingen die minder voor de hand lagen en omdat je toch wilt weten wat er nou precies gebeurd is.

Een aantal dingen was achteraf wat onlogisch, maar desondanks was het een spannend en origineel boek.