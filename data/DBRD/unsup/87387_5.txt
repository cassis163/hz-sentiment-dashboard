Toen ik zag dat dit boek uit zou komen en las waar het over zou gaan, wist ik dat ik dit boek moest lezen, echt een boek voor mij.
In onze wereld heeft bijna iedereen een smartphone en is er zo’n beetje mee vergroeid. Dit gegeven heeft Amy McCullouch aangegrepen en er een heel goed verhaal omheen gebouwd.

Lacey droomt al jaren om bij het bedrijf te werken dat de baku heeft uitgevonden, een soort robot-huisdier dat alle functies (en meer) van een smartphone heeft, maar dan in de vorm van een huisdier zodat je toch een soort van gezelschap hebt. Ze moet dan wel naar de elite school Profectus, maar wordt afgewezen. Als ze onverwacht de kapotte resten van een baku vindt en die repareert, komt haar droom een stapje dichterbij en wordt ze toch aangekomen op de school. Maar het lijkt wel of haar robot-kat Jinx een eigen wil heeft en er gebeuren de vreemdste dingen.

Wat is dit een ontzettend leuk boek! Het gegeven van een robot-huisdier met smartphone functies is zo goed bedacht. Het komt totaal niet vreemd over, vooral ook door de fijne schrijfstijl. Je kunt je heel goed voorstellen dat mensen zo’n baku hebben. Misschien is dit wel de toekomst, wie weet.
Lacey is een leuk personage. Tijdens het lezen leef je helemaal mee met haar belevenissen. Jinx, de kat, is ook heel leuk. Hij heeft een eigen wil, maar eigenlijk kan dat helemaal niet. Als lezer wil je er achter komen hoe dit mogelijk is en of dat wel zo is.
Natuurlijk zijn er ook kapers op de kust, en dat maakt het extra spannend.
Het einde is totaal onverwacht en maakt dat ik verder wil lezen, maar dat moet helaas wachten totdat het vervolg uitkomt.

Ik vond dit een heel erg leuk en onderhoudend, spannend boek, ook met humor, een uniek gegeven met een hartverwarmende heldin en ook “huisdier”. Ik zou ook wel zo’n Jinx willen.
Het boek was zo uit, ik kon het bijna niet wegleggen. Jammer dat het uit is.
Dit is mijn boek 3 van 2019, maar wel het beste boek dat ik tot nu toe heb gelezen. Ik ben heel enthousiast over dit boek en kan het absoluut aanraden!