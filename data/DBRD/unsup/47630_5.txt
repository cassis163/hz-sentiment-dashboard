Oliver Reps verhuisde op zesjarige leeftijd van Duitsland naar Nederland en woont met zijn gezin in Amsterdam. Zijn debuutroman De dag die nooit komt verscheen in 2018 bij uitgeverij De Harmonie.

De dag die nooit komt is het verhaal van de zeventienjarige Elias, zijn vriendin Evi en zijn zusje Polly. Elias overdenkt in een nacht alle gebeurtenissen die hem gebracht tot het punt waar hij zich nu bevindt. De herinneringen aan afgelopen zomer nemen het op tegen de demonen in zijn hoofd.

“En zo had het misschien moeten eindigen. Evi en ik aan de waterkant bij de kreek, bij elkaar, met brandende kaarsen en Polly’s ketting hoog in een boom.”

De titel en het letterlijke geweer van Tsjechov voorspellen de lezer al vrij vroeg niet veel goeds, maar toch weet Reps te verrassen met zijn verhaal en vooral de manier waarop het afloopt. Zijn debuut is een knap staaltje constructiewerk, met verschillende onverwachte wendingen die de lezer op het verkeerde been zetten. De herinneringen van Elias zorgen voor een onheilspellende sfeer die de lezer tot de allerlaatste bladzijde in zijn greep houdt.

Er zitten indrukwekkend veel thema’s in het boekje dat slechts 170 pagina’s telt en Reps weet ze allemaal zo in te passen dat het nergens echt té veel wordt. Liefde, vriendschap, dromen, mentale problemen, verlies en opgroeien; het zit er allemaal in. De kunst is om het er als lezer ook allemaal uit te halen.

“Polly vond in ieder geval dat hij een gelukkige indruk maakte, en zei dat het leven de moeite waard is zolang je hersenen het nog doen, want zolang je kan nadenken, heb je altijd nog de mogelijkheid om er iets van te maken.”

Naast deze grote thema’s staat het boekje ook bol van de referenties naar films, muziek en andere populaire cultuuruitingen. De scènes waarnaar verwezen wordt helpen de lezer het verhaal te duiden, te begrijpen én te waarderen. Reps slaagt erin om de verwijzingen zo op te nemen dat iemand die niet bekend is met het origineel toch snapt waar het over gaat en tegelijk niet te veel uit te leggen voor hen die precies weten wat er bedoeld wordt. Vervolgens weet Reps op een knappe manier alles in elkaar te laten passen. Elk detail uit de verhalen van Elias komt bij de ontknoping aan bod.

Hulde dus voor dit prachtige en indrukwekkende debuut, dat zowel jongeren als ervaren lezers en filmliefhebbers zal aanspreken. Oliver Reps is een auteur waar we graag nog wat meer van gaan horen!