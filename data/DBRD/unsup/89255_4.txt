Een boek in vier delen over de wederwaardigheden van drie generaties van de familie van de schrijfster, waarbij zij zich baseert op bewaard gebleven brieven, archieven en eigen herinneringen. De eerste generatie van moederszijde van de auteur vertrekt naar Nederlands-Indie en we volgen hun levens en ervaringen aldaar, en zijn getuige van hun terugkeer naar Nederland. Ook de levens van de volgende generaties spelen zich deels in Nederland en deels in Nederlands-Indie af, waarbij het accent steeds sterk ligt op de beschrijvingen van de lotgevallen in Indie. Er is veel aandacht voor de periode voorafgaand aan het uitbreken van de 2e wereldoorlog en voor de oorlogsjaren zelf. De ouders van de schrijfster brengen die jaren grotendeels gescheiden van elkaar door, in aparte kampen. In deel drie beschrijft de auteur haar laatste oorlogsjaren in het Japanse kamp vanuit de belevingswereld van de tiener die zij dan is. Dit maakt het verhaal extra indrukwekkend en betrekt je als lezer sterk bij het verhaal. Deel 4 gaat over de terugkeer naar Nederland en de "reintegratie". Nederland, dat zich natuurlijk ook moet herstellen van de vreselijke gevolgen van de 2e wereldoorlog, blijkt toch heel anders dan ze zich had voorgesteld: het valt de jonge tiener lang niet altijd makkelijk om te wennen aan de zo andere cultuur en leefomgeving.