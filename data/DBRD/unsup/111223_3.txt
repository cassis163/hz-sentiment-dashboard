In Ondenkbaar, de tweede thriller van Bianca Nederlof, heeft hoofpersonage Evelien alles wat haar hartje begeert. Een leuke baan bij Dieren in nood, een lieve vriend, met wie ze net een huisje heeft gekocht en ze heeft een goede relatie met haar tweelingbroer.
Misschien is ze een beetje ongenaakbaar, wat haar niet altijd zo sympathiek maakt, maar daardoor is ze wel echt en van vlees en bloed. Zeker als de lezer wordt geconfronteerd met Eveliens verleden via Lieke’s dagboek, ontmoeten we een heel andere Evelien.

Lieke is een timide meisje dat als vrijwilliger komt werken bij Dieren in nood. Lieke kent Evelien van vroeger, maar Evelien herkent haar niet. Voor Lieke is de confrontatie een traumatische herinnering, die we via haar dagboekfragmenten lezen
De derde belangrijke personage is Ralf, een jongeman die tijdens een aanslag bij de Pride zijn vriend verloor. Via Lieke en Evelien en uiteindelijk via Erik, Lieke’s tweelingbroer, probeert hij zijn traumatische ervaring af te reageren, en dat loopt uit de hand.

Drie mensen, slachtoffers en dader, of zijn het slachtoffer en daders? Bianca Nederlof heeft het verhaal knap gecomponeerd, met drie tijdlijnen door elkaar heen verweven. Als lezer weet je veel, het is daarom geen whodunnit, maar meer een howdunnit of whydunnit. Een psychologische thriller waarin thema’s als pesten en trauma’s verwerkt zijn, en die na bladzijde 100, het verhaal start wat langzaam op, leest als de welbekende sneltrein.