Spannende verhalen rondom sektes zijn er plenty en zijn om die reden ook niet meer bijster origineel te noemen. Dat Jussi Adler-Olsen dit onderwerp ook in zijn nieuwst boek, ‘De grenzeloze’ zou toepassen is daarom eerder verbazend dan verrassend te noemen. De auteur die met zijn eerste boeken het succes voornamelijk te danken had aan zijn tot de verbeelding sprekende onderwerpen, laat zich dit keer verleiden tot een uitgemolken onderwerp? Laten het geen waarheid worden.... Deel 6 in een goed begonnen serie met Carl Mørck, Rose Knudsen en Assad van het spraakmakende bureau Q in de hoofdrol.

Christian Haberstaat gaat met pensioen en doet voor de laatste keer een beroep op Mørck om een oude zaak tot een oplossing te brengen. Als die echter niet reageert pleegt Habersaat tijdens zijn afscheid, voor de aanwezige gasten, zelfmoord.
Nu krijgt zijn oude zaak wel de nodige aandacht en gaat het trio van bureau Q er met verve tegenaan. Wat drijft de voormalige brigadier tot deze wanhoopsdaad?

In ‘De grenzeloze’ gaat Mørck met veel tegenzin van start in het onderzoek naar de dood van jonge studente Alberte Goldschmid. Na veel doodlopende onderzoeken, komt de sekte van Atu, oorspronkelijk Frank Brennan, in het vizier en het is zaak om daar het verleden van een aantal sekteleden eens door de wringer te halen. Het blijkt dat meerdere mensen binnen deze leefgemeenschap wel een lijntje met andere mensen in de omgeving van Alberte hebben of in het verleden heben gehad. Per slot van rekening is het doorrijden na een dodelijk ongeval al 17 jaar geleden gebeurd en daarbij was Alberte het slachtoffer.

In het begin van deze recensie is al gezegd dat het onderwerp waar het in dit verhaal om draait, niet geheel nieuw is. De verrassing zal dan uit een andere hoek moeten komen en met die verwachting is dit boek ook gelezen. Maar, na 524 pagina’s is de conclusie dat er geen echte verrassing naar voren is gekomen en dat ‘De grenzeloze’ in dat opzicht weinig vernieuwends heeft gebracht. Blijft natuurlijk wel de schrijfkunst van Adler-Olsen die altijd het lezen waard blijft. Maar alleen dat is onvoldoende en ook de hoofdpersonages evolueren in dit deel te weinig om dat nog interessant te houden. Blijft de waardering van dit 6e deel hangen op het predicaat “goed boek” maar zeker niet uitzonderlijk!

Eindoordeel: 3 sterren

Spanning: 3 sterren
Plot: 3 sterren
Leesplezier: 3 sterren
Schrijfstijl: 3 sterren
Originaliteit: 2 sterren
Psychologie: 2 sterren