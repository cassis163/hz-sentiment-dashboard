29 korte verhalen, die zich allemaal afspelen in de Middeleeuwen.
Voor de leesclub werden ze één voor één besproken, maar je kan er even goed lukraak een verhaal uit kiezen.
Ze zijn ook niet chronologisch gerangschikt.
Het ene verhaal speelt in 1435, een ander in 1225 en nog een ander in 586. (Dat wordt duidelijk vermeld bij elke titel.)
Ook geografisch is er voor veel afwisseling gezorgd: Friesland, Groenland, Frankrijk, Polen, Centraal-Azië, Marokko.
Na elk verhaal volgt er een uitleg, de “historische achtergrond”. En daarna nog verwijzingen naar andere bronnen, onder de titel “Meer lezen”.
Je krijgt dus, als lezer, een schat aan informatie.

De verhalen zelf zijn wisselend van kwaliteit. Soms erg spannend, soms iets te belerend.
En altijd met een pointe.
Enkele verhalen steken er bovenuit en zal ik mij langer herinneren dan andere. De toppers zijn “Schepen uit het oosten”, “De stem van Nehalennia”, “De Vloed”, “Willem de verteller”, “De zilveren hanger” en "Het meesterwerk".
Dat laatste gaat over Jeroen Bosch; een verhaal waarbij je als lezer spontaan de schilderijen van Bosch gaat opzoeken, ...en zo van het één op het ander komt.
Heerlijke mix van fictie en non-fictie.
Verder nogal veel oorlogen en moorden, zoals je verwacht van de woelige Middeleeuwen.