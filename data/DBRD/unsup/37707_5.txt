Michael Robotham is een in 1960 in Australië geboren journalist. Zoals zoveel journalisten heeft hij op wat latere leeftijd het ´echte´ schrijfwerk ontdekt In dit geval een zegen voor het lezerspubliek want mensen, deze meneer kan schrijven!

De verdenking gaat, u raadt het al, over een man die verdacht wordt. Van meerdere moorden maar liefst. Deze man is de jonge veertiger Joseph O´Loughlin, die in Londen woont met zijn vrouw en dochtertje. De ellende begint eigenlijk als hij toevallig getuige is van de start van het politie-onderzoek naar de moord op een jonge vrouw. Bij toeval maakt hij kennis met de verantwoordelijk inspecteur, die hem uitnodigt te komen kijken bij de autopsie, om te trachten iets meer te weten te komen over de vrouw. Dan blijkt dat ze een bekende is van Joseph. Volgens Joseph echter voert al het bewijsmateriaal naar Bobby, een patiënt van hem. Voordat Joseph echter bij wijze van spreken tot drie kan tellen, is hij op de vlucht voor de politie, zijn vrouw, zijn beste vriend én zijn patiënt, en is zijn leven bepaald niet meer wat het was.

Het gegeven van De verdenking is niet nieuw. Michael Robotham heeft echter van dit bekende thema een superspannend verhaal gemaakt, met een levensechte hoofdpersoon. Hij deed mij een beetje denken aan James Patterson´s Alex Cross, met wat trekjes van John Kellermans Alex Delaware (what´s in a name?). Op de een of andere manier kwam Joseph gelijk al zo vertrouwd over, alsof ik al meer boeken over hem gelezen had. Ook de stijl van Robotham doet me denken aan Kellerman, Patterson en in mindere mate aan Cornwell en Gerritsen. Waarmee ik niet wil zeggen dat hij de stijl van genoemde auteurs klakkeloos gekopieerd heeft. Nee, ik wil zeggen dat deze auteur kans heeft gezien in zijn eerste boek direct de goede toon te treffen voor mensen die van een bepaald soort thrillers houden. En niet alleen de toon: ook de sfeertekening is goed in orde. Het hele verhaal speelt zich af in Londen, groot genoeg om een ruimtelijk idee te geven aan het verhaal, voor Nederlandse lezers ook vertrouwd genoeg zodat het niet zo´n ´ver van mijn bed´ show wordt. Bovendien heeft het geheel een onmiskenbaar Britse sfeer, die ook de liefhebbers hiervan dus aan zal spreken.

Gezien de verkoopcijfers van genoemde thrillerauteurs heeft Michael Robotham dus in potentie een erg groot publiek. Een publiek dat hij ten volle verdient.