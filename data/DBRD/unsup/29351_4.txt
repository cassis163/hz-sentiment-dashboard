Als je wilt lees je deze novelle in een middag uit en heb je een leuke middag gehad. Het leest namelijk als een soort young adult, vlot en eenvoudig... maar vergis je niet. Wanneer je toch wat meer tijd neemt laat dit verhaal je niet los. Zoveel mogelijke lagen en bedoelingen... wat wil meester King ons eigenlijk vertellen???

Een meisje in de pubertijd dat niet geweldig in haar vel zit, ze heeft overgewicht en heeft weinig zelfvertrouwen, krijgt van een wat duistere meneer met een bolhoedje een kistje. Een kistje met een aantal knoppen en twee hendeltjes. Die laatste zijn vrij onschuldig en leveren Gwendy alleen maar fijne dingen op. Ze bloeit op, valt af en krijgt zelfvertrouwen. Maar die knoppen zijn een stuk minder gezellig. De verleiding erop te drukken is soms groot.

Die knoppen deden me toch steeds denken aan de machtige mannen van de wereld die ook de beschikking hebben over een knop die de wereld kan veranderen of zelfs verwoesten wanneer ze erop zouden drukken.
Hoe dun kan het lijntje zijn waarop wij balanceren...

Ondanks dat het nergens zo gruwelijk en bizar werd als ik van King gewend ben heb ik erg genoten van deze novelle. Dikke vier sterren daarom!