In Nachtstad keren we terug in de tijd en leren we een jonge Erlendur, speurder in de boeken van Indridason, kennen die zich vastbijt in de zaak van een dakloze die een jaar eerder overleed. Wanneer de speurder wat dieper gaat graven ontdekt hij dat er in diezelfde periode ook een vrouw uit de buurt als vermist werd opgegeven. Zij werd nooit teruggevonden. Staan deze twee zaken met elkaar in verband? En zo ja, hoe? Op een rustige maar vastberaden manier slaagt de speurder erin om het mysterie uiteindelijk op te lossen.
Met Nachtstad heb je een boek in handen waarvan je niet gaat nagelbijten van de spanning. Maar voor wie houdt van een goed verhaal, op een sobere manier geschreven is dit echt een aanrader.