De hitte van de hel is een zeer spannende thriller die ik in één ruk heb uitgelezen maar in mijn herinnering was zijn eerste De doden hebben geen verhaal toch nog iets boeiender, met een ietwat gelaagder en intelligenter geschiedenisverhaal.

In Oslo wordt een prostituee teruggevonden die door foltering en messteken haar laatste levensadem uitblaast. Ze wordt nog naar een kliniek gebracht maar overleeft het niet. De zaak toont veel vergelijkingspunten met een zaak uit het verleden waaraan rechercheur Tommy Bergmann als beginnend agent ook bij betrokken was. Toen was hij erbij toen Kristiane werd teruggevonden, één van de jonge meisjes die werden gefolterd en omgebracht en waarvoor ze Anders Rask hadden gearresteerd. Echter, deze Rask zit nu opgesloten in een gesloten afdeling van een psychiatrische instelling. De moeder van Kristiane neemt terug contact op met de politie, omdat ze denkt dat ze hen kan helpen bij het vinden van de echte dader. Tommy moet op zeer korte termijn samen met zijn collega Susanna Bech, een alleenstaande gescheiden moeder, op zoek naar een verknipte moordenaar die hen achtervolgt in hun gedachten en dromen.

Het boek is zeer spannend geschreven en baadt in een griezelige sfeer. Dit maakt dat het soms wel wat te veel blijft hangen bij dreigende dromen en gedachtegangen die er niet zoveel toe doen. Rask wordt neergezet als een intelligente supergevaarlijke psychopaat die wel menselijk overkomt maar dan ineens kan overlopen en zijn gewelddadige ik naar boven zou komen.

Je hebt opnieuw een fanatieke rechercheur, Tommy, die zich in de zaak vastbijt, waarvan het privéleven amper bestaat en geen sociaal leven heeft. Ook Susanna is een vrouw die niet heel vast in het leven staat en verschillende twijfels en angsten uit haar privéleven met zich mee draagt. De personages zijn wel goed uitgediept en de verhaallijnen zijn origineel en goed beschreven.

Lezers moeten er wel hun aandacht bijhouden want een eenvoudige plot is het niet echt. En dan kom je ineens aan het einde, en ... is het nog niet helemaal afgelopen. Het boek eindigt namelijk met een straffe cliffhanger die lezers laat uitkijken naar het vervolg dat er hopelijk snel aankomt!