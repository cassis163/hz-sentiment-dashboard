"Als beelden woorden worden, is het zo definitief."

De zestienjarige Liv en Sofia zijn vriendinnen sinds de kleuterschool. De voormalig buurmeisjes groeiden samen op, delen een gezamenlijke liefde voor Urban Climbing en zijn onafscheidelijk. Tot Sofia naar de andere kant van de wereld verhuisd en in New York gaat wonen.

"Ben ik Sofia ook al kwijtgeraakt toen ze nog leefde, zonder het door te hebben?"

Maar ook een emigratie overleeft de vriendschap. Hun vriendschap is sterker dan ooit. De meiden hebben grootse plannen, samen op avontuur in New York. Tot die ene nacht, de nacht waarin ze Sofia voor altijd verloor.

"Sorry Liv, duizendmaal sorry, love you.
Don’t worry, alles komt goed.
XXX."

Sofia verdronk tijdens de afterparty, op partyboot Free Spirit, in de East River. Niemand weet wat er precies gebeurd is, de politie heeft de ware toedracht nooit kunnen achterhalen. Vlak voor het ongeval ontving Liv een laatste teken van leven van Sofia.

"Wat betekent vriendschap als je niet alles van elkaar weet?"

Liv kan niet geloven dat Sofia zomaar verongelukt is, ze vertrouwt het niet. Doorgaan met leven, zoals iedereen haar adviseert, kan ze niet zolang er geen antwoorden op haar vragen zijn. Ze kan het niet loslaten en besluit om zelf op onderzoek te gaan. Misschien ziet ze dingen die er niet zijn.

"Als je niet weet wie je kunt vertrouwen, vertrouw dan niemand."

De datum waarop Liv naar Amerika zou gaan, komt steeds dichterbij. Liv besluit als laatste eerbetoon aan haar vriendin om toch naar Amerika te gaan, in de hoop om op deze manier haar dood een plekje te kunnen geven. Liv staat op het punt van vertrekken, wanneer zij een anoniem bericht ontvangt…

"Weet je wat de clou is? Dat de waarheid complexer is dan jij en ik bij elkaar."

Vorig jaar verscheen het jeugdthriller debuut Verdoofd van Cis Meijer, welke ik met veel plezier heb gelezen. Ik was dan ook heel benieuwd naar haar tweede jeugdthriller Val, welke recent verscheen. Ben ik net zo enthousiast over Val als over Verdoofd?

Val is verschenen in een prachtige hardcover uitgave en is mooi vormgegeven, de hoofdstukken zijn geheel in stijl met het thema. Val bestaat uit 42 hoofdstukken, geschreven vanuit hoofdpersonages Liv en Sofia.

Cis Meijer heeft een vlotte, beschrijvende, moderne en spannende schrijfstijl. In Verdoofd nam Cis je mee op trip door Parijs, ook in Val neemt ze je weer mee op reis de wereld over, Nederland, Amerika, Oostenrijk, Zwitserland. Het is haar goed gelukt om de Amerikaanse sferen over te brengen.

Val gaat van start met een spannende proloog, die direct aanzet tot verder lezen. Er zit veel vaart in het verhaal, waardoor je door het boek heen vliegt. Gaandeweg het lezen word de onderhuidse spanning goed opgebouwd. En met een onverwachte plotwending weet Cis Meijer haar lezers helemaal op het verkeerde been te zetten. De personages uit Val doen aan Urban Climbing, een origineel thema. Zelf had ik er eerlijk gezegd nog nooit van gehoord. Urban Climbing is het beklimmen van gebouwen, etc. niet iets voor watjes dus, daar moet je veel lef voor hebben. Cis heeft goede research voor haar boek gedaan, om de kik van het klimmen te ervaren en het gevoel van een val mee te maken, is ze zelf gaan klimmen.
Het is Cis wederom gelukt om een spannend, boeiend en origineel verhaal voor de jeugd neer te zetten.

De zestienjarige Liv en haar beste vriendinnetje Sofia, zijn de hoofdpersonage van het verhaal. De meiden groeiden samen op en zijn al vriendinnen vanaf de kleuterschool. Ze woonden naast elkaar en delen een gezamenlijke liefde voor Urban Climbing. Beide hebben ze in hun jonge leventjes al veel meegemaakt. Hun vriendschap trok ze er altijd weer doorheen, zelfs vanaf de andere kant van de wereld. Sofia emigreerde tot hun grote verdriet naar New York, maar gelukkig bleek hun vriendschap tegen alles bestand en werd alleen maar steeds sterker. De meiden zaten vol grootse plannen, Liv zou Sofia op gaan zoeken in New York, om samen op avontuur te gaan in de coolste stad ter wereld, mooie gebouwen beklimmen. En Liv zou een semester lessen volgen bij Sofia op school. Ze verheugden zich erg op de reis, tot die ene nacht, de nacht waarin ze Sofia voor altijd kwijt raakte.
Liv kan de dood van Sofia niet verwerken, iedereen zegt dat ze door moet gaan met leven, maar het lukt haar niet. Ze mist haar beste vriendin een jaar later nog steeds. De datum waarop ze naar Amerika zou afreizen komt steeds dichterbij, ondanks de pijn en het verdriet besluit zij als laatste eerbetoon aan Sofia, toch naar Amerika te gaan. Ze heeft namelijk vraagtekens bij de dood van Sofia, het zit haar niet lekker en gaat op zoek naar antwoorden op haar vragen.

Cis heeft ze wederom uitstekend ingeleefd in de leefwereld van de jongeren. De karakters van Sofia en Liv zijn goed uitgewerkt. Twee totaal verschillende meiden, met een grote liefde voor klimmen. Liv, een stoere beschaafde chick en impulsief feestbeest Sofia.
Met thema’s als vriendschap, vertrouwen en verlies.

Val, mysterieuze jeugdthriller met origineel onderwerp, over vriendschap, vertrouwen en verlies, aanrader!