Boogers heeft inmiddels een prachtig oeuvre opgebouwd dat uitmondde in zijn (nu al?) magnum opus "Alleen met de goden". Gelukkig is hij nog niet klaar want afgelopen voorjaar werd "Onder een hemel van sproeten" aangekondigd. Bij verschijning hoopte ik dat als het boek enigszins zou kunnen tippen aan zijn laatste, ik zeer tevreden zou zijn. De angst was ongegrond, want wat een boek is het weer geworden
De bondige, kenmerkende, soepele schrijfstijl pakt je meteen weer bij de kladden.Zoals met al zijn titels heb ik het boek van de eerste tot laatste zin "beleefd". Je wordt erin gezogen totdat het nare moment volgt dat je zijn schepping weer moet verlaten. Minder rauw als zijn voorganger maar zo mooi. Je leest de hoop tussen alle bladzijden door hoe onaangenaam het leven soms ook is voor de hoofdpersonages .
Evenals "Alle dingen zijn schitterend" zijn er drie afzonderlijke perspectieven waar het om draait maar in tegenstelling tot die titel, treffen ze elkaar niet op het einde maar reeds bij aanvang met als hoofdthema de eenzaamheid en het daarbij zoeken naar erkenning, vrijheid en het licht wat voor alle drie hoofdpersonages (in meer of mindere mate) lukt. Heel knap van Boogers dat hij ondanks de drie perspectieven en het spelen met chronologie het zo ogenschijnlijk eenvoudig neergezet heeft.
Het is ook genieten van de verbindingen / knipoogjes die Alex Boogers uitdeelt naar zijn eerdere werk. Zo bezoekt hoofdpersonage Jacob in dit boek regelmatig een bar waar ook andere (eenzame) mannen zich verzamelen. Een stamgast heet Pechstein wiens zoon buschauffeur was. Laat Erwin Pechstein nu net het hoofdpersonage zijn in "Lijn 56" van Alex Boogers...
Het enige, maar dan ook enige minpuntje aan het boek voor mij is het dagboek van hoofdpersonage Amy. In bepaalde passages lijken het meer woorden en overpeinzingen van een volwassene dan van een meisje van omstreeks zestien (alhoewel je ook kunt stellen dat ze gedwongen is vroeg volwassen te worden door haar geschiedenis). Nitpicking, want verder is dit boek een extra bevestiging dat het een van de beste Nederlandstalige schrijvers is in mijn ogen, niet te vergelijken met andere auteurs.
Halve sterren zijn helaas niet mogelijk maar al met al zou ik 4,5 ster willen toebedelen.