Waarom hebben mensen geen staart? Kan mijn kat vegetariër worden? Waarom poetsen dieren hun tanden niet? Het antwoord op deze en nog veel meer levensbelangrijke vragen over het dierenrijk vind je in het fraai geïllustreerde feitjes-en-weetjes-boek Waarom verdrinken vissen niet? van Anna Claybourne. Een boek vol korte blokjes tekst die niet alleen leuk zijn om te lezen, maar ook veel informatie bevatten. In combinatie met een speelse vormgeving en een grote variatie aan illustraties –foto’s, schilderijen, tekeningen – maakt dat dit beestachtige boek aantrekkelijk is voor grote en kleine lezers, voorlezers en ontdekkers. Toch is mijn eigen kleine Freek Vonk in de dop niet zo heel enthousiast. Het zijn vooral de kleurrijke plaatjes die hem aanspreken, maar bij de inhoud haakt hij zo nu en dan af. Waarom verdrinken vissen niet? is dan ook niet een boek om in één ruk uit te lezen, maar een boek om op tafel te laten liggen en telkens weer even in te bladeren op zoek naar nieuwe grappige, verrassende en/of wonderlijke wetenswaardigheden. Leuk om cadeau te geven met de feestmaand in aantocht!