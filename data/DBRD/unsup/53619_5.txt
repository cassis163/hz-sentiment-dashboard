Silo is een mooi opgebouwd boek. Het gaat niet zo geweldig snel van start, de auteur neemt zijn tijd om de sfeer in de silo te beschrijven en zijn karakters te typeren. Hij valt daarbij nogal eens in herhaling, het afdalen en beklimmen van de centrale en oneindig lange wenteltrap, 150 verdiepingen maar liefst, wordt net een keer teveel beschreven. Langs de andere kant typeert het wel het leven in een silo, het stoort niet echt maar het vertraagt wel het verhaal, zeker in het eerste deel.
Maar eenmaal dit deel voorbij en de opstand kan beginnen, is er geen houden meer aan, het verhaal dendert voort. Het is super spannend.
Het boek mag zich dan wel afspelen in de verre toekomst, de mensen zijn en blijven mensen zoals in het hier en nu. Hugh Howey heeft ze realistisch neergezet. Hij roept ook enkele ethische vraagstukken op zoals bijvoorbeeld waarom mensen aan wetten en regels onderwerpen, of is het beter aan mensen de waarheid vertellen of ze voor het algemene goed toch maar onwetend laten. Dit maakt dat deze thriller net dat ietsje meer heeft dan een gewoon spannend boek.
Silo is een thriller debuut dat meer dan geslaagd is. In eerste instantie kreeg het vier sterren van mij, maar het werd zo spannend en het was een fenomenaal plezier om het te lezen dat het toch een sterretje bijkrijgt. Ook al omdat het de lezer meer dan uitnodigt om het vervolg te gaan lezen, ze zouden klaar liggen en waarschijnlijk nog dit jaar verschijnen. Daar kunnen we alleen maar blij om zijn.