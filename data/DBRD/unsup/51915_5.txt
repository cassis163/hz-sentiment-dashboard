Don is nogal een vreemde vogel en ook uiterst onhandig met vrouwen op z’n zachts gezegd. Daarentegen vindt hij zelf dat zijn sociale status geen enkele belemmering zou moeten zijn voor het vinden van een geschikte vrouw. Don heeft volgens zichzelf zijn zaakjes prima op orde, een goede baan, een gezond sterk lijf en een hoog IQ. Hij start daarom The Wife Project. Dit zelfbedachte project behelst een enorme vragenlijst voor zijn toekomstige afspraakjes. In de vragenlijst zijn een aantal van Don’s absurde criteria verwerkt en deze moeten hem helpen om een goede wetenschappelijke selectie te maken.

En dan ontmoet hij Rosie, die werkelijk aan geen enkele van zijn criteria voldoet. Ze is serveerster, ze is altijd te laat en bovendien rookt en drinkt ze en daar moet Don niets van hebben. Toch vindt hij haar amusant en omdat ze is uitgesloten van The Wife Project besluit Don haar te helpen bij de zoektocht naar haar biologische vader (The Father Project).

De schrijver van dit boek beschrijft vervolgens op vermakelijke wijze het gestuntel van de lompe Don wanneer hij met Rosie gaat samenwerken aan The Father Project. Het levert in elk geval heel veel grinnik momentjes op. Het boek is niet alleen grappig, maar is gevat en heeft een aantal verrassende wendingen in het verhaal. Het is ook een ontroerend boek, want oh hemeltje lief, je blijft maar hopen dat deze oelewapper ooit een keer de liefde van zijn leven vindt.