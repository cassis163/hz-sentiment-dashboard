De aankondiging dat de Israëlische en Palestijnse leiders gezamenlijk een verklaring zullen gaan afleggen houdt de gemoederen internationaal flink bezig. Niemand weet precies wat er gaat gebeuren of wat te verwachten. Wat iedereen wel weet is dat eerdere onderhandelingen op niets zijn uitgelopen en dat er niet veel ruimte meer is om dit verstandshuwelijk te doen slagen. Dit alles zal zich in Londen gaan voltrekken, in de Tower of London, en ten overstaan van de wereldpers. Er wordt volop gespeculeerd, tot op hoog niveau van ministers en geldschieters, en de sfeer is gespannen. Lijntjes worden uitgeworpen maar degenen die al iets weten zwijgen in alle talen. Nog een paar dagen en dan zal iedereen het nieuws te horen krijgen. Tot die tijd neemt de geheimzinnigheid alleen maar toe en is de geruchtenstroom niet te stoppen.

Terwijl ze haar lezing aan het voorbereiden is wordt Ayesha Ryder, wetenschappelijk onderzoekster en Midden-Oosten deskundige, ingeschakeld bij het onderzoek van een bizarre moord. Aangekomen op de plaats des onheils blijkt het slachtoffer een goede bekende van haar te zijn. Niet alleen op werkgebied maar ook privé kende ze Sir Evelyn Montagu meer dan goed. Inspecteur Holden vraagt om Ryder’s mening omdat er aanwijzingen zijn achtergelaten die wijzen in de richting van een terroristische groepering uit het Midden-Oosten. Al snel heeft Ryder een vermoeden wie hem gemarteld en gedood heeft, ze herkent de modus operandi maar ze kan het alleen niet meteen bewijzen. Wat had Montagu in zijn bezit óf wat was hij op het spoor dat hij dood moest? Wanneer ze eens goed om zich heen kijkt en een handgeschreven aantekening vindt, duidelijk recent geschreven door het slachtoffer, is ze eigenlijk al meteen overtuigd. Dit is genoeg voor haar om achter de daders aan te gaan, maar daarmee begeeft ze zich in een internationale poel van verderf. Het is al snel duidelijk; iets wat beschermd moet worden, zal dat ook! Ryder zal ver terug moeten in de tijd eer ze alle antwoorden bijeen heeft gesprokkeld en de daders ter verantwoording kan roepen. Ze is er op uit om de dood van haar vriend te wreken.

Neem een bestaand internationaal -politiek gevoelig- conflict, meng dat met terroristische dreigingen, moord, politiek gekonkel, intriges en verdachtmakingen en je bent aangeland in de wereld van Ryder. Zelf is ze ook niet helemaal ongeschonden uit een strijd gekomen maar juist vanwege dat én haar kennis heeft ze het ver geschopt. Door de vele personages van diverse nationaliteiten en het gegeven dat het gaat om een werkelijk bestaand conflict -namelijk dat van Israël en Palestina- doet het verhaal realistisch aan. De onderlinge verhoudingen zijn gespannen, de wederzijdse belangen enorm. En wat gebeurt er als de inzet hoog is? Dan druipt de drang naar macht er vanaf, gaat niemand iets uit de weg en zal het doel voor ogen hoe dan ook worden bereikt. En in dit specifieke scenario moet Ryder zichzelf zien te manifesteren en onderzoeken wie er achter de dood van Montagu zit. Iets dat ze overigens naar behoren doet.

Ryder is een stoere chick van het type Lara Croft meets Indiana Jones. Dat komt vooral door de manier waarop ze wordt geprofileerd in het geheel; een mooie dame met noemenswaardige kennis over geschiedenis en mysteries, onverschrokken en vastberaden, focust zich op haar vermoedens en handelt naar haar gevoel. De auteur weet dit alles behoorlijk overtuigend neer te zetten en dat maakt dat het boek snel boeit. Ach, zo heel nu en dan overdrijft hij wel in de heldhaftigheid van Ryder maar dat hoort ook wel een beetje in het verhaal thuis, zeker bij dit soort personages, die vallen nu eenmaal niet meteen om bij de eerste klap die ze incasseren. Hou het erop dat het zeker niet misstaat, dat het zelfs zeer vermakelijk en spannend kan zijn. Gevoelsmatig is het met vlagen zelfs een filmscenario.

De flashbacks van Ryder zijn daarentegen erg indringend. Haar jeugd in Gaza die bol stond van mishandeling en overleven is behoorlijk realistisch neergezet, ze is getekend door haar verleden, letterlijk. Je leert haar beweegredenen dan ook al snel kennen maar je kent haar nog niet écht, wellicht komt dat in de vervolgdelen? Alles wat ze heeft meegemaakt heeft haar gevormd tot wie ze nu is; een intrigerend hoofdpersonage met veel potentie. Zeer de moeite waard is de richting waarin Ryder wordt gestuurd door de aanwijzingen die ze vindt, die van Lawrence of Arabia bijvoorbeeld, deze heeft namelijk werkelijke historische waarde en vult het verhaal waarheidsgetrouw in.

Pengelly was zelf werkzaam als politiek analist van het Midden-Oosten en die kennis is echt voelbaar, hier is een kenner aan het werk geweest. Hij heeft dit in het voordeel van het verhaal weten te gebruiken waardoor de geloofwaardigheid erg hoog is, sterker nog; er is qua feiten en geschiedenis geen moment van onwaarschijnlijkheid te bespeuren en je hebt geen reden tot twijfel. Ryder is een hoofdpersonage die voorheen een gezochte terroriste was en zich nu inzet tegen het terrorisme. Ze weet dus ook hoe het is om aan de verkeerde kant van de lijn te staan. Die wetenschap, wellicht wat onvoorstelbaar, geeft wel een leuk extraatje aan het geheel.

Conclusie is dat 'Ryder' in een rap tempo is geschreven, een goede -politieke- thriller die aanzet tot nadenken. Goede zinnen en duidelijk taalgebruik maakt het lezen van dit boek tot een prettige ervaring, alhoewel het soms wat filmisch aandoet. Let wel dat er voldoende open lijntjes zijn die in het volgende, of derde deel nog beantwoord moeten gaan worden. Bij het dichtslaan van het boek blijf je dus met vragen zitten, je bent gewaarschuwd ;-) We wachten intussen in spanning af!

Over de auteur;
Nick Pengelley is geboren in Australië en werkte in binnen- en buitenland als rechtendocent, juridisch adviseur en politiek analist van het Midden-Oosten. Pengelley woont momenteel in Toronto met zijn vrouw Pamela. Ryder is het eerste deel van een trilogie rond Ayesha Ryder.

3,5 ster