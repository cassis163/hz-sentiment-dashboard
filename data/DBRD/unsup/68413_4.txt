Over spannende boeken weet ze enorm veel te vertellen. Ze is dan ook de jongste redacteur van de populaire Nederlandstalige boekensite Hebban. Erg ambitieus zijn is zeker geen zonde. Toon ons aldus je echte gelaat, Soraya Vink (1992)!

De proloog van haar debuutthriller Persona is meteen goed raak. Een meer dan veelbelovende start van een knap geconstrueerd misdaadverhaal.
De lezer maakt kennis met een bijzonder hoofdpersonage, Elvira Selas. Een pittige dame met meerdere gezichten toch wel. Ze is niet alleen undercoveragente, ze is eveneens rechercheur bij de Nederlandse politie. Wat hebben haar verdwenen broer Eduardo, een drugskartel en een mysterieuze dubbele moord met elkaar gemeen? De antwoorden vind je in dit geslaagde en gesmaakte debuut.

“Als ik het hangslot opnieuw bevestig, klinkt er weer geschreeuw uit de bunker. De rouwkaart maak ik vast aan de deur als mijn visitekaartje. Mijn afscheid.”

Soraya Vink pakt het meteen heel professioneel aan. Door haar intensieve researchwerk, alsook door het keurig weergegeven stukje donkere Spaanse geschiedenis, resulteert dit alles in een stevig en geloofwaardig plot. Tevens valt de toegankelijke taal op; met bravoure speelt ze met het gebruik van zowel de tegenwoordige als de verleden tijd. Een aardig mondje Spaans wordt indirect vertaald in de tekst. Dat de auteur helemaal weg is van Spanje en de taal van het land mag geen verrassing zijn. Na een universitaire studie Spaanse taal en cultuur, met flink wat reisjes naar het zonnige zuiden op haar teller, voelt Vink zich ginds helemaal thuis.

Op het juiste ogenblik geeft ze de dader de kans zich te uiten, zonder dat je dan ook direct verneemt wie het is. Daarvoor moet je eerst het boek uitlezen. De innerlijke tweestrijd die Elvira voert met zichzelf tilt de spanning naar een hoger niveau. Ze is op zoek naar een moordenaar, maar eerst en vooral naar zichzelf. Aangename kennismaking, Elvira Selas! Wat een geluk dat dame Vink je heeft ontdekt.

“Als ze de foto van haar broer ziet, is daar opnieuw het besef. Ik moet dit oplossen. Ook als het betekent dat ik daarvoor terug moet keren naar een verleden dat ik achter me wilde laten.”

Na de mooi afgeronde epiloog krijgt de protagonist uit het verhaal wellicht een vrijgeleide voor een vervolgdeel. Wie weet? Als het van deze lezer afhangt, heel graag zelfs!
Soraya Vink is geen persona non grata. Meer nog: de fragiele en jonge vink is omgetoverd tot een roofzuchtige adelaar.