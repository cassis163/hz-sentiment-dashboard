Angel is geschreven door de Vlaamse schrijver en journalist Filip Rogiers. Het boek is in drie delen opgesplitst.

Het eerste deel gaat over een Canadese militair, genaamd Nathan, die eind jaren vijftig wordt gestationeerd in Marville in Noord-Frankrijk. De militairen verheugen zich op de komst van hun vrouwen, maar de vlucht verloopt dramatisch en dit heeft grote gevolgen voor de verdere levens van hen. Nathan en zijn zwangere vrouw verliezen hun kind en groeien hierdoor snel uit elkaar. Nathan blijft in Marville wonen met zijn nieuwe vrouw Emilie en hun zoon Alain. Nathan is een zwijgzame en gesloten man, die zijn tijd het liefst in gezelschap van zijn bijen doorbrengt. Maar de bijen worden bedreigd door het gebruik van landbouwgif.

In deel twee volgen we zoon Alain. De relatie met zijn vader is erg moeizaam en hij probeert meer te weten komen over diens verleden. Hij werkt als journalist en fotograaf bij een plaatselijke krant waar hij niet wordt gewaardeerd. Hij is erg politiek bewust en maakt tijdens een demonstratie in Parijs een foto die grote gevolgen voor hem zal hebben. In dit deel komen veel politieke aspecten aan bod, maar is vooral een zoektocht van Alain naar zijn vader en daarmee ook naar zichzelf.

In deel drie heeft Nathan een hersenbloeding gehad en is wat verward. De verhaallijnen komen in dit laatste deel heel mooi samen.

Angel is een complex boek wat vele thema’s aansnijdt en waarin de journalistieke achtergrond van de auteur duidelijk waarneembaar is. Diverse thema’s zetten de lezer aan tot overdenken. Filip Rogiers heeft een prachtige schrijfstijl en hanteert een mooi taalgebruik. Dit resulteert in mooie zinnen die dit boek zeker de moeite waard maken.