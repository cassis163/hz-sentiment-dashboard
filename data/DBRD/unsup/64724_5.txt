Een nieuw boek van de Zuid-Afrikaanse auteur Deon Meyer is tegenwoordig een hoogtepunt in het thrillerjaar. Als de hoofdpersoon dan ook nog eens inspecteur Bennie Griessel is, kan het helemaal niet meer stuk. Want met deze, vol mededogen beschreven, gecompliceerde politieman evenaart Meyer het beste werk van de Scandinavische sterauteurs.

In het onlangs verschenen 'Icarus' haalt Meyer opnieuw het hoge niveau van zijn eerdere Griessel-boeken. Samen met zijn donkere collega Vaughn Cupido staat Bennie nu aan de lat voor het onderzoek naar de moord op een internetondernemer. Voor de verandering heeft Cupido de leiding, en dat is maar goed ook. Griessel is namelijk, nadat hij lang heeft drooggestaan, niet langer opgewassen tegen zijn drankprobleem. Hij werkt zich flink in de nesten en kan alleen blijven functioneren doordat Cupido hem uit de wind houdt.

Ondanks alle katers blijkt Bennie toch iedere keer weer degene die voortgang brengt in het moeizame onderzoek. Cupido blijkt steeds een goede vriend, maar is er zelf ook niet helemaal met zijn hoofd bij. Hij is namelijk erg verliefd. Toch weet het duo de moord binnen een week, net voor de kerst, op te lossen.

De hoofdstukken over het onderzoek worden afgewisseld door het verslag van een gesprek van een jonge wijnboer met zijn advocate. De lezer raakt daarin aardig thuis in de geschiedenis van de Zuid-Afrikaanse wijnbouw. Dat Deon Meyer hiervoor niet over één nacht ijs is gegaan, blijkt wel uit de lange bronnenlijst achterin het boek.

Ook al denk je regelmatig te weten hoe het zit, Meyer zorgt toch voor een verrassende ontknoping. Maar laten we wel wezen: de moordzaak is geen doel op zich. In 'Icarus' gaat het vooral om de persoonlijke belevenissen van Griessel en Cupido, over hun problemen en over hun hechte band. Dat tilt het boek ver uit boven het gemiddelde thrillerniveau.

(Eerder gepubliceerd op Boekennieuws.nl)