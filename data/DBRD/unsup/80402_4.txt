In bestemd voor mij volgen we Jessica. Zij kijkt enorm uit naar het aankomende weekend. Eindelijk weer eens met haar drie beste vriendinnen (zonder kinderen en zonder mannen) een lang weekend weg. Ze gaan naar het familiehuis van haar ouders, waar ze vroeger als kind heel vaak kwam en alle vakanties doorbracht. Ondertussen is alles tussen haar en haar familie wat afstandelijker geworden en zien ze elkaar heel veel minder dan voorheen. Jessica ziet haar vriendinnen Micky (ook haar nichtje), Hannah en Debbie meer als familie. Bij aankomst in het familiehuis, is er een onverwachte verrassing.. en oude herinneringen komen weer tot leven. Jessica wil het liefste meteen naar huis, maar misschien moest het allemaal wel gewoon zo zijn.

Jessica heeft in haar leven al wel wat dingen voor haar kiezen gekregen. Ondanks dat is ze wel enorm sterk en weet ze goed wat ze wil. Ze heeft zich voornamelijk op haar carrière gericht de afgelopen jaren en dat gaat haar goed af. Ze werkt hard, is slim en is een echte doorzetter. Voor haar privé problemen loopt ze het liefste heel hard weg en steekt ze het allerliefste gewoon haar kop in het zand. Het mooie aan dit verhaal is dat Jessica ook echt bij haar beslissingen en standpunten blijft. Ze kiest zeker niet de makkelijkste weg, maar dat toont wel aan dat ze heel erg sterk is en opkomt voor zichzelf. Doordat het verhaal geschreven is uit het perspectief van Jessica en je leest wat ze denkt en wat ze overal bij voelt, kun je je extra goed in haar inleven. Je leeft op bepaalde punten zo met haar mee en je hoop dat uiteindelijk alles op zijn pootjes terecht komt voor haar. Ook krijg je volop flashbacks naar de jeugd van Jessica en langzaam aan valt alles op zijn plek. Aan het einde van het boek heb je een mooi compleet plaatje.

In “bestemd voor mij” loopt de vriendschap van de vier vriendinnen als een rode draad door het verhaal heen. Ze delen alles met elkaar (of bijna alles). Het is echt een leuk stel bij elkaar. Chantal van Gastel schreef eerder al het boek “geknipt voor jou” hierin maakte je al kennis met de vriendinnen en volgde je het verhaal van Hannah. “Bestemd voor mij” is prima los te lezen van dit eerdere verhaal, maar voor de echte liefhebbers is het natuurlijk wel extra leuk dat er een nu ook deze spin-off is.

De schrijfstijl van Chantal van Gastel in “bestemd voor mij” is eenvoudig, luchtig en realistisch. Ze trekt een blik met levensechte personages open en het verhaal leest gewoon meteen heel fijn en oprecht weg. Het is bijna niet aan de kant te leggen, je wil gewoon doorlezen. Het zit vol met verschillende emoties, alles komt wel voorbij. Je leeft eigenlijk met alle personages wel mee. Het is gewoon heel “echt”, zoals het leven dat ook is. Onderweg vind je nog wat subtiele boodschappen. Zoals dat je soms een verhaal vanuit twee kanten kunt bekijken en dat je dat dan zelf pas later door hebt, communicatie is dus altijd belangrijk. Al met al gewoon een heerlijk feelgood verhaal.

Hou je van een feelgood verhaal, met een winters en gezellig sfeertje. Een verhaal dat je leest met een lach op je gezicht en waarbij je misschien ook nog wel een traan wegpinkt. Dan is “bestemd voor jou” zeker een boek dat je heel erg fijn zult vinden.

Eerder verschenen al van Chantal van Gastel de boeken: “geknipt voor jou” en de “Zwaar verliefd” serie. Hopelijk volgen er nog vele boeken meer!