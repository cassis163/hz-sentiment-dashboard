De 46-jarige weduwe Josta Bresse wordt op een ochtend wakker en blijkt slachtoffer van een orgaanroof. Tijdens het onderzoek naar de daders ontdekt de Nederlandse recherche dat de identiteit van Josta is 'gewist'. Na een aanslag op haar leven duikt ze onder. Ze besluit het heft in eigen hand te nemen en zelf op onderzoek uit te gaan. De speurtocht voert haar terug naar Oost-Berlijn waar ze werkte als kunstvervalser. De 'Königstein-Gruppe', het team van kunstvervalsers waar zij in 1988 deel van uitmaakte, werkte in opdracht van het toenmalige DDR-regime. Vlak voor de val van de Muur werd het team gearresteerd en naar de gevangenis Hohenschönhausen afgevoerd. Reden: het Dossier waarin de DDR-top de geheime vervalsingsactiviteiten documenteerde, bleek verdwenen. 25 jaar later blijkt dit Dossier reden voor moord, want er zijn personen die koste wat het kost hun DDR-verleden willen afdekken. Opgejaagd als een wild dier probeert Josta Bresse het Dossier in handen te krijgen, maar de macht en de invloed die de daders hebben, blijkt groot. Enorm groot.

Ik ben helemaal ondersteboven van dit boek. De verhaallijnen passen precies in elkaar en als lezer voel je wat deze vrouw doorgemaakt moet hebben in het voormalige DDR regime, wat voor een deel waargebeurd is. Het was alsof ik middenin een film zat en naast de hoofdpersoon liep.
Dit boek behoort absoluut tot één van mijn favorieten! Ik kan dan ook niet anders zeggen dan dat je dit boek moet gaan lezen! Het is onwijs goed! Als ik meer dan vijf sterren kon geven deed ik het!