‘Heb jij het buskruit soms uitgevonden? is de titel van één van de vele kinderboeken van Dolf Verroen. Deze uitdrukking werd bij ons thuis ook gebruikt maar dan in de meer ontkennende vorm. ‘Jij hebt het buskruit ook niet uitgevonden.’ De betekenis kwam wel overeen: het was om duidelijk te maken dat je iets doms had gedaan, gevraagd of geantwoord. In dit gezin is de zoon Pip niet de aller slimste volgens zijn vader, die snel geïrriteerd is en niet tegen fouten maken kan. Dat geeft dus direct een lastige vader en zoon relatie.

Bij het eerste hoofdstuk zit je al direct in het verhaal. Pip wilde zijn vader laten zien dat hij wel wat kan. Zijn specialiteit is toveren maar door zijn onhandigheid resulteert dat direct in een lastige situatie. Het is Pip’s bedoeling om zijn vader om te toveren in een konijn zodat hij niet meer hoeft te schreeuwen en schelden maar rustig kan rondhippen. Jammer genoeg gaat er iets fout en wordt vader geen konijn maar een boze egel. Een egel die door hun hond als een indringer wordt gezien en deze wil aanvallen en verjagen. Als Pip zijn vader probeert terug te toveren om de situatie te redden wordt hij een kanarie. Pip heeft nu eenmaal het buskruit niet uitgevonden. Vanaf dat moment loopt alles echt in het honderd. Allerlei hilarische situaties doen zich vervolgens voor waarin Pip en zijn moeder proberen vader te vangen of terug te toveren. Maar helaas gaat er steeds iets mis. Een keur van kleurrijke figuren komt langs in het verhaal waaronder diverse lastige oude mensen die of de kanarie als hun vogel beschouwen of die – toen vader een papegaai was – zo een beloning (uitgeloofd voor een andere papegaai) willen opstrijken. Opvallend is overigens dat Pip en zijn moeder de vader niet zo lijken te missen maar ervan genieten dat zij kunnen doen waar zij zin in hebben, zonder vaders’ commentaar. Uiteindelijk komt alles natuurlijk goed en wordt vader weer vader dankzij een oud snoepje: de polkabrok.

Al met al is het een vrolijk, vlot verteld verhaal geïllustreerd met grappige tekeningen van Auke Herrema.