Een roman als een strijkkwartet, staat op de achterflap van het boek. Dit is duidelijk zichtbaar in het boek. De constructie van deze roman is origineel en bestaat uit 4 delen met ieder hun eigen ritme aangeduid door muziektermen. De hoofdpersonen worden aangegeven met een eigen muzieksleutel boven de deelhoofdstukjes. Het lijkt op het componeren van een muziekstuk voor een strijkkwartet.

De cover laat een zwarte viool zien met daarop 3 zwarte vogeltjes en een rood vogeltje. Tijdens het lezen van deze briefroman vertellen de drie muzikanten hoe ze tot de muziek zijn gekomen en wat er nu met ze gebeurt. Wie het rode vogeltje is, is nog niet geheel duidelijk.

De perspectiefwisselingen zorgen ervoor dat het verhaal de eerste honderd pagina’s moeizaam op gang komt. De opbouw van het boek steekt goed in elkaar. De verschillende personages hebben ieder hun eigen verhaallijn die op bepaalde punten elkaar kruisen. De schrijver houdt de spanning erin door de mysterieuze sfeer die hangt rondom het zomerkamp en het verhaal van Zaalmans en Pablo.

Het opvallendste element in deze roman is het feit dat fantasie en werkelijkheid door elkaar lopen en dat je als lezer niet merkt waar het ene eindigt en het andere begint. Wat is waar en wat is verzonnen? Dus wat is echt en wat is vals?
Als lezer bepaal jezelf wat je wel of niet als vals beschouwt. Ook de personages spelen daarmee. Door deze gehele briefroman loopt dit gegeven als een rode draad er doorheen. En uiteindelijk eindigt het met de ultieme vraag die ieder personage apart opschrijft: “Geloof me”.

Door deze schrijfvorm: briefroman en de intellectuele en complexe schrijfstijl waarmee de schrijver duidelijk een kunstwerk ‘componeert’ werd ik tijdens het lezen weinig geraakt. De binding van de personages door middel van de brieven is weinig tot stand gekomen, is misschien zelfs wel ‘vals’.

Het boek is een aanrader maar zeker ook een uitdaging voor literatuurlezers. En wanneer de literatuurlezers ook nog kennis hebben van klassieke muziek dan is dat zeker in het voordeel bij het lezen van dit boek.