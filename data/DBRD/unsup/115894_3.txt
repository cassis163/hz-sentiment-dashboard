Onlangs kwam op het forum van Crimezone de vraag naar voren of er meer Clancy fans zijn. Natuurlijk had ik al van Clancy gehoord. Maar ik had zijn thrillers nooit geprobeerd en daarom volgde mijn belofte dat ik kennis met zijn werk zou gaan maken. Op-Center is het eerste boek over het crisiscentrum dat als een geheime dienst dreigende wereldbranden moet blussen. Dit boek is het begin van de kennismaking.

Deze roman begint met een bomaanslag in Seoul, Zuid-Korea. Dit moet het begin inluiden van een nieuwe Koreaanse oorlog. Een stel samenzweerders wil dat in elk geval uitlokken en ze hebben zich grondig voorbereid. De spanning loopt in de regio al gauw op door enkele doeltreffende acties. Maar ook het Op-Center komt in actie, aangestuurd door Paul Hood. De vertelde tijd is slechts negentien uur. In dat korte tijdsbestek moet het allemaal gebeuren.

De eerste helft van dit boek bevat wat actie maar de nadruk ligt sterk op strategisch overleg tussen de verschillende personen die bij het Op-Center en de daaraan gekoppelde diensten plaatsvindt. De Amerikaanse president speelt een belangrijke rol evenals de Koreaanse veiligheidsdienst. Juist door die reeksen van overleggen is de eerste helft soms wat langdradig en wacht ik te lang tot er weer wat gebeurd. Maar in de tweede helft van het boek neemt de spanning geleidelijk toe tot het zo spannend wordt dat ik het boek niet meer weg kan leggen.

Clancy blijkt dus een meester te zijn in het opbouwen van de spanning. Het verhaal doet wel wat spectaculair aan. Sommige verwikkelingen zie ik in het echt niet zo gauw gebeuren. Daarmee is het een typisch Amerikaans boek dat mij doet denken aan de vaak vergezochte Hollywood actiefilms. Niettemin is dit een spannend stukje entertainment.