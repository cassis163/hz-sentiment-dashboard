Giulia Enders (1990) is een studente geneeskunde die inmiddels is afgestudeerd en voor haar doctoraalscriptie onderzoek heeft gedaan. Dit boek is haar debuut en in Duitsland is het een enorme hit; in een half jaar zijn er al meer dan 800.000 exemplaren verkocht! Ze vertelt in het interview met Umberto Tan, dat ze zelf last had van eczeem. Daarom hadden de darmen haar belangstelling. Het doel van Enders is om iedereen een kans te geven op gezondheid. Ze vertelt met veel enthousiasme en humor over misschien wel het belangrijkste orgaan van het lichaam: onze darmen en spijsvertering.

Het boek is opgebouwd uit 3 delen:
1. De Charme van je darmen
2. Het zenuwstelsel van de darm
3. De wereld van de micro-organismen

In het eerste deel legt Giulia uit wat de charme van je darmen is. Ze legt uit hoe het spijsverteringskanaal eruit ziet en hoe je darmen omgaan met verschillende soorten voeding. Ook gaat ze in op hoe allergieën ontstaan. De darmen kunnen de voeding niet goed afbreken, waardoor een immuunreactie ontstaat. PDS (prikkelbare darmsyndroom) wordt vaak niet erkend door artsen, omdat er geen zichtbare schade in de darm te zien is. Dit heeft alles te maken met de connectie tussen de darmen en de hersenen.
Het tweede deel van het boek legt meer uit over hoe het voedsel verteerd wordt door het spijsverteringskanaal. Wat gebeurt er waar, en welk deel van het kanaal is waarvoor verantwoordelijk.
Deel drie gaat over de bewoners van de darm; de micro-organismen die in de darm aanwezig zijn. Bacteriën zoals Salmonella, Helicobacter en Toxoplasma, maar ook wormen als aarsmaden, en hoe zij zijn te bestrijden worden besproken. Informatie over onze weerstand, ons immuunsysteem, over hoe de darmflora zich ontwikkelt. Uitleg over hoe we de darmen gezond kunnen houden, wat antibiotica met je darmen doet en wat de werking van pro- en prebiotica is.

Zelf had ik geen boek, dat ik kon lezen om mijn darmen weer op orde te krijgen. Eerst wist ik niet eens, dat er bacteriën in je darmen zaten, en nog wel twee kilo. Ik wist alleen, dat ik na een kijkoperatie heel veel pijn in mijn darmen had. Het leken wel allergieën. Ik deed NAET- behandelingen tegen allergieën. Ik had beter meteen probiotica kunnen nemen, maar daar wist ik toen nog niets vanaf. Ik deed darmspoelingen en daar kreeg ik een capsule te slikken. Ik vroeg natuurlijk wat dat was en het bleek probiotica te zijn. Toen ben ik weer gaan zoeken op internet. Ik kwam steeds een beetje verder in mijn zoektocht. Dr. Saskia van As had op haar website een hele uitleg staan over ontlasting en de bacteriën erin. (http://www.praktijkvanas.nl/artikelen.htm)
Ik had een overgroei met Heliobacter Pylori en had een maagzweer. Veel later las ik in het boek “Is het misschien vitamine B12- tekort”, dat dit kan komen door een vitamine B12 deficiëntie.
Ook had ik het boek van Klaus-Dietrich Runow gelezen in 2012: De darm denkt mee. Voor iedereen met gevoelige darmen, spijsverteringsklachten en psychische ongemakken informatief. Verder nemen ADHD en autisme in de westerse wereld sterk toe. Is er een verband? Milieuarts Klaus-Dietrich Runow behandelt al 25 jaar patiënten met chronische darmziekten, voedselallergieën en aandoeningen door schadelijke stoffen.
Interessant is dat iedereen zijn unieke mix van darmbewoners heeft, en dat we de mensheid in ‘darmtypen’ kunnen indelen. In Azië kunnen de mensen ander voedsel verteren dan Europeanen.

Een eye- opener was nu toch ook weer, dat Heliobacter Pylori niet alleen maar slecht is. Deze bacterie kan je beschermen tegen astma, eczeem en hooikoorts. Mijn broer had erge astma en eczeem. Wellicht had hij de Heliobacter niet. Hij heeft ook veel antibioticakuren gehad.
Ook als je last hebt van toxoplasmose, weet ik wat het effect op een zwangerschap kan zijn. Onze buurvrouw had halverwege een miskraam, door toxoplasmose. Het schijnt, dat mensen met toxoplasmose een bepaalde angst kwijtraken en zichzelf daardoor in gevaarlijke situaties kunnen begeven. Bij ongelukken zijn er veel mensen, die toxoplasma in hun bloed hebben. Ook schijnen mensen dan minder angst voor zelfdoding te hebben.
Wat is ook interessant vond is de invloed die de darmen hebben op de hersenen: dat hoe het er in de darm aan toegaat, van invloed is op hoe je je voelt. Depressies kunnen voortkomen uit disbalans in de darmen. Vooral interessant aan het derde deel van het boek is dat je leert over hoe je zelf goed kunt zorgen voor je darmen.

De mooie voedselmachine weet te boeien tot de laatste bladzijde. Het is geschreven met veel humor en een vlotte schrijfstijl. De grappige tekeningen zijn gemaakt door haar zus Jill. Alles wordt op een heel begrijpelijke manier uitgelegd. Als je lekker in je vel wilt zitten, gezond oud wilt worden en gelukkiger wilt leven, moet je volgens Giulia Enders goed voor je darmen zorgen. Het is een vrolijk en heel leerzaam boek, dat ik iedereen aanraad om te lezen.