De overlever is het tweede boek in de Samuel Carverserie. Als dit echter de eerste kennismaking met Carver is, en dat was bij mij zo, is dat jammer. Want in De overlever wordt nog wel eens verwezen naar het eerdere boek, De accidentman. Iedereen die aan deze serie wil beginnen, doet er dus verstandig aan met het laatstgenoemde boek te beginnen.

In De overlever krijgt Carver te maken met de ongelooflijk rijke Waylon McCabe, die, vijf jaar eerder, een 'vliegtuigongeluk' heeft overleefd. Maar pas nadat Carver in een Zwitserse privékliniek op wonderbaarlijke wijze is genezen van geheugenverlies.

McCabe is na zijn ongeluk bekeerd tot het Christendom en is daarin doorgeslagen. Tot fanatisme toe. Door dat fanatisme wil hij zijn eigen Armageddon creëren en door middel van manipulatie weet hij medestanders voor zich te winnen. Carver probeert die Armageddon te voorkomen. Mede omdat hij zijn vriendin, die plotseling uit de kliniek verdwenen is, weer terug wil vinden.

Het eerste deel van het boek is nog redelijk rustig. De echte actie en spanning begint in het tweede deel. Dan gaat Carver pas goed te keer. Als een ware superheld met James Bond neigingen gaat hij op jacht. Op die momenten zit de vaart er goed in.

Hoewel er in het boek wel waar onwaarschijnlijke en ongeloofwaardige momenten zijn, is het al met al een prettig boek om te lezen. Dit komt mede door de eenvoudige schrijfstijl die Cain hanteert. Nergens wordt het moeilijk en daardoor is het boek zeer toegankelijk. Voor de liefhebber van actiethrillers is het in ieder geval een aardig boek om te lezen.