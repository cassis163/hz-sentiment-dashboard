In de voetsporen van de heldin heb ik gespreid over een aantal dagen gelezen. Het leek alsof het boek speciaal voor mij geschreven was! Een waargebeurd verhaal in het boek leek enorm veel op ervaringen die ik zelf gehad heb. Dat sloeg in als een bom!

Het boek bestaat uit een voorwoord geschreven door Mieke Bouma waarin deze haar bewondering uitspreekt voor de manier waarop de auteur haar boek heeft uitgelegd. Het voorwoord wordt gevolgd door een Introductie, Het verhaal van de heldin en twaalf hoofdstukken, die staan voor de twaalf episodes van het verhaal van de heldin.

Door de prettige schrijfwijze lees je bijzonder snel, maar dat is hier niet per se een voordeel. Het is juist goed voor de lezer om de twaalf hoofdstukken goed op zich in te laten werken. Neem er de tijd voor en maak de opdrachtjes na ieder hoofdstuk. Je zult verbaasd zijn over het resultaat wanneer je alles later nog eens terug leest. Na het lezen heb ik het bijbehorende gratis werkboek aangevraagd. Hierin staan aanvullende opdrachten en schrijfoefeningen waar ik mee aan de slag kan.

Dit boek is een eye-opener te noemen. Soms zie je zelf niet hoe een en ander in elkaar steekt en wat je kunt doen om verandering tot stand te brengen. Daar kan In de voetsporen van de heldin een rol in spelen.
Behalve dat het zinvol is, is het ook leuk om te doen. Maak deze reis!

Dit boek heb ik graag gelezen!