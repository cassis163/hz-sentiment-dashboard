Jan de Graaf is astroloog en geïnspireerd door Carl Gustav Jung, grondlegger van de analytische psychologie. Vanuit zijn fascinatie voor sterrenbeelden en het mysterie van het heelal ontstond dit lijvige boek. Hoewel de Graaf al meer goede titels op zijn naam heeft staan steekt deze ‘Mythen van de dierenriem’ er met kop en schouders bovenuit. Hier snijdt het mes aan twee kanten: door middel van astrologie mythologie leren begrijpen en andersom.

De leidraad van het boek is de reis van Odysseus door de huizen van de horoscoop. We reizen hem achterna en onze levensreis gaan we zien als de spirituele zoektocht van de mens op weg naar zichzelf. De reis van ons ego naar ons hart. Dit gaat over het leven van helden die voor dilemma’s worden geplaatst, strijd leveren en daarvan leren. Dit gaat over jou en mij.

De Graaf zegt rake dingen over hoe kritiek ons herinnert aan de Doos van Pandora waarin herinneringen aan geleden onrecht en vernedering zijn verstopt en hoe dit ongenoegen wordt doorgegeven aan kwetsbaren in de samenleving. Over hoe narcisme, Narcissus in de Griekse mythologie, van elke intieme relatie een schijnvertoning maakt. Hoe we het licht en donker in onszelf verenigen middels het verhaal van Odysseus en Achilles. Om te eindigen bij de thuiskomst van Odysseus bij zijn Penelope, het zoeken en vinden op de tocht door het leven.

Deel twee beschrijft episodes uit de reis van Odysseus ter illustratie van de verschillende stadia op het levenspad. Hier leren we over kernkwaliteiten en kwadranten, astrologische kenmerken bij het betreffende dierenriemteken, planeten in de tekens en alles overgoten met een saus van mythologie. De Graaf maakt het archetypische mogelijk, het oorspronkelijke begrip van de astrologie. Hij weet als geen ander de essentie te vatten in een paar woorden. ‘Mythen van de dierenriem’ zou uitstekend lesmateriaal zijn, een lesboek in spirituele astrologie. Hier wordt de diepere betekenis der dingen tastbaar gemaakt!

Een bijzonder goede introductie in de astrologie, astronomie, mythologie en symboliek, maar boven alles een introductie tot inzicht in jezelf en anderen. Geschikt als lesmateriaal voor de beginnende astroloog, geïnteresseerden in het gedachtegoed van Jung en voor iedereen die interesse heeft in menselijke processen. Inclusief namen-en literatuurlijst.