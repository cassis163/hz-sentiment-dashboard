In de Nederlandse chicklit Zwaar verliefd! van Chantal van Gastel kan dierenarts Isa op een dag geen leuke kleding in haar maat vinden waardoor de onzekerheid over haar gewicht toeslaat. Alsof dit nog niet erg genoeg is wordt ze met spoed opgeroepen omdat een hond erg ziek is door een vergiftiging. Ze wordt meteen verliefd op Ruben, het knappe baasje van labrador Bo. Isa is bang dat Ruben haar niet ziet staan vanwege haar gewicht en besluit om haar levensstijl drastisch om te gooien. Ze duikt naast haar drukke baan de sportschool in en eet alleen nog maar gezonde dingen, tot ergernis van haar vriendinnen. Ze zet alles op alles om het hart van Ruben te winnen en zelf weer goed in haar vel te zitten.

Isa is een personage met onzekerheden waar iedere vrouw zich in kan herkennen. Welke vrouw vergelijkt zich niet met die ene dunne vriendin? Wie laat er soms geen lekkere hapjes staan om nog net je streefgewicht te bereiken en wie is er nu nog nooit onzeker geweest over of die ene leuke man je wel ziet staan? Isa heeft deze onzekerheden allemaal.

"Ik houd mijn adem in en trek aan de broekspijpen alsof ik een panty aandoe. Natuurlijk helpt dat niet. De broek is gewoon te klein. Flink te klein, zelfs. Het is zaterdagmiddag en in dit benauwde pashokje met onflatteus licht dringt voor het eerst de afschuwelijke waarheid tot me door. Ik ben te dik om nog in 'gewone' winkels mijn kleren te kopen. Ongelooflijk dat ik het zo ver heb laten komen."

Doordat alles vanuit een ik-perspectief wordt beleefd in de tegenwoordige tijd leef je extra mee met de jonge dierenarts. Je hebt het gevoel dat je alles samen met haar meemaakt. Ruben is naast knap ook nog eens aardig, waardoor de hoop wordt versterkt dat hij ook een oogje heeft op haar. Ondanks dat er vermoedens ontstaan zijn er genoeg stoorfactoren die je op het verkeerde been zetten, zoals een knappe onvoorspelbare ex.

Zwaar verliefd! is opgebouwd als een gemiddelde chicklit. Toch weet Chantal van Gastel ervoor te zorgen dat het verhaal niet oppervlakkig wordt. Niet alleen Isa, maar ook Ruben en bijpersonages zoals Isa's vriendinnen zijn realistisch en goed uitgewerkt. Ook zijn er veel leuke details door het boek heen verwerkt. Zo wordt Isa 'Rubens vrouw' genoemd, vanwege haar figuur en slaat de titel niet alleen op heel erg verliefd zijn, maar ook op verliefd zijn met een kilootje meer. Uiteindelijk geeft dit boek je ook een aantal wijsheden mee, bijvoorbeeld dat je goed genoeg bent zoals je bent.

Door de romantiek, de goed uitgewerkte personages, de herkenbaarheid, wat humor en diepgang heeft Van Gastel met Zwaar verliefd! bewezen dat ook de Nederlandse chicklit een hoog niveau kan hebben.