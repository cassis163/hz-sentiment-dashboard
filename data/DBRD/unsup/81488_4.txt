Een nieuwe jongen komt met zijn vader in een dorp wonen. Al gauw vragen de kinderen in het dorp waar zijn moeder is. Hij vertelt dat hij wel een moeder heeft, maar dat je haar niet kunt zien. De andere kinderen vinden het raar, maar de jongen gelooft dat dingen die je niet ziet, wel kunnen bestaan. Zijn moeder woont achter de sterren en de jongen maakt schilderijen voor haar.

Gemeentemuseum Den Haag heeft in samenwerking met Uitgeverij Leopold een serie kunstboeken uitgebracht. Bette Westera en Sylvia Weve hebben het prentenboek Jawlensky Haar ogen geschreven en geïllustreerd. Bette Westera heeft het ontroerende verhaal over de jongen geschreven. Het is mooi om te zien hoe de jongen contact probeert te maken met zijn overleden moeder. Naast een mooi verhaal bevat dit prentenboek prachtige illustraties van Sylvia Weve, waarin je de schilderstijl van Jawlensky terug ziet: de stijl, de kleuren en de vormen. Knap hoe de paginagrote illustraties in Jawlensky’s stijl zijn gemaakt.

De jongen denkt er net zo over als de Russische kunstenaar Alexey von Jawlensky, die het onzichtbare zichtbaar probeerde te maken. Jawlensky woonde een groot deel van zijn leven in München en werd een van de belangrijkste Duitse expressionisten. Expressionisme is een stroming in de kunst waarbij de kunstenaar probeert om zijn gevoelens en ervaringen uit te drukken door de werkelijkheid te vervormen.

Dankzij dit prentenboek kunnen kinderen een ontroerend verhaal lezen en kennismaken met de schilderkunst van Jawlensky. Een mooie combinatie die ik waardeer met 4 sterren.
@In de Boekenkast