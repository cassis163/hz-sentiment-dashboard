Hoewel ik me niet heel erg heb verdiept in de politiek, interesseert ze wel degelijk. Daar worden immers beslissingen genomen die ook mij aangaan. In 'De waarde van vrijheid' lees je over Bejamin Constants toespraak over de fundamentele betekenis van vrijheid met betrekking tot politiek

Benjamin Constant (1767-1830) is een naam die in Nederland niet veel bekendheid geniet. Ik kende hem ook niet, voordat ik op een Facebookpagina de kans kreeg 'De waarde van vrijheid' te winnen. Eerlijk gezegd ging ik ervan uit dat het een filosofische inslag zou hebben, maar soms is het ook erg fijn als iets totaal anders blijkt te zijn dan je had verwacht.

Wie is dan Benjamin Constant? Hij was 'Frans politicus, journalist en auteur van romans, essays en pamfletten.' Hoewel de kans groot is dat je hem niet kent, heeft zijn invloed toch bijgedragen aan de wereld van vandaag. Zo zijn 'veel van zijn wijze aanbevelingen gaan behoren tot het standaardrepetoire van de liberale democratie'. In dit kleine boekje is de vertaling van Constants toespraak voor het Koninklijk Athenaeum ingeleid door politiek columnist Gerry van der List en aangevuld met een voorwoord door oud VDD-leider Frits Bolkestein.

Met boeiend taalgebruik sleurt Van der List je mee naar (onder andere) het Frankrijk van het einde van de 18de en het begin van de 19de eeuw. Hij roep de tijdsgeest tot leven en geeft de nodige achtergrondinformatie die de toespraak later in het boek begrijpelijk maken voor de leek. Toch maakten het ouderwetse taalgebruik van Constant en, voor mij, een gebrek aan voldoende kennis van die tijd het lastig om zijn met rijk taalgebruik orende toespraak te volgen.

Het boekje – ik zeg boekje omdat het van pocketformaat is en slechts 108 pagina's heeft – heb je met hooguit een paar uurtjes uit. Misschien haal ook niet alles eruit wat erin zit, maar dat neemt niet weg dat het zeer vermakelijk is om te visualiseren hoe Constant een groep aanspreekt in formeel taalgebruik waarmee hij 'mijne heren' tracht te overtuigen van zijn gelijk.