Als iemand die is afgestudeerd op herinrichting in Flevoland, compleet met een historische inslag van de ontwikkeling van de provincie, kon ik dit boek niet laten liggen.

Uiteindelijk had het boek van mij iets technischer mogen zijn, meer over de ontwerpkeuzes en dergelijke, maar feitelijk zijn dat soort zaken wel bekend, omdat er indertijd veel over is geschreven (anders had ik mijn scriptie niet kunnen schrijven).

Opmerkelijk is dat de ontwikkeling van de polders vooral wordt beschreven aan de hand van de biografie (en bibliografie) van een van de grootste tegenstanders van het project, de Harderwijker Den Herder. Hoewel zijn doemscenario niet uitkomt, belicht het boek zeker wel de problemen die zich voordeden bij het ontwikkelen van de grote Nederlandse polders. Problemen, maar ook hoe men poogde die in de volgende polder te voorkomen. Dat zijn niet alleen waterhuishoudelijke problemen, maar ook de sociale problemen en bijvoorbeeld het probleem van de muggen. Van een aantal onderwerpen, zoals dat van de Duitse kroonprins, heb ik de indruk dat die vooral zijn opgenomen in het boek om het voor de gemiddelde lezer van human interest wat aantrekkelijker te maken, want het is nu en dan behoorlijk droge kost als je zelf niet aan een vorm van polderkoorts lijdt.

Het is een goed boek voor schrijvers die bezig zijn met een verhaal over het koloniseren van een nog (vrijwel) onbewoonde planeet: waar moet je allemaal rekening mee houden als je begint aan zo'n project?