Een moord op het strand, dat is het aandacht trekkende begin van Kunstlicht, het thrillerdebuut van Carla Vermaat. Het boek is opgebouwd uit afzonderlijke delen. Grofweg is de eerste helft van het boek een detective waarbij de politie tevergeefs de moord op een vrouw probeert op te lossen. Deze vrouw, Abigail Wickham, maakte deel uit van een groep cursisten van een schildervakantie onder leiding van kunstenaar Tim Ryan. De tweede helft van het boek speelt vele jaren later wanneer een nichtje van de vermoorde vrouw in het verleden duikt, op zoek naar waarheden over haar afkomst. In deze helft is het boek een stuk avontuurlijker.

Verrassend genoeg speelt deze roman zich grotendeels in Cornwall af, met Engelse personages. Hiermee komt Vermaats voorliefde voor dat wormvormige aanhangsel van Engeland haarscherp naar voren. De hele setting is Engels. Mede daardoor doet de roman onhollands aan. Dit zou zo de vertaling van een Engelse debutante kunnen zijn maar Vermaat is toch een oer-Hollandse naam. Interessant detail is dat ook zij schildervakanties organiseert. Is het boek gebaseerd op haar eigen ervaringen als aquarellist?

En nu we het toch over deze vorm van beeldende kunst hebben, Kunstlicht laat zich misschien het best vergelijken met een aquarel. Hier geen spectaculaire acties die als schreeuwende kleuren van het doek spatten. Nee, Carla Vermaat schildert met een volwassen stijl een verhaal in zachte pasteltinten met verfijnde accenten. Risico is dat er teveel water wordt gebruikt en kleuren in elkaar overlopen en tot een grauwe massa verworden. Bij de plot van dit boek is zoiets echter niet het geval. Ik lees het dan ook met plezier. Soms mis ik wel elementen van verrassing want de meeste belangrijke plotontwikkelingen laten zich ruim van tevoren 'aanvoelen'. Maar Vermaat hanteert de pen met trefzekerheid zodat het resultaat er boeiend uit ziet waarbij op het eind de spanning oploopt.

Uiteindelijk twijfel ik nog tussen drie of vier sterren. Vooruit! Ik ben in een gulle bui. Vier sterren!