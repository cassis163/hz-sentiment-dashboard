Over de cover.

Het betreft een afgehakte duivenkop. Duiven lopen en vliegen als een rode draad door het verhaal met woorden en zinnen als: duivenveertjes; trippelende duivenpootjes; een duifje vloog tegen een gesloten raam.

Auteur Sarah Schmidt.

Na het behalen van een Bachelor of Arts, een Master of Arts en een diploma informatiemanagement werkt Sarah Schmidt tegenwoordig bij een regionale openbare bibliotheek als coördinator lezen en geletterdheid. Ze woont met haar partner en dochter in Melbourne, Australië. Kijk wat ik gedaan heb is haar debuut. Sarah werkt momenteel aan haar tweede roman.


Het verhaal.

Wat gebeurde er op 4 augustus 1892 in Fall River (Massachusetts)?
Dat vertelt Sarah Schmidt met haar literaire debuut-thriller: “Kijk wat ik gedaan heb”.
Het boek is verdeeld in III delen en onderverdeeld in 17 hoofdstukken.
In de hoofdstukken laat de auteur door betrokken personages vertellen wat er op die dag is gebeurd.

Lizette Borden begint in hoofdstuk 1 het verhaal. Zij is degene die haar dode vader Andrew Borden op 4 augustus 1892, hevig bloedend aantreft. Zij gilt:” Iemand heeft vader vermoord”. Aan huishoudster Bridget vraag Lizette om de dokter te waarschuwen. Zelf blijft zij in de woning achter. Zij lijkt niet onder de indruk. Integendeel. Zij gaat de tuin in, plukt een peer en gaat weer naar binnen. Als ook de politie verschijnt en Lizette ondervraagt geeft zij geen duidelijke antwoorden. Als kort daarop ook Andrew’s vrouw Abby vermoord in het huis wordt aangetroffen is Lizette nog steeds niet onder de indruk. Het betreft immers maar haar stiefmoeder, die zij consequent mevrouw Borden noemt.
Met haar zus Emma heeft Lizette een haat/liefde verhouding. Emma woont niet meer thuis. Emma was het zat om bij haar ouders en zus te wonen en woont inmiddels bij haar vriendin Helen.
Na de vreselijke gebeurtenis met Andrew en Abby Borden, vraagt Lizette aan Emma om weer thuis te komen. Emma laat Lizette niet in de steek en komt weer naar huis.

Bridget komt uit Ierland. Zij zocht haar heil in Amerika. Via bemiddeling is zij terecht gekomen bij de familie Borden. Haar was verteld dat zij wel vier dollar per week kon verdienen. Adrew Borden biedt haar slecht twee dollar per week. Ondanks deze tegenslag neemt Bridget toch de baan als huishoudster aan. Voor die paar rotte dollars moet Bridget alles doen. Zowel schoonmaakwerk als koken. Als Bridget een keer aan Lizette vraagt te helpen met het naar buiten brengen van een vloerkleed, krijgt ze van Lizette te horen: “Waag het niet me ooit nog iets te vragen om jouw werk te doen”. Dat zegt alles over hoe Lizette, als een verwend nest, in elkaar steekt. Bridget moet ploeteren en vernederingen ondergaan. Het doet haar besluiten weg gaan. Voor dat doel heeft Bridget in een trommeltje geld gespaard. Mevrouw Borden is bepaald niet blij met het voorgenomen vertrek van Bridget. Daar komt nog bij dat mevrouw Borden het trommeltje ontdekt en het onder zich houdt. Bridget laat dat niet over zich komen en doet een verwoede poging om het trommeltje te vinden.

Benjamin, hoort niet bij de familie. Hij is een straatvechter die geweld niet schuwt. Benjamin is opgevoed met termen als; slaan, vechten, bloed proeven, schreeuwen en wurgen. Benjamin ontmoet John. John is de broer van Andrew zijn eerste, inmiddels overleden vrouw en oom van Lizette en Emma. John is voornemens om Andrew aan zijn verstand te peuteren dat de erfenis voor Lizette en Emma gewaarborgd moet blijven. Daarvoor kan hij Benjamin goed gebruiken.

Lizette is gek op haar duiven. Dit in tegenstelling tot haar vader Andrew. Volgens Andrew zijn duiven ziekteverwekkers. Het duurt niet lang voordat Andrew met een bijl de duiven van hun kop ontdoet. Als Lizette dat ontdekt ontsteekt zij in woede en haat zij haar vader.

Het duurt niet lang of er volgt een arrestatie met een daarop volgend proces.



Mijn mening.

Af en toe stuitte ik op wonderlijke zinnen, als: “Haar ogen vielen dicht en toen het huis zijn gordijnen begon te sluiten gleden er schaduwen over haar gezicht, zwollen haar wangen tot bergen die boven haar hoofd en lichaam uit groeiden tot ze de kamer vulden en hem veranderden in een grot”. Na even wennen aan de schrijfstijl raakte ik op stoom en las met plezier verder. Hoewel het verhaal niet origineel is, verdient dit bijzondere debuut vijf sterren.
Sarah Schmidt schreef het als een fictief verhaal, gebaseerd op ware gebeurtenissen. Een tijdlijn daarover is te vinden in een afzonderlijk hoofdstuk.

Leuk te weten is dat ook anderen het verhaal vereeuwigd hebben in talloze boeken en een tv-serie.
Een film met in de hoofdrollen Chloë Sevigny en Kristen Stewart wordt dit jaar uitgebracht. Het huis waar de moorden plaatsvonden, is nu een B & B annex museum, met de meest gevraagde kamer waar Abby werd vermoord.