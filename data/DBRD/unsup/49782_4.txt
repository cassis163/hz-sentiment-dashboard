Bij het zien van de schitterende cover van Bebita's tango van Olga Jans-Renou krijg je meteen het gevoel dat je een boek over dansen gaat lezen. De titel maakt nieuwsgierig, je wilt er meer over weten.
Voordat het verhaal van Bebita begint krijg je eerst een beeld van de stad Buenos Aires in de jaren 1920-1930. Daarna begint het verhaal van Bebita dat meteen aangrijpend begint. Je voelt haar depressieve gevoelens heel goed aan, ze gaan door merg en been. Je voelt haar verdriet, haar boosheid, haar eenzaamheid en later in het verhaal voel je soms ook haar geluk. Je leert haar kennen als een kind dat nergens bij hoorde, nergens echt gewenst was en later zie je haar groeien tot een volwassen vrouw die bepaalde karaktertrekken blijft houden. In haar volwassen leven maakt ze van alles mee, maar of ze daar echt gelukkig mee is? Je komt achter haar echte naam, hoe ze aan de naam Bebita komt en wat dat betekent, wat haar eerste baan was en wat ze heden ten dage doet.
Het is een verhaal over zien te overleven in een familie waar je niet gewenst bent, zien te overleven in de grote stad, werk zien te vinden, het geluk vinden, zorgen dat je alles op tijd betaalt, zorgen dat je te eten en te drinken hebt, maar ook een verhaal vol tango.

Lees verder op https://surfingann.blogspot.com/2018/12/bebitas-tango-olga-jans-renou.html.