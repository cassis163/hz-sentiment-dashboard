'Koude sambal' van Peter Andriesse is een goed voorbeeld van zo’n boek waar je nooit meer los van komt. De verhalen in deze bundel beschrijven wat hoofdpersoon Peter Andriesse tussen zijn negende en pakweg veertiende jaar meemaakt. Ontroerend, vaak ook grappig, geschreven in heldere taal zonder franje. De laatste vier klassen van de lagere school doorloopt Peter op een kostschool in Indië, daarna gaat hij voor vervolgonderwijs in zijn eentje terug naar Nederland. Hij komt daar in huis bij een oom en tante. Een jeugd waarin de hoofdpersoon zich vaak alleen moet redden, omdat vader en moeder, broer en zus buiten bereik zijn. Dat lukt de ene keer beter dan de andere keer.

Van deze verzameling Indische jeugdverhalen bestaan verschillende edities. Een deel van de verhalen verscheen in 1972 als 'De roep van de tokèh'. In 1978 werd een aantal verhalen toegevoegd en veranderde de titel in 'Koude sambal' en in 1990 verscheen daarvan de vijfde druk, uitgebreid met enkele nieuwe verhalen. Die laatste editie, een pocket van Uitgeverij Bert Bakker, moet je dus hebben.