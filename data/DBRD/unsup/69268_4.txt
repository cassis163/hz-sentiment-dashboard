De ene persoon kan uren doorbrengen met het doornemen van een voetbalmagazine, een ander met een glossy tijdschrift, geef mij maar de brochures van boekuitgevers! Tijdens een van deze “me” momenten kwam ik het nieuwste boek tegen van Bettine Vriesekoop “Dochters van Mulan”, uitgegeven door - de bij het grote publiek nog niet zo goed gekende - uitgeverij Brandt. Sinds hun ontstaan volg ik de uitgaven van deze uitgeverij, het moet gezegd, een klein maar fijn aanbod.
Ook bij Vriesekoops boek springt direct de mooie omslag in het oog, de bladspiegel, de kwaliteit van het papier. Maar wat me natuurlijk het meest aansprak was naast de titel, de ondertitel “Hoe vrouwen China veranderen”. China, dat enorme land, “made in China”, het rode boekje van Mao, Culturele Revolutie, tai chi , zwaardvrouwen, eenkindpolitiek, een tekort aan huwbare vrouwen, …. Een China waar ik, tot nu toe, slechts eenmaal ben geweest. Ik bezocht er de autonome regio Xinjiang gelegen in het Noordwesten van China. Deze streek kwam regelmatig in het nieuws omwille van het conflict met de oorspronkelijke bevolking, de Oeigoeren. Bettine Vrieskoop kende ik dan ook van de door haar geschreven artikels in het NRC handelsblad met betrekking tot deze problematiek. Ik las ze graag omdat ze toegankelijk en heel begrijpbaar waren, ook als je niet zo bekend was met deze problematiek.
En dat is nu ook weer het minste dat je van dit boek kan zeggen, dat het heel toegankelijk en begrijpbaar is geschreven. De schrijfster neemt je in dit boek mee op reis! Zowel een geschiedkundige reis als een hedendaags bezoek. Deze reis leg je samen met haar, haar begeleidster en met de diverse vrouwen die ze bezoeken af. Je leert hoe het taoïsme en het confucianisme het gedrag van jonge vrouwen in China tot op de dag van vandaag beïnvloeden. Hoe het werkelijk zat met die Lotusvoetjes. Wat de aanleiding was voor het ontstaan van de zwaardvrouw, dat ze anno 2015 ook nog bestaat, maar dat de vlag een andere lading draagt. Dat 1949 niet enkel het jaar is waarin de Chinese Volksrepubliek het levenslicht zag, maar dat haar ontstaan ook het begin betekent van grote veranderingen voor de Chinese vrouwen. Dat China heel maar dan ook heel veel kleine keizertjes en prinsesjes telt met alle gevolgen van dien. Kortom ik leerde veel bij over de positie van de vrouwen in China en hun seksualiteit. Het prachtige aan het boek is dat, ook al reis je nog zoveel, Bettine Vriesekoops over relaties beschikt die deuren voor haar openen waar een gewone toerist slechts van kan dromen. Zo krijg je echt voeling met wat er leeft bij de plaatselijke bevolking en bij de vrouwen in het bijzonder. Voor mij was het alvast een reis om nooit te vergeten en die nog lang zal blijven nazinderen. Maar ik ga niet te lang wachten om de zomerbrochure van uitgeverij Brandt ter hand te nemen ….Misschien kan ik daar ideeën opdoen voor mijn volgende reis!