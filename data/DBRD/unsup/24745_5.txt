Voor Thrillzone mag ik meedoen met de leesclub over het nieuwste boek van Nathalie Pagie, IJsengel. Een standalone thriller, dus zonder onze geliefde Tara en Diego die we kennen van Paradijsvogels, Casa Familia en Rio Grande. En voor de liefhebber: In april 2019 verschijnt deel 4, De Trip.
Het omslagontwerp is van bij Barbara, het full-service ontwerpbureau aan het IJ in Amsterdam. Zij maakten ook de omslag voor Kwijt van Anja Feliers, Het laatste jaar van Marvellous Ways van Sarah Winman, Een vlaag van waanzin van Corine Hartman en ook Casa Familia en Rio Grande. Hun eerste ontwerp voor dit boek was gelijk een schot in de roos en is uitgekozen als cover. Hij roept een koud, onherbergzaam en desolaat gevoel op. En is het meisje dat we zien de IJsengel uit de titel?

De schrijfster neemt ons mee naar Zweden. We maken kennis met Rasmus Janson en lezen hoe het komt dat hij op straat woont en hoe zijn leven is gegaan. Dan verschuift het verhaal naar het heden en zijn we inmiddels 8 jaar verder. Rasmus leeft nog steeds op straat en heeft een plan om rijk te worden. Hij wil iemand ontvoeren voor losgeld. Maar is dat de enige reden? Samen met zijn vriend Mikkel en nog een derde man zou het plan moeten slagen. Als derde man kiest Rasmus Tore. Een man die doet wat er gedaan moet worden en niet terugdeinst, maar een heel kort lontje heeft.
Svenja Andersson is een meisje dat samen met haar oma woont in een hotel op Vargö. Haar moeder is boodschappen doen op het vasteland..... Al een hele tijd.....
Berndt Müller is een mediamagnaat, multimiljonair en een graag geziene gast op feestjes. Hij is getrouwd met Jannike en vader van twee dochters Hedvig en Helle. Dan wordt hij ontvoerd....

Het verhaal wordt verteld via de verschillende personen in het verhaal. Zo krijg je vanuit alle kanten de informatie die leidt naar het plot. Er is duidelijk een andere lading dan de boeken over het journalisten duo. Waar daar veel meer nadruk ligt op de actie en tempo, wordt hier meer onderhuids de spanning opgebouwd. Omdat er minder actie is, is er meer tijd om de karakters te beschrijven en hun onderlinge relaties uit te diepen. Iedereen heeft goede en slechte eigenschappen, waardoor je je echt kunt inleven in hun karakters. Hierdoor wordt op een mooie - enigszins trage - manier toegewerkt naar een climax. En een climax is het zeker! Aan het einde van het verhaal raakt alles in een stroomversnelling en is er geen weg meer terug; voor de hoofdpersonen niet en voor de lezer ook niet. Alle verhaallijnen komen prachtig samen en maken de cirkel rond. En dan snap je ook de titel en de cover. Hoe het afloopt met Rasmus, Berndt, Svenja en alle anderen zul je toch echt zelf moeten lezen in deze heerlijke thriller met een ijskoud randje.