‘Het labyrint der geesten’ is het afsluitende deel van het vierluik ‘Het Kerkhof der Vergeten Boeken’ van Carlos Ruiz Zafón. Dit deel verhaalt over Daniel Sempere. Daniel droomt nog vaak over zijn moeder die onder verdachte omstandigheden gestorven is. Zijn beste vriend Fermín probeert hem op zijn eigen wijze bij te staan, maar om van zijn nachtmerries af te komen, moet Daniel het mysterie rond haar dood echter zelf ontrafelen.

“De storm van de vorige dag had Barcelona met het diepe blauw gekleurd waarvan men slechts op enkele wintermorgens kon genieten. De zon had de wolken weggeveegd en schoon licht zweefde in de lucht, bijna vloeibaar licht, dat je het liefst zou bottelen.”

Op het moment dat hij denkt een stap dichter bij de waarheid te zijn, ontmoet hij de eigengereide Alicia Gris. Alicia heeft opdracht gekregen de verdwijning van een belangrijke politicus op te helderen. Deze missie heeft haar van Madrid naar haar geboortestad Barcelona gebracht, een plek die veel pijnlijke herinneringen voor haar herbergt. Haar onderzoek leidt haar naar Daniels boekhandel. Hun beider zoektochten blijken nauw met elkaar verweven en ze stuiten op een bizar complot uit het verleden. Het brengt niet alleen hun eigen leven in gevaar, maar ook dat van hun dierbaren.

“In het jaar dat Alicia Gris naar Madrid kwam, leerde haar mentor en poppenspeler Leandro Montalvo haar dat iedereen die zijn volle verstand wenst te behouden een plek op de wereld nodig heeft waar hij of zij in kan en wil opgaan. Die plek, het laatste toevluchtsoord, is een klein aanhangsel van de ziel, waar men, als de wereld in haar absurde komedie schipbreuk lijdt, naartoe kan om zich op te sluiten en de sleutel weg kan gooien.”

Dat Carlos Ruiz Zafón een begenadigd schrijver is die de kunst verstaat zijn lezers alleen al met zijn prachtige taalgebruik en briljante volzinnen te verleiden, lijdt geen twijfel. Ook ‘Het labyrint der geesten’ is weer van hoog niveau. Het is een boeiend en beklijvend verhaal vol intrige.

Ondanks dat het hier een vierluik betreft zijn de verschillende delen van ‘Het Kerkhof der Vergeten Boeken’ uitstekend los van elkaar te lezen. De verbindingen die Zafón legt naar gebeurtenissen en personages uit eerdere delen zijn ook voor hen die de eerdere delen wellicht niet hebben gelezen, prima te volgen.

“Ze wilde hem graag geloven. Ze wilde hem geloven met het verlangen dat afkomstig is van het vermoeden dat de waarheid pijn doet en lafaards langer en beter leven, ook al is het in de gevangenis van hun eigen leugens.”

Zafón verstaat overigens ook de kunst het Barcelona en Madrid uit de jaren vijftig prachtig tot leven te brengen; zijn sfeertekeningen zijn bovengemiddeld fraai. De constructie en opbouw van het verhaal zijn bovendien kunstig. Een verhaal vol spanning, intrige, diepgang, corruptie, uiterst boeiende personages en levendige dialogen.

Kortom, een fascinerende en onvergetelijke leeservaring biedt Zafón zijn lezers … opnieuw!

Over de auteur
Carlos Ruiz Zafón (1964, Barcelona) is, na Cervantes, de meest gelezen Spaanstalige auteur ter wereld. Hij begon zijn carrière met vier YA-romans: ‘De Nevelprins’, ‘Het middernachtspaleis’, ‘Septemberlichten’ en ‘Marina’. Met zijn roman ‘De schaduw van de wind’, het eerste deel in het vierluik ‘Het Kerkhof der Vergeten Boeken’, brak hij internationaal door. Het werd gevolgd door ‘Het spel van de engel’ en ‘De gevangene van de hemel’. Na vijftien jaar sluit hij af met ‘Het labyrint der geesten’.

Uitvoering
Uitgever: Signatuur
ISBN 9789056725815
Paperback, 848 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/