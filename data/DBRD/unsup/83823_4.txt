Alsof de mensen nog niet genoeg aan hun hoofd hebben, waart er in de laatste maanden van de Tweede Wereldoorlog een seriemoordenaar rond in Praag. Dit is de kapstok waar Pavel Kohout zijn boeiende roman aan ophangt. We volgen afwisselend de drie protagonisten: de moordenaar zelf die erg doldriest te werk gaat en het gemunt heeft op 'overspelige' weduwen. De jonge Jan Morava van de Praagse politie. En Erwin Buback van de Gestapo. Deze laatste wordt erbij geroepen omdat een van de eerste slachtoffers van de moordenaar een Duitse vrouw is. Maar zijn eigenlijke taak is een oogje in het zeil te houden bij de Tjechische politie, want de Duitsers vrezen een opstand.

Pavel Kohout schets op een overtuigende manier de verschillende karakters van de hoofdrolspelers. Vooral Buback is een interessant figuur. Door samen te werken met Morava, begint hij steeds meer te twijfelen aan het grote gelijk van het derde rijk. In het boek zitten verschillende verhaallijnen, waarbij die over de zoektocht naar de killer nog de minst belangrijke is. Je leeft mee met de angst en de hoop die de praagse bevolking heeft: wordt hun stad net als Dresden platgebombardeerd of verjagen de Amerikanen of de Russen de Duitse bezetters?

Af en toe is het boek wat langdradig, maar de mooie stijl die Kohout hanteert, die eerder neigt naar het barokke van Bohumil Hrabel dan naar het eenvoudige van Milan Kundera, maakt veel goed.