Richard Zuiderveld en Aant-Jelle Soepboer zijn beide leraar Geschiedenis en Aardrijkskunde in het Voortgezet Onderwijs. Samen schreven ze in 2012 het boek Vet Oud! De Nederlandse geschiedenis voor jongeren in 25 verhalen. Daarna volgde een ‘Vet Oud!’ – reeks met onder andere verhalen over de Europese geschiedenis. Het doel dat ze hiermee voor ogen hebben is hetzelfde doel als ze tijdens hun lessen hebben, namelijk het tot leven laten komen van de geschiedenis. Met Vet Oud! Legendarisch won het tweetal zelfs de Kleio Klasseprijs 2016.

Met Vet Oud! Tweede Wereldoorlog is het vierde deel van de ‘Vet Oud!’-reeks een feit. De prachtige, kleurrijke kaft past geheel bij de stijl van de eerdere delen en is aantrekkelijk voor jongeren. Illustrator en vormgever Richard van de Pol werkt in opdracht van het bedrijfsleven, in de reclamewereld en voor uitgevers. Op kleurrijke en een realistische cartoonachtige wijze heeft hij het boek verrijkt met illustraties, waarvan sommige je recht in het hart weten te raken. Bijvoorbeeld waar het gaat om de tekeningen rondom de informatie van de Holocaust. De illustraties vormen een goede aanvulling op de foto’s die aan het boek zijn toegevoegd en zijn aantrekkelijk voor de jongeren die dit boek lezen.

Zuiderveld en Soepboer zijn er in geslaagd een compleet verhaal neer te zetten rondom de Tweede Wereldoorlog. Ze hebben aandacht voor Hitler, waar hij vandaan komt, de totstandkoming van de Tweede Wereldoorlog en de gebeurtenissen in Nederland. Daarnaast bespreken ze ook de invloed van Stalin en het communisme en de oorlog in Japan. Ook belangrijke gebeurtenissen zoals D-day en de Atoombom komen aan bod.

Het boek heeft een duidelijke opbouw waarbij steeds aandacht is voor een stukje historische feiten, waarop een verhaal volgt. Daarnaast biedt het boek informatie over belangrijke personen uit de Tweede Wereldoorlog, Wist je dat - weetjes en museumtips.
Alles bij elkaar een boeiend geheel dat geschikt is voor liefhebbers van verhalen over de Tweede Wereldoorlog, maar vooral jongeren kan boeien door hun op een geschikte manier te informeren over de Tweede Wereldoorlog. Het is daarbij goed om te zien dat gruwelijke details aan bod komen en niet worden geschuwd, maar op zo’n manier dat het goed bij de leeftijd van de beoogde lezersgroep past.

De verhaallijnen naast de feiten zitten goed in elkaar. Ze zijn begrijpelijk voor de lezer en bieden een kijkje vanuit alle betrokkenen. Daarbij mag subtiele humor niet ontbreken. Hierdoor kunnen jongeren zich inleven in hoe de situatie was, maken ze kennis met gebeurtenissen en de gevoelens en gedachten die dit heeft opgeroepen.
Het boek is dan ook meer dan een boek met historische feiten. Het is een mogelijkheid om het te ervaren. Helemaal wanneer je gebruik maakt van de museumtips die in het boek zijn opgenomen.