De Nederlandse studente Evelyn (Evy) Meyer woont samen met een groepje excentrieke jongeren in Londen, waar ze een kamer huurt in het huis van Joy McAllen. Joy is kamers aan studenten gaan verhuren om haar royale levensstijl te kunnen handhaven nadat ze haar familie verloor door een vliegtuigcrash.

Sinds haar intrek wordt Evy achtervolgd door nachtmerries en hallucinaties. Alleen medestudente en acteursdochter Lily-Rose Summers trekt zich haar lot aan. Als Evy in de financiële problemen komt en haar huur niet meer kan betalen, stelt Lily-Rose haar voor aan familievriend en regisseur Martin Dumont. Hij biedt Evy een hostessbaan aan op zijn plezierjacht: Live X.

“Op het moment dat ik op mijn fiets sprong, gebeurde het, en het ging zo snel dat ik het me amper realiseerde. Alles speelde zich in slow motion af. Het was alsof ik het niet bij was, van een afstandje toekeek.”

Dan is Evy getuige van een gruwelijke moord. Ze zit onder het bloed, maar vreemd genoeg kan ze zich niets herinneren. Dit is pas het begin van een reeks bizarre voorvallen...

“Ik stapte uit en gooide het portier dicht. Meteen keerde de auto en verdween uit het zicht. Een oude man met een klein hondje passeerde me en groette door zijn hoed een stukje op te tillen. Alles was even perfect en leek te mooi om waar te zijn, tot ik vlak bij het huis kwam en vanuit mijn ooghoek een schim zag, voorovergebogen naar de brievenbus.”

Hoofdpersonage Evy is een rommelkont, een chaoot en weinig stabiel. Van Houten ziet kans Evy uitstekend te karakteriseren zonder ongeloofwaardig te zijn. Sterker nog, je hebt als lezer de neiging de jonge Evy eens flink de les te lezen over de bende die ze van haar leven maakt. Tot je je weer realiseert dat ze ‘slechts’ een personage in een boek is…

De overige personages komen overigens ook prima uit de verf. Vaak kun je dan zeggen dat de auteur ‘de personages dusdanig beschrijft dat de lezer ze leert kennen’. Niets is in dit geval echter minder waar. Van Houten ziet namelijk kans haar lezers de illusie te geven dat ze de personages doorgronden, maar sommige van hen hebben een akelige ‘dubbele agenda’.

“Stop! gilde ik en sloeg mijn handen over mijn oren. Ik probeerde te voelen waar ik op gevallen was en op dat moment trok het duister op en zag ik de berg schedels en botten. Met een schok kwam ik omhoog, uit mijn slaap, even in onwetendheid waar ik mij bevond.”

Na een wat kabbelend begin, komt Evy in een rollercoaster van ellendige en angstaanjagende gebeurtenissen terecht, die ze overigens deels over zichzelf heeft afgeroepen. Steeds strakker raakt de spanningsboog in het boek gespannen en Van Houten sleurt haar lezers werkelijk richting een ongelooflijke ontknoping.

De beeldende, haast filmische schrijfstijl, de kunstig opgebouwde spanning en de originele setting, maken ‘Prooi’ tot een uitstekende thriller. Chapeau Lydia van Houten!

Over de auteur
Lydia van Houten (1972) debuteert in 2005 met de jeugdserie ‘Teken van Drie,’ waarbij Het laatste oordeel wordt uitgegeven door Uitgeverij Ellessy. Er volgen (internationale) freelance opdrachten, vooral voor prentenboeken. De serie ‘Goedenacht kleine Maan,’ uitgegeven door Yoyo Books, verschijnt wereldwijd. Vanaf 2015 concentreert Lydia zich op het schrijven van thrillers.

Uitvoering
Kabook Uitgevers
ISBN 9789082686104
Paperback, 296 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/