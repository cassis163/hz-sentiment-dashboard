Morgan Sheppard werd beroemd toen hij als elfjarig jongetje de moord op zijn wiskundeleraar oploste. Iedereen dacht dat het zelfmoord was, maar Morgan bewees het tegendeel. Vijfentwintig jaar later presenteert hij een televisieprogramma, Inhouse Detective, waarin hij de ‘waarheid’ rondom roddels aan het licht brengt (gaat een beroemdheid wel of niet vreemd bijvoorbeeld) en vraagt hij zich op televisie af of de politie zijn werk wel goed doet. Als hij niet met het programma bezig is, dan doet hij zich tegoed aan drank, drugs en vrouwen.

Morgan gaat met een vrouw op stap in Parijs en wordt op een gegeven moment wakker in een hotelkamer. In eerste instantie lijkt er niet meteen iets aan de hand, behalve dan dat hij aan het bed vastzit met handboeien. En dat hij niet alleen is. Langzaam ontvouwt zich de situatie waarin Morgan zich bevindt. Geboeid aan een bed, in een hotelkamer waar nog vijf andere mensen bijkomen. Wie zijn zij?
Op de televisie verschijnt een man met een masker en Morgan krijgt een opdracht. Hij krijgt drie uur de tijd om een misdaad op te lossen. Er zijn vijf verdachten in de kamer, een van hen is een moordenaar: Er ligt namelijk een lijk in de badkamer.
Lukt het Morgan erachter te komen wie de moord op zijn geweten heeft? De timer wordt gezet en de minuten tikken af..

[De drank en de drugs benevelden hem. Ze versluierden het verleden. Zorgden ervoor dat hij alleen maar in het heden leefde. Ze maakten het herinneren lastiger, maar alles was er nog wel.]

Tik tak is het thrillerdebuut van Chris McGeorge, en wat voor een! Het verhaal pakt meteen vanaf de eerste bladzijde. McGeorge heeft een prettige, haast filmische manier van schrijven en het kost dan ook geen moeite om de setting voor ogen te krijgen. Complimenten voor de schrijver om zes totaal verschillende mensen in een kleine ruimte te zetten en het verhaal boeiend en spannend te houden. Goed gedoseerd geeft McGeorge informatie prijs over de personages en hun achtergronden. Stuk voor stuk worden ze uitgediept, de een net even wat meer dan de ander, maar dat ze allen belangrijk zijn voor het verhaal, is snel duidelijk.
Je puzzelt met Sheppard mee, wie o wie is de moordenaar, maar belangrijker nog: wie is de man achter het masker? Wie heeft hen in de kamer opgesloten en waarom?

[Ze waren een ogenblik stil. Sheppard wist niet wat hij moest zeggen. Er viel niets meer te zeggen.]

De plottwist had wat mij betreft een heel stuk later mogen komen. Op het moment dat dat puzzelstuk wordt neergelegd valt alles op zijn plek en dat zorgt ervoor dat de spanning wegvalt. Dat is jammer, maar het heeft het uiteindelijke leesplezier niet bedorven.
Tik Tak is een debuut om trots op te zijn en ik kijk uit naar het volgende boek van Chris McGeorge!

3,5 ster