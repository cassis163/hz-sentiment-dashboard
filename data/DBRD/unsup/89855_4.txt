Duizend hoog leek me echt gaaf. Ik hoopte dat de combinatie van science fiction met technische snufjes en contemporary met veel (liefdes)drama in mijn straatje zou passen. En ik kan je verklappen: dat is gelukkig het geval!

Allereerst de setting; die is tof. De toren is letterlijk en figuurlijk een sociale ladder: op welke verdieping je woont, vertelt alles over je sociale status - hoe hoger, hoe beter.

En ook die technologie die ze gebruiken - contactlenzen als communicatiemiddel - vind ik een toevoeging. Leuk om zo over de toekomst na te denken, want er zitten altijd ook realistische beelden in sci fi verwerkt.

Hoewel dat over het algemeen redelijk is uitgewerkt, zijn er ook wat kleine dingetjes vaag, bijvoorbeeld het reizen buiten de toren om. Dat was soms storend, maar ja.

Dit boek is geschreven vanuit meerdere perspectieven. Er speelt veel onderling tussen die personages. Zo veel, dat het wel even 100 pagina's duurde tot ik daar een beetje inzat. Maar het sleurt je wel mee, omdat je er midden in zit.

Aan de ene kant wil je het in een ruk uitlezen, maar het is ook zo’n boek waarbij je makkelijk elke dag een hoofdstuk kan lezen: als je het weer oppakt nadat je het even hebt laten liggen, zit je er zo weer in!

Je merkt wel dat de auteur ook voor tv soaps werkt. Korte scènes, perspectiefwisselingen, drama, gedoe, veel personages: het is net een serie. En er wordt ook een serie van gemaakt. Leuk, maar ik vrees dat het verhaal te veel uitgemolken wordt en te veel uitgerekt wordt. We zullen zien!

Het boek begint met een proloog dat vertelt dat er iemand van de toren is gevallen, geduwd of gesprongen. Daarna springt het verhaal twee maanden terug tot dat moment. Hoewel je al weet wat er gebeurt, blijf je tot het einde met die gebeurtenis in je achterhoofd lezen en vraag je je af wie die persoon is.

Al met al werd het boek gaandeweg beter. In het begin wordt je in het diepe gegooid zonder de personages en de omgeving te kennen en het duurt wel even voordat je je er thuis voelt. Het verhaal is een en al glitter en glamour. Met veel drama, maar niet te. Er gebeuren ook goede dingen en dingen die niet zijn wat ze lijken en dat is mooi. Veelzijdiger dan ik dacht!