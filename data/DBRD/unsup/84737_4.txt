Rob Ruggenberg schrijft sinds 2006 historische, spannende jeugdboeken en dat doet hij zeker niet zonder succes. Zijn debuut Het verraad van Waterdunen werd meteen genomineerd voor de Thea Beckmanprijs voor beste historische jeugdroman. Met Haaieneiland haalde hij de felbegeerde Thea Beckmanprijs binnen samen met de winst van de Jonge Jury. Dit jaar is Piratenzoon genomineerd voor de editie van 2017 van de Jonge Jury en dit historisch epos is zeker een goede kanshebber.

Piratenzoon speelt zich af in de Tachtigjarige Oorlog. Deze periode wordt tegenwoordig de Opstand genoemd. Het is de spannende tijd dat de Verenigde Nederlanden onafhankelijk werden van Spanje. Die strijd werd voor een groot deel op zee uitgevochten en het is dus ook niet verwonderlijk dat dit avontuur zich goeddeels afspeelt aan boord van een schip.

Zaïn groeit op in een harem in Marokko. Zijn vader is piraat. Op een dag moet hij samen met de onsympathieke Ghalib naar Istanbul. Daar zullen de jongens niet aankomen want ze worden na een bloederig gevecht gevangen genomen en naar een galeischip gebracht. Zaïn heeft het raltieve geluk dat hij te klein is om te roeien en hij mag water en eten rondbrengen aan de galeislaven. Niet dat hij alle klappen van de zweep ontloopt maar zijn lot is beter dan dat van Ghalib en zijn vriend Ibrahim, die vaak wordt geslagen en de hele dag moeten roeien. De drie jongens groeien langzaam naar elkaar toe en hoe gemeen de mensen om Zaïn soms ook zijn, hij blijft een goede jongen.

Het is een heel spannend boek en soms zelfs behoorlijk heftig. Door al het bloed dat rijkelijk vloeit en door het feit dat het een mega dikke pil is, is dit boek vooral geschikt voor de lettervreter met een sterke maag. Piratenzoon begint meteen midden in de spanning. We lezen hoe in Zeeuws Vlaanderen een meisje met de naam Kat al voor de kentering naar de zee gaat om de aangespoelde lijken te beroven. De lezer wordt niet gespaard: hier leer je wat echte geschiedenis is en hier leer je nieuwe woorden en begrippen kennen. Er zal in alle opzichten een wereld voor je open gaan.

Al met al is het heel veel van alles: Het is veel avontuur, het is veel sfeer en historie. Het is ook veel geweld. Dat geweld wordt van heel dichtbij beschreven. Je bent als lezer middenin de veldslag en ziet het bloed uit de maag van je makker vloeien. Of je hoort de zweepslagen die een vriend moet verduren. En hoe Zaïn zich ook probeert te verstoppen, hij hoort het leer in de huid striemen. En je huilt omdat je weet dat de jonge held het heeft proberen te voorkomen, maar het is hem niet gelukt. Je voelt niet alleen de zweep neerdalen op een tere huid, je voelt ook Zaïns vertwijfeling. Dit is een verhaal over vriendschap, moed en groter worden.

Historisch is dit verhaal dik in orde. Je beleeft de geschiedenis zoals als bij de klassiekers als Kruistocht in Spijkerbroek of de Scheepsjongens van de Bontekoe. Is het ook zo goed als de klassiekers? Ja, dit boek is echt een aanrader.

De vormgeving van dit boek is meesterlijk. De cover is van de hand van Wil Immink en straalt meteen spanning uit. Binnenin treffen we een duidelijke kaart aan waardoor je al lezend kunt zien waar op de wereld je je bevindt. Daarnaast krijgen we nog een kaartje van de Noordzee, Cadzand en Sluis. Reuze handig. Het boek is opgesplitst in twee overzichtelijke delen. Achterin het boek treffen we een verantwoording aan waarbij begrippen duidelijk worden uitgelegd en achtergrondinformatie wordt gegeven. En tenslotte is er een nog een woordenlijst toegevoegd. Al met al duidelijk een boek voor de gevorderde lezer die uitgedaagd wil worden.
NB recensie geschreven voor de Facebookgroep Kinderboeken