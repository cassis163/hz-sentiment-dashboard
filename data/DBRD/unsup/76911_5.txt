'Ik ben er' vertelt het ontroerende verhaal van Elsa en Thibault. Elsa ligt al maanden in coma in het ziekenhuis, maar sinds kort is er vooruitgang en kan ze langzaam weer horen. Elsa hoort het als ze bezoek krijgt, of als dokters haar komen controleren. Haar ouders en vrienden huilen en praten over haar alsof ze er niet meer is. Uit de verhalen begrijpt ze dat ze in coma is geraakt door een ongeluk tijdens het bergbeklimmen. Nu ligt ze in bed, ze kan niks zien of bewegen en analyseert daarom de wereld om haar heen puur op gehoor.

Op een dag komt Thibault op bezoek in het ziekenhuis. Thibault’s broer is in het ziekenhuis beland door een ongeluk, hij is onder invloed in de auto gestapt en heeft twee meisjes doodgereden. Thibault is woedend op zijn broer en weigert zijn broer op te zoeken. Wekelijks brengt hij zijn moeder naar het ziekenhuis, maar blijft dan op de gang wachten tot zijn moeder weer weg wil. Op een van deze bezoekdagen is Thibault op zoek naar een rustige ruimte om even te kunnen slapen. Per ongeluk beland hij op kamer 55, de kamer van Elsa. Hij ziet Elsa in bed liggen en leest haar dossier dat aan het voeteneind van haar bed hangt. Daarin leest hij haar naam en schrikt van het feit hoe lang Elsa al in coma ligt. Thibault begint haar te vertellen over wat hem bezighoudt, want hij is er zeker van dat ze hem hoort en dat ze straks wakker wordt. Hij vertelt haar over de situatie van zijn broer en hoe moeilijk hij het vindt dat zijn broer twee meisjes heeft doodgereden. Hij weet niet hoe hij hiermee om moet gaan.

Het boek wordt verteld vanuit de perspectieven van Elsa en Thibault, beiden voelen zich machteloos. Elsa wil graag zeggen dat ze haar gehoor terug heeft en vooruit gaat, maar kan dat niet omdat ze zich niet kan bewegen en daarom ook niet kan praten. Ze wil graag wakker worden uit haar coma, maar weet niet hoe. Ook Thibault voelt zich machteloos, omdat hij niet weet hoe hij met zijn broer moet omgaan. Er ontstaat een band tussen Thibault en Elsa, een liefde tussen twee mensen die elkaar eigenlijk niet kennen.

'Ik ben er' is een ontroerend liefdesverhaal en het raakt je als lezer, de machteloosheid die beide hoofdpersonen voelen, wordt goed overgebracht op de lezer. Door het gebruik van de ik-persoon ervaar je dezelfde machteloosheid. Een mooi geschreven roman door schrijfster Clélie Avit en zeker een aanrader!