These Rebel Waves is de tweede serie van Sara Raasch. De eerste was de Sneeuw als As-serie.

In de proloog maak je kennis met de drie hoofdpersonages als tiener. De inwoners van het eiland Grace Loray komen op dat moment in opstand tegen hun bezetter en dat levert hen alledrie traumatische ervaringen op. Een duistere start van een bijzonder boek.

Na de proloog maakt de schrijfster een tijdsprong. Ondertussen zijn we ongeveer 5 jaar verder en het eiland Grace Loray is onafhankelijk. Adeluna, ‘Lu’, die tijdens de opstand voor de rebellen spioneerde, vertelt hoe alles verlopen is en hoe de situatie er nu voor staat. Daar zit meteen het enige minpuntje: Lu’s uitleg is soms onduidelijk. Ze springt van de hak op de tak waardoor je haar als lezer maar met moeite, of zelfs niet, kan volgen. Na deze korte introductie volg je Lu rond het eiland en leer je haar kennen als een slimme en loyale meid. Haar vastberadenheid wekt bewondering en sympathie op.

Het verhaal komt echt op gang door de arrestatie van Devereux Bell. Onverbeterlijke grapjas en piraat. Zijn arrestatie doen de gemoederen tussen Grace Loray en hun voormalig bezetter Argrid hoog oplopen. Argrid beschuldigt Grace Loray van een complot. Uiteindelijk bevrijdt Lu Vex, op voorwaarde dat hij haar helpt alles tot op de bodem uit te zoeken.

Dan rest nog het derde hoofdpersonage. Prins Benat of Ben van Argrid houdt dag en nacht zijn masker van nonchalante prins op in de hoop dat het zijn echte geheim verbergt. Hoewel er het minst vanuit Bens perspectief verteld wordt, is hij een heel interessant personage. Zijn studie naar de magische planten uit Grace Loray wordt in Argrid gezien als het werk van de duivel. Zijn nonkel en neef belandden ervoor op de brandstapel, maar Ben snakt naar meer informatie.

Het idee achter de magische planten is excellent. Terwijl je het boek leest, lijkt het alsof Sara Raasch ergens een encyclopedie met magische planten liggen heeft. De vindingrijkheid waarmee ze nieuwe plantensoorten uitvindt, is verrassend en op zijn zachtst gezegd origineel. De hele wereld die de schrijfster geschapen heeft, is uitermate mooi uitgewerkt. Naarmate het boek vordert, krijg je een steeds beter beeld van de beroerde situatie op het eiland zelf, waar zeker de helft van de bewoners in armoede leeft, en van de nog beroerdere situatie in Argrid, waar mensen op de brandstapel belanden als ze zich niet willen conformeren aan het plaatselijke geloof.

Dat geeft een duistere maar boeiende setting waarin vele achtervolgingen, onsnappingen, gevechten en plotwendingen tot stand komen. Spanning gegarandeerd tot aan de laatste pagina en dan is het wachten op boek twee.