Wolf Hall is een prachtige roman die ook als je, zoals ik, minder bekend bent met historische feiten van begin tot eind boeit. Het beschrijft een periode van 1500 tot 1535, een tijdspad waarin je min of meer meeloopt met Thomas Cromwell, die later de geschiedenis in zal gaan als een van de machtige mannen naast Henry VIII. Thomas is de zoon van een smid. Als hij voor de zoveelste keer door zijn vader wordt mishandeld en meer dood dan levend wordt achtergelaten, besluit hij zijn eigen weg te gaan. Hij weet zich via allerlei manieren op te werken tot een van de machtigste mannen van deze periode, van koopman tot advocaat en uiteindelijk zelfs tot rechterhand en vertrouwenspersoon van koning Henry VIII. In het boek komen allerlei historische gebeurtenissen voorbij, die we zien door de ogen van Thomas Cromwell. Het huwelijk van Henry VIII met Katherine van Aragon bijvoorbeeld, dat Henry VIII graag ontbonden ziet worden omdat zij hem geen troonopvolger kan schenken. Anna Boleyn speelt een belangrijke rol in het boek. Volgens sommigen is zij een heks die de koning heeft weten te betoveren met haar maagdelijkheid en is zij de oorzaak van de wens van de koning om te scheiden. De macht en ondergang van de aartsbisschop van York, Wolsey, de onrust in de katholieke kerk, de vervolging van de ketters (de protestanten), het verbod op de vertaling van het testament, iets waar Thomas More, een tegenstander van Cromwell, zich helemaal in kon vinden. En zo worden er meer interessante facetten uit deze periode aangehaald. Wat het boek naar mijn idee zo boeiend maakt om te lezen, is dat je het idee hebt mee te lopen in dit tijdperk. De manier waarop mensen elkaar benaderden, het leven in die tijd, het gezinsleven, de feesten, het vasten. Een periode die ook heel historisch, heel zakelijk beschreven kan worden, wordt hier menselijk gemaakt en dat maakt dit boek interessant en leesbaar. Wat Hilary Mantel ook weet te bewerkstelligen met dit boek, is dat je interesse wordt gewekt zodat je bijna vanzelf informatie over deze periode gaat opzoeken. Handig en voor mij onmisbaar bleek het overzicht achterin het boek van de beschreven personen, dit maakt het makkelijker om af en toe even wat terug te zoeken. Mantel heeft wat mij betreft een roman geschreven die naar meer smaakt.