De achtste zuster gaat verder waar het boek Het huis van de zeven zusters eindigde. Emma’s man en haar favoriete tante zijn overleden. Wanneer haar zoon terugkeert naar Limburg is dit het begin van een nieuw leven voor Emma. Haar zoon weet haar over te halen met hem mee te reizen naar zijn geliefde Spanje. Daar leert ze veel nieuwe mensen kennen en ontdekt ze langzaam meer van haar eigen persoonlijkheid. De wereldvreemde Emma is bijna vijftig jaar, maar heeft nog steeds erg veel moeite om los te komen van haar irritante, bemoeizuchtige moeder. Emma komt in Spanje meer en meer los van haar familieleden in Limburg en kan eindelijk de verloren zeven jaar met haar zoon inhalen. Dan wordt haar moeder ziek en laat ze zich overhalen terug te keren naar Nederland….

Hoewel De achtste zuster perfect lijkt aan te sluiten op de eerder verschenen roman van Elle Eggels Het huis van de zeven zusters is deze nieuwe roman toch prima los te lezen. De auteur heeft een gepassioneerde schrijfstijl en weet daarmee in De achtste zuster de levenslessen van een vrouw van bijna vijftig op een ontroerende wijze op de lezer over te brengen. Elle Eggels weet de lezer te boeien met onderwerpen als gecompliceerde familiebanden, fascinerende vriendschappen, hartstochtelijke liefde, religie, spiritualiteit & diverse culturen.

De achtste zuster, een meeslepende en hartstochtelijke roman over het ontdekken van je eigen vuur & passie.