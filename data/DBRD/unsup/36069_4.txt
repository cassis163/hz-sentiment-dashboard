James Patterson heeft een lange reeks succesvolle titels op zijn naam staan. Mistress is geschreven samen met David Ellis.  Mistress begint intrigerend, als we lezen hoe een man de flat van zijn vriendin Diana binnensluipt om er afluisterapparatuur te installeren. We weten dat zij zijn vriendin is door bepaalde observaties die hij maakt. Als hij klaar is wil hij net wegrijden op zijn motor als er een lichaam van het balkon van de flat valt. Zijn vriendin Diana... De man gaat er als een speer vandoor. Dit is de start van een spannende puzzle. Ben Casper heeft Diana nog maar pas leren kennen maar ze staan op het punt om minaars te worden. Denkt hij. Na haar plotselinge dood besluit hij zelf verder te speuren, want de politie heeft direct geconcludeerd dat het zelfmoord moet zijn. Volgens hen was er niemand in de buurt op het moment van de val. Ben ontdekt al snel dat er heel veel dingen waren die hij beslist niet van Diana wist. En als dan blijkt dat hij niet haar enige vriend (en would be minnaar) was, is Ben zelf zijn leven ook niet meer zeker.

Alle Pattersons verdienen het om gelezen te worden en  Mistress is daarop geen uitzondering. Het gaat snel, het is intrigerend en je kan het boek niet neerleggen. Er is soms wel een verschil in diepgang in de diverse boeken van Patterson.  Mistress is er weer eentje met méér diepgang en ook een iets ingewikkelder plot. Met een enorme verrassing aan het einde. Een boek dat eigenlijk direct herlezen moet worden, zodat je nog meer plezier hebt aan de ontwikkelingen. (Door: Jannelies Smit)