Binnenkort verschijnt 'Val', het tweede boek van Cis Meijer, hoog tijd dus om eindelijk haar debuut 'Verdoofd' eens te lezen, dacht ik. Cis Meijer blijkt een Nederlandse te zijn, had ik geen idee van. Schrijven kan ze in elk geval.

Lotte gaat in Parijs op zoek naar haar zus Nina, die volgens haar in de problemen zit. 'Verdoofd' sleept je van in het begin mee in het verhaal. Lotte is weliswaar ietsje te moedig om geloofwaardig te zijn, maar ze maakt er wel een spannende zoektocht van.

Het boek is leuk opgebouwd, 28 korte hoofdstukken die telkens beginnen met een plattegrond die aanduidt waar het hoofdstuk in kwestie zich afspeelt. Meijer heeft een vlotte schrijfstijl, eenvoudig en duidelijk. EÃ©n minpuntje : er staan een aantal Franse zinnen in het boek, die horen dan natuurlijk foutloos geschreven te zijn. Afgezien daarvan is dit debuut van Cis Meijer een aanrader, ook voor volwassenen die graag een keer een jeugdboek of YA lezen.