De 23-jarige auteur Tomi Adeyemi is van Nigeriaans-Amerikaanse afkomst. Ze is afgestudeerd op het gebied van Engelse Literatuur en West-Afrikaanse mythologie en cultuur. Een achtergrond die je terugvindt in Children of Blood and Bone. Ze verweeft gebeurtenissen uit de Afrikaanse cultuur en mythologie met fictie, waaronder de Maji’s met hun bijzondere krachten en de verbintenis van Afrikaanse goden aan elementen van de aarde.
Tien jaar geleden besloot de koning om de Maji en hun magie te vernietigen. Sindsdien worden de Maji achtergesteld ten opzichte van de rest van de bevolking. Ze betalen meer belasting, worden ingezet als slaven en moeten constant vechten om hun hoofd boven water te houden. Met haar donkere huidskleur en witte haren, het herkenningspunt van de Maji, is Zélie voor het leven getekend. Ze leeft in een situatie waarin ze constant moet waken over haar eigen veiligheid, die van haar vader en van haar broer Tzain.
“I want her to know that she’s beautiful and she matters and she can have a crazy, magical adventure even if an ignorant part of the world tells her she can never be Hermione Granger.” - Tomi Adeyemi over Zélie op haar blog
Wanneer een meisje bedreigd wordt door de wachters van de koning, schieten Zélie en haar broer te hulp. Zonder het te weten, krijgt Zélie hierdoor een bijzondere kans. Ze heeft de toekomst van de Maji in haar handen. Zélie neemt het besluit de strijd aan te gaan met de koning en zijn zoon. Ze wil haar volk helpen door hun magie te herstellen.
“It gives us one last chance to right our wrongs. One last chance to keep magic alive.”
Een vlot geschreven en goed leesbaar verhaal dat door het gebruik van de Afrikaanse cultuur en mythologie in combinatie met fantasie-elementen erg origineel is. In het verhaal worden thema’s zoals discriminatie, onderdrukking en macht op een subtiele manier onder de aandacht gebracht.
“As long as we don’t have magic, they wil never treat us with respect. They need to know we can hit them back. If they burn our homes ---“
Een krachtig en avontuurlijk boek waarin spannende en belangrijke gebeurtenissen zich in een hoog tempo opvolgen. Ondanks dit hoge tempo slaagt Adeyemi er in een gedetailleerde en beeldende beschrijving, die kenmerkend is voor het boek, vast te houden. De perspectiefwisselingen per hoofdstuk zorgen ervoor dat het verhaal van verschillende kanten belicht wordt. Gevoelens, denkwijzen en motivaties worden uiteen gezet en zorgen ervoor dat je de personages echt leert kennen.
Children of Blood and Bone wordt, naast Amerika, in maar liefst zestien verschillende landen uitgebracht. Aan de film wordt op dit moment gewerkt door de producers van succesfilms zoals The Maze Runner en Twilight. Met dit eerste deel van de Legacy of Orisha-trilogie maakt Adeyemi een ongekend debuut. Naar verwachting verschijnt het tweede deel in het voorjaar van 2019. Een vervolg om naar uit te kijken, want…
“It’s not over, little Zél. It’s only just begun.”