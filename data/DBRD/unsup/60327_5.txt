Dit is zo'n boek dat een echte buzz heeft veroorzaakt. Meestal begin ik aan zo'n boek met niet al te hoge verwachtingen, omdat mijn mening niet altijd overeen komt met literaire hypes zoals Saskia Noort en Het meisje in de trein. Soms, daarentegen, word ik verrast. HHHH was het laatste boek waarbij dat zo was, man, wat ben ik nog steeds gek op dat boek. In het rijtje boeken dat ik nu vol enthousiasme aanraad aan de klanten in de boekwinkel en aan vrienden kan ik nu ook deze Dicker toevoegen.
Waarom dit boek de hype helemaal waard is:
1. Het is een origineel verhaal over een schrijver die na zijn bejubelde debuutroman een writer's block heeft en steun zoekt bij zijn mentor, een literaire grootheid in Amerika. In diens tuin wordt het lichaam van een 15-jarig meisje gevonden, dat 30 jaar geleden verdween.
2.Het is gesitueerd in meerdere tijden, dus er zijn meerdere verhaallijnen en personages die elkaar afwisselen.
3. Het gaat over het schrijven van een boek en over het uitgeven ervan. Voor mensen die daarin (lichtelijk) geïnteresseerd zijn, is dat een leuke extra.
4. Het speelt zich af in een kleine, fictieve stad in het noord-oosten van de VS, maar is op zo'n manier beschreven dat het levensecht wordt.
5. Het is een debuutroman. Ja, het is misschien wat chaotisch en over-ambitieus op sommige momenten, maar het is ook episch en meeslepend.
6.Het is een spannende whodunnit, maar dan op een totaal andere manier.
7. Het is een boek in een boek in een boek. En je wordt dus meegezogen in alle drie de boeken.

Dicker heeft een geweldig boek geschreven. Het is origineel, bevat humor, is spannend en Dicker heeft het talent om bijna filmisch te schrijven. Ik stoorde me alleen een beetje aan de manier waarop hij vrouwen beschrijft, die zijn óf ontzettend naïef óf van het moederlijke type. Maar misschien is dat ook wel bewust gedaan, om zo een draak te steken met het conventionele idee van sommige Amerikanen dat vrouwen al gauw één van deze kwaliteiten hebben. Het heeft er in elk geval niet voor gezorgd dat ik minder van dit boek ging houden. Sta open voor iedereen die je dit boek aanraadt en laat je meeslepen en vooral verrassen door dit waanzinnige debuut!