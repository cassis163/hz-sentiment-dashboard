Razvan werd geboren in Roemenië en bracht daar de eerste jaren van zijn leven door in een weeshuis. De omstandigheden waarin de kleintjes daar moesten overleven waren schrikbarend! Dat kan een kind tekenen voor het leven.
Hij wordt door een Nederlands echtpaar geadopteerd en heeft bij hen een moeilijke jeugd, mede door zijn karakter. Razvan heeft zijn weg gevonden binnen de wereld van de internetcriminaliteit.

Ook Coco's jeugd is niet alledaags te noemen. Ze groeide op in India als dochter van een moeder die daar van alle vrijheden genoot die een commune kan bieden. Ook Coco voelt zich vrij in haar handelen, soms wel erg vrij. Een zo goed mogelijk leven voor haar broer is een van de weinige dingen waar ze zich na de verschrikkelijke dood van haar moeder, hard voor wil maken.

Tijdens een avond stappen in Amsterdam ziet Razvan de prachtige Coco en raakt geobsedeerd. Dit is de vrouw voor hem. Zij is voor hem en voor niemand anders. Maar is hij de stalker?

We zien in de loop van het verhaal een aantal personages voorbijkomen, die stuk voor stuk de dader kunnen zijn en het heeft heel lang geduurd voordat ik (bijna) zeker wist wie degene was die Coco probeerde te isoleren op allerlei gebieden, zowel zakelijk als persoonlijk.
Je leest afwisselend de belevingen van Coco en Razvan in een lekker rustige thriller, die bol staat van de spanning.

Het is duidelijk dat de auteur zich goed geïnformeerd heeft over Anonymous (een internationaal collectief van activisten en "hacktivisten") en bovendien op de hoogte is van wat de mogelijkheden zijn met de software die tegenwoordig voorhanden is.
Mede hierdoor is het een vlot leesbaar en vooral geloofwaardig verhaal geworden. De auteur heeft geen moeilijke woorden gebruikt waar het niet nodig is, waardoor het verhaal voor iedereen goed te volgen is.

We worden herinnerd aan de wantoestanden in de weeshuizen tijdens het regime van Nicolae Ceaușescu. Niemand was schuldig vond men toentertijd in Roemenië; ook de 'verzorgers' van de weeskinderen moesten tenslotte het eten op tafel brengen voor hun eigen gezin.

De onderwerpen stalken en hacken die in dit verhaal aan de orde komen zijn helaas actueel en komen regelmatig aan bod in de nieuwsberichten.
Het kan iemands leven verwoesten.
Er kan niet genoeg gewaarschuwd worden voor dit soort praktijken.

'Het isolement' is een thriller die beangstigend actueel is.

Deze thriller heb ik graag gelezen.