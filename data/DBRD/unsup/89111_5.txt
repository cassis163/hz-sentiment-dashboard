Samenvatting van het verhaal
London 1911
Als de jonge Eleanor met haar moeder naar London gaat moet ze deel nemen aan het debutantenbal om in aanmerking te komen voor een geschikte echtgenoot. Haar moeder wil dat ze met een rijke man door het leven kan gaan zoals betaamt in de adellijke kringen. Koppig als ze is wil Eleanor daar niets van weten en per toeval stuit ze op Anthony Edevane tijdens haar wandeling in de Britse hoofdstad. Ze worden stapelverliefd op elkaar en trouwen.
Het jonge paar is heel gelukkig maar dan breekt WO I uit en moet Anthony mee gaan strijden. Eleanor blijft verweesd achter met haar dochtertje Deborah.

Cornwall 1933
Alice Edevane is zestien jaar oud en woont met haar ouders, haar twee zussen en jonge broertje in een prachtig landhuis aan een meer. Ze is heel nieuwsgierig en schrijft alles op en ook schrijft ze verhalen. Ze heeft constant haar notitieboekje mee dat ze van haar vader heeft gekregen. Op een warme junidag staat heel het huis in rep en roer ter voorbereiding van het midzomerfeest.
Op de avond van het midzomerfeest verdwijnt haar kleine broertje Theo. Hij is pas elf maanden oud. Politie en pers zijn daags nadien alom aanwezig toen ze gemerkt hadden dat het kleine ventje niet meer in zijn bedje lag. Er wordt verwoed naar Theo gezocht, de pers wordt erin betrokken maar van Theo is geen spoor meer te bekennen.

Cornwall 2003
Rechercheur Sadie Sparrow is te emotioneel in een zaak betrokken en wordt met aandrang gevraagd om verlof op te nemen door haar partner Donald. Ze kan zich maar beter enkele weken gedeisd houden tot de storm is gaan liggen. Met tegenzin vertrekt ze naar Cornwall waar haar opa Bertie woont. De oude man is heel blij om haar te zien maar weet ook wel dat er in Londen iets afspeelt wat Sadie niet vertelt. Ze is er immers de persoon niet naar om zo maar haar werk te verlaten en op vakantie te komen. Als ze op een morgen gaat joggen met de twee honden van haar opa stuit ze in de bossen op een landhuis. Dit huis staat er vervallen en verlaten bij ondanks dat alle meubels en andere dingen nog aanwezig zijn. Sadie’s nieuwsgierigheid is gewekt en ze wil meer te weten komen over wat er met dit huis en zijn inwoners is gebeurd.
Als ze thuiskomt vertelt Louise, een dorpsgenoot van Bertie, dat er in 1933 iets vreselijks is gebeurd. Het was toentertijd heel groot nieuws omdat het een rijke familie was en zelfs de landelijke pers besteedde er veel aandacht aan.
Sadie gaat naar de plaatselijke bibliotheek en met de hulp van Alistair Hawker komt ze veel te weten over wat er zich die periode heeft afgespeeld. Hoe meer ze leest hoe nieuwsgieriger ze wordt. Ze weet ook de politieagent op te sporen die toen nog maar 17 jaar was en had gewerkt aan deze verdwijning. Hij is heel bereidwillig om haar te helpen omdat dit een zaak is die nooit is opgelost.
Waar was dat kind gebleven?? Er zijn nu 70 jaren voorbij gegaan zonder dat er ook maar iets is opgedoken: geen lichaam, geen beenderen en geen kleding van Theo.
En hoe moet het nu aflopen voor Sadie met die zaak in Londen? Niet alleen deze zaak houdt haar in de ban maar ze loopt ook nog met een andere gewetenskwestie rond.

Londen 2003
Alice Edevane is nu 86 jaar oud en is een gerenommeerd thrillerauteur. Ze is heel eigenwijs en zeer slim. Alice is eigenaresse van het landgoed Loeanneth wat betekent “het huis aan het meer”. Alice is niet meer terug gegaan nadat haar kleine broertje was verdwenen. De herinneringen zijn gewoonweg te pijnlijk en ze heeft ook een diep geheim waarvan ze niet wil dat het ooit uitkomt. Maar dan krijgt ze een brief van een rechercheur Sparrow die met aandrang vraagt om haar te ontmoeten. Blijkt dat het verleden haar heeft ingelopen, een tijdperk dat ze liefst van al achter zich wou laten.
Haar vijftigste boek wordt binnenkort gepubliceerd en haar assistent Peter moet haar daar nauw betrokken bij helpen. Hij stuit op dingen die zijn interesse wekken. Dingen die in 1933 zijn gebeurd.

Conclusie
De hoofdstukken worden afgewisseld met heden en verleden. Deze zijn zo mooi in elkaar geweven dat het helemaal niet stoort. Op die manier kom je uiteindelijk te weten wat er zich allemaal heeft afgespeeld en elk personage krijgt een of meerder hoofdstukken zodat je hun levensverhaal komt te weten.
Kate sleurt je mee terug in de tijd. Ze geeft je een kijk in een totaal andere wereld waar deze rijke familie centraal staat. De upper class zoals ze genoemd worden. Dit is een wereldje waar etiquette de bovenhand heeft maar zoals we weten heeft elke familie zijn geheimen en roddels werden in de kiem gesmoord door een financiële bonus uit te reiken. Ze werden geacht zich voorbeeldig te gedragen en vooral hun gevoelens te onderdrukken. Maar achter deze façade speelden zich ook dingen af bij deze gefortuneerde familie die het daglicht niet mochten zien. Ook blijven de gebeurtenissen van WO I ons niet bespaard in dit boek.
Ik vond het in ieder geval heel interessant om te lezen en het was bij wijlen of je naar scenes uit Downton Abbey zat te kijken. En daar bedoel ik mee de manieren die de personages hadden en de levensstijl.

Beoordeling
Dit was mijn eerste kennismaking met Kate Morton en zal zeker en vast niet mijn laatste zijn. Ze heeft een zeer vlotte manier van schrijven en houdt de spanning erin door hoofdstukken af te wisselen met heden en verleden.
Het is ook gewoon prachtig verteld. Het is alsof ze met momenten naast je zat en je dit alles vertelde. Haar beschrijvingen van Loeanneth zijn ook zeer feeëriek. Het huis en wat er zich afspeelt rondom het huis, het is bijna sprookjesachtig.
Elk personage in het boek komt aan bod en ieder vertelt zijn eigen verhaal zodat je op het eind het totaalplaatje hebt wat er zich in de verschillende tijdperken heeft afgespeeld en hoe er in het heden naar een oplossing wordt gezocht. De personages worden zeer uitgediept zodat je al hun goede en slechte karaktereigenschappen leert kennen en hoe ze ermee omgaan. Een voor een zijn het zeer interessante karakters.
Vooral het verhaal van Eleanor, Alice’s moeder, heeft me diep geraakt. Hoe die zich door het leven heeft weten worstelen en waar zij ‘beloftes’ en gezin hoog in het vaandel droeg.
Het is een zeer ontroerend en aangrijpend verhaal. Het boek is niet opzij te leggen omdat je gewoon wilt weten hoe het afloopt. Het slot kom je pas te weten op de laatste pagina’s en met een gevoel van weemoed zet je het boek in de boekenkast.
Kortom, men neemt een mengbeker en men voegt er een snuifje mysterie, romantiek, historiek, liefde en beloftes in en dan shake je het een beetje en hieruit heb je dan dit mooie verhaal van Kate Morton.
Ik geef dit boek vijf fonkelende sterren