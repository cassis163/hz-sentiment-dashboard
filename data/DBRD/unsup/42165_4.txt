Sarah Pinborough heeft meer dan 20 boeken op haar naam staan in de genres Young adult, Thriller en Fantasy. Ze is geen onbekende in de wereld van televisie. Zo heeft ze voor de BBC geschreven en werkt ze met verschillende televisiebedrijven aan originele projecten. Ook Netflix heeft haar gevonden en heeft de rechten gekocht voor “13 Minutes”.
In 2009 haalde ze de finale van de World Fantasy Award met “Our man in Sudan” en haalde ze de finale van de Shirley Jackson Award met “The language of dying”. In 2010 ontving ze voor deze laatste de British Fantasy Award voor beste novelle.

Haar nieuwste Thriller “Wat jij niet ziet” neemt je mee in het leven van Louise een gescheiden moeder en parttime secretaresse. Tijdens een zeldzame borrel in de kroeg deelt ze een zoen met de man van haar dromen, David. De volgende ochtend blijkt dat hij haar nieuwe, reeds getrouwde, baas is. Dan loopt Louise zijn echtgenote Adele letterlijk tegen het lijf en start een geheime vriendschap tussen hen beiden. Louise komt steeds meer te weten over het vreemde huwelijk en de duistere geheimen van David en Adele. Hoe meer ze te weten komt, hoe meer ze verstrikt raakt in hun levens. Wie spreekt de waarheid? Wie kan ze vertrouwen? En belangrijker nog, hoe komt ze hier tussenuit?

Na het kennismaken met de hoofdpersonen in de eerste hoofdstukken grijpt het verhaal je in zijn klauwen en laat je niet meer los tot je het helemaal gelezen hebt. De spanning wordt over de hoofdstukken heen langzaam opgebouwd en wanneer je denkt dat je weet hoe het zit gebeurt er genoeg om je aan het twijfelen te brengen. Sarah Pinborough zet een compleet verhaal neer waarin geen woord overbodig is. De sfeer verandert langzaam van ongemakkelijk naar verontrustend tot zelfs angstaanjagend. Het #WTFthatending wordt zeker waar gemaakt. Wat mij betreft is het einde na het einde wat over de top, maar dat kan heel goed aan mijn Hollandse nuchterheid liggen. Dit boek wil je zeker gelezen hebben.