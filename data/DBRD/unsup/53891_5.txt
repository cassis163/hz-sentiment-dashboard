De Amsterdamse Sophia Drenth is schrijfster en sieradenmaakster (Gnoom Artful Things). Ze won in 1999 de Millenniumprijs (voorganger van de Paul Harlandprijs). Daarna schreef ze jaren niets. Ze kreeg geen voet tussen de deur bij de uitgeverijen. Maar het schrijversvirus kroop waar het niet gaan kon. Het werd aangewakkerd door een zeer heftige droom die ze had nadat ze de allerlaatste aflevering van de serie Dexter had gezien. Ze begon direct met schrijven en na 5 maanden had ze 130.000 woorden geschreven. Alleen het rode haar van de hoofdpersoon en sommige bloederige scènes doen nog denken aan Dexter. Het project Bloedwetten - Sophia geeft aan dat het verhaal een kruising is tussen horror, fantasy en een historische roman met als basis onze wereld van rond 1850 - moest en zou er komen. Via crowdfunding heeft ze het benodigde bedrag bijeen gekregen.
(Bron: Hebban).

Toen Sophia de eerste versie van de cover zag, was ze niet tevreden. Bij het zoeken naar een betere foto, vond ze deze en wist gelijk dat deze het moest worden. Voor haar symboliseert het de kwetsbaarheid van het leven en tevens de hogere macht (Ath'vacii) die het leven van Roan Storm in zijn greep houdt.

Bloedwetten: Vonnis gaat over volksvertegenwoordiger Roan Storm. Hij verzet zich zeer fel tegen de opkomst van 'Gemaakt bloed' (Ath'vacii). Hij heeft alles wat voor hem belangrijk is, verloren door dat Gemaakte bloed. Hij heeft niets meer te verliezen. Op een uiterst uitdagende manier heeft hij zijn recht laten gelden, door een Gemaakte tijdens een zitting te executeren. Hiermee hoopt hij dat zijn zelf geschreven Bloedwetten aangenomen worden. Diezelfde avond wordt er op ultieme wijze wraak genomen door de Ath'vacii. Zij nemen hem te grazen. Maar wanneer hij hoopt dat ze hem zullen laten sterven, komt hij van een koude kermis thuis. Hij wordt Gemaakt, zijn ergste nachtmerrie wordt werkelijkheid. Nu zal hij moeten leren leven of liever gezegd bestaan met wat hij is geworden. Hij moet opnieuw zijn plek veroveren in een maatschappij die verdeeld wordt door angst en geregeerd door de mensen met geld en macht. Zal Roan zich staande houden?

Raadsheer Roan Storm is een man met een duidelijke mening, gebaseerd op de gruwelijkheden die hem zijn overkomen. Hij kan goed spreken en heeft veel van de bevolking weten te overtuigen. Zijn Bloedwetten zullen een eind maken aan alle onduidelijkheid en een betere samenleving bewerkstelligen. Althans, dat is wat hij voor ogen heeft. Nadat hij Gemaakt is, wordt hij gedwongen zijn eigen Wetten te bekijken met zijn nieuw verworven kennis en inzichten. Het blijkt toch ingewikkelder te zijn om vast te houden aan zijn starre mening nu hij ook 'een van hen' is geworden. Lukt het hem zijn menselijkheid te bewaren of verandert hij toch in het monster dat in hem verscholen ligt?
Door het hele boek heen voel je letterlijk zijn worsteling. Al zijn acties zijn weloverwogen op basis van zijn rotsvaste overtuiging dat er zaken moeten veranderen. Maar toch knaagt bij hem steeds de twijfel, omdat het toch anders loopt dan hij verwacht.
Sophia heeft een prachtige omgeving geschapen. De woonplaats van Roan, Stede, is een stad die zo uit de geschiedenisboeken kan zijn weggelopen. Het plebs, de adel, het vervoer met paardenkoetsen en de zeden en gewoonten zijn overgoten met een dystopisch sausje, waardoor je er net even anders naar kijkt. Ze beschrijft het wankele evenwicht tussen mens en Gemaakte op een fantastische manier. Veel mooie zinnen en rake typeringen.

'Eindelijk deed hij al zijn bijnamen eer aan. De Rode Storm, De Rode Prediker en De Rode Weduwnaar waren er maar een paar van. Elk stempel droeg hij met trots. Priesterskind, hoerenzoon en man van het volk. Hij was het allemaal. Als zijn ziel een kleur had, was het de kleur van het bloed dat hij bereid was te vergieten.'

Feilloos wordt een aantal ethische kwesties aangesneden. Bloed nemen of gebruik maken van je eigen bloed. De scheidingslijn tussen goed en kwaad vervaagt, want geen van beide is absoluut. Het recht en de macht van het geld tegenover de wanhoop van de armoede. Mag je experimenteren op mensen (of gemaakten) om kennis te vergaren? Nieuwe inzichten veranderen je wereldbeeld. Ze veranderen jou en je plek in de wereld.

Alle overige personages in het verhaal geven verder kleur aan de wereld van Stede en daarbuiten. Jean Darvas Collignon, een Gemaakte die zijn eigen spel speelt en zich te pas en te onpas laat zien. Maïa van Minnewold, een mens, die het hart verovert van Roan, en haar aan bloedpulververslaafde vader. Dokter Otto Greifswald, die het bloedpulver ontdekte, maar daar Gemaakten voor gevangen hield. Gunther Eisenwoud, die zo graag Gemaakt wil worden en daardoor jaloers is op Roan. Hij probeert hem op alle mogelijke manieren te dwarsbomen. En staaljager Argasz de Doder, verscheurd door zijn trouw aan Roan als werkgever en zijn angst omdat hij een Gemaakte is geworden.

Een heerlijk boek voor mensen die houden van een dystopische wereld met prachtige karakters en verschillende lagen. Iedereen zal er wel iets in herkennen. In Bloedwetten 2: Verlossing gaat het verhaal van Roan Storm verder. Wil je nog meer lezen over deze wereld? Dan kun je je hart ophalen aan de 2 bronvertellingen die er zijn, Zwart Hart en Kleine Moordenaar.