Na Duivelmaeker was ik heel benieuwd naar het laatste boek van Bianca Mastenbroek, Hendrick, de Hollandse Indiaan. En ook van deze historische roman heb ik zeer genoten, hoewel het een jeugdboek is, of misschien juist daarom.

Hendrick is een jonge Hollander die met zijn ouders, broer en zusjes in zeventiende-eeuws Amerika woont. De streek die bekend staat als Nieuw Amsterdam, het latere New York. Hendrick is een angstige jongen die in zijn vaders ogen weinig goed doet en vooral bang is voor de wilden, de indianen die in oorlog met hen zijn of met oorlog dreigen. Er heerst een groot conflict, de kolonialisten eisen het land op van de Indianen die op datzelfde land al eeuwen wonen, boeren en jagen.

In deel 1 kijken we door de wraakzuchtige ogen van Hendrick en zijn dorpelingen naar die wilden, die gevaarlijk zijn en dood moeten. Dan wordt Hendrick gevangen genomen. Hij is getuige van een wrede marteling van een landgenoot. Zie je wel, de indianen zijn moorddadig! Toch verandert er ook iets in Hendrick, hij begint te begrijpen waarom de wilden zo zijn. Zijn de blanken niet net zo erg of erger; hebben zij niet alles van de wilden afgenomen?

Hendrick wordt geadopteerd door een stam van de Esopus-indianen en leert hun taal, hun gebruiken, hun contact met de natuur en wordt verliefd op een dorpsmeisje. Zijn vooroordelen veranderen in respect en bewondering voor een natuurvolk, dat andere waarden en normen heeft dan waarmee hij is opgegroeid. Hij wordt een van hen, een zeer gewaardeerd lid van de Lenap√© stam.

Respect en bewondering heb ook ik voor Bianca Mastenbroek, die zich diepgaand heeft ingelezen over indianen, vooral deze stam waar weliswaar weinig over bekend is. De taal, hun gebruiken en de natuur waarmee ze leven heeft ze heel natuurlijk verwerkt in het verhaal van Hendrick. Hoewel het fictie is, is het verhaal grotendeels gebaseerd op de feitelijke geschiedenis van de eerste Esopus oorlog. Met haar vlotte, directe schrijfstijl, die haast filmisch is, leef je als lezer volledig met Hendrick mee, zijn angst wordt moed. De Hollandse jongen wordt een Indiaan.

Hendrick is een levendig en spannend ontwikkelingsverhaal met ontroerende en leerzame momenten. Eigenlijk is het zo belangrijk dat dit soort boeken geschreven worden om andere, ons onbekende, volken niet meteen te veroordelen, maar inzicht te krijgen in andermans waardevolle leven. Is dat niet van alle tijden?