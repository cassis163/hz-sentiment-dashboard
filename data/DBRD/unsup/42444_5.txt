Zielloos: een korte maar krachtige titel voor het derde deel uit de serie rond rechercheur Jessica Haider. Het is nu de beurt aan Zuid-Limburg als plaats des onheils; waar een moordenaar actief is die zijn slachtoffers op lugubere wijze vermoordt en etaleert. De hoogste tijd voor Jessica om in actie te schieten en op haar eigen onconventionele manier haar onderzoek start. Ze schuwt, zoals we haar ondertussen al kennen, gewoonweg niets. Een spoor van de dader leidt naar een nonnenklooster in de Eifelstreek, waar brave zusters in vrede leven, bidden en bijen houden. Ze bewaren evenwel een geheim uit het verleden. Wanneer een collega van Jessica wordt ontvoerd, vermoedt ze dat hij het volgende slachtoffer van de sadistische moordenaar zal zijn. Ook Saligia, de geheime organisatie waarvan Jessica deel uitmaakt, treedt op het voorplan en treft haar in haar diepste zieleroerselen. Zal ze haar opdracht dit keer tot een goed einde brengen?
Corine Hartman overstijgt met Zielloos het betere werk van Karin Slaughter. Vooraf nooit gedacht dat ze het topniveau van Bloedlijn en Glashard zou kunnen evenaren; volledig fout!
Deze psychologische thriller is van a tot z in balans en kent geen enkel zwak moment. Op subtiele wijze verschaft de auteur toegang tot het echte karakter van de rauwe, ongrijpbare en eigenzinnige Jessy. Een tipje van de sluier wordt voorzichtig opgelicht. Deze krachtige psychologische thriller met Jessica Haider in een glansrol is een onvervalst prijsbeest! Een verfilming dringt zich echt op.