Esther Miskotte ken ik van de prentenboeken met avonturen van Koosje Konijn en de Draak Djordjo (Drakendonder, Drakenfeest, Drakensnot en Drakenbaby).
Nu is er van haar hand een nieuw prentenboek verschenen Toto en het uiltje.
Op een veldje in het bos maak je kennis met Juf Elvira. Zij geeft vandaag de eerste vliegles aan de kleine elfjes. Iedereen doet zijn best en doet de juf na. Adem in, vleugels uit… Toto vindt het moeilijk en wil het opgeven. Stilletjes sluipt hij weg, het bos in. Daar ontmoet hij Plofje, een babyuil. Krijgt Plofje Toto zover, dat hij genoeg zelfvertrouwen heeft om te leren vliegen? Lees dit verhaal Toto en het uiltje.
Wat een prachtig verhaal voor kinderen die soms twijfelen, die soms onzeker zijn en net even een duwtje in de rug nodig hebben. Esther Miskotte zorgt ervoor dat Toto een nieuwe vriend ontmoet, Plofje. Hij laat Toto zien, dat hij niet bang hoeft te zien, zijn vleugels zijn immers niet gescheurd of nat. Toto besluit Plofje achterna te gaan en springt achter hem aan… Toto vliegt!
Esther Miskotte tekende ook alle illustraties. Ze heeft zachte natuurlijke kleuren gebruikt die voor een warme sfeer zorgen. Het is alsof je zelf in het bos staat en een elfje bent. Je kan er naar blijven kijken.
Toto en het uiltje…. een prentenboek, wat kinderen gaat helpen om net die ene drempel te nemen!