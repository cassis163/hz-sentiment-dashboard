Mij is de wrake is een beetje het buitenbeentje in deze serie denk ik. Het vierde deel van de serie speelt zich af voor het eerste deel van de ‘Inspector Lynley’ serie, Totdat de dood ons scheidt. Als lezer dien je hier dus eigenlijk een beetje te vergeten wat je eerder al las, want de verschillende relaties zitten hier heel anders in elkaar dan we gewend zijn. Even de ‘klik’ maken is dus echt noodzakelijk om dit boek tot een goed einde te kunnen brengen.

De moord in dit verhaal is een beetje bijkomstig in feite, het draait hier meer om de persoonlijke relaties en problemen van de personages. Toch waren de moorden ook een interessante piste om te volgen. Meerdere motieven zijn mogelijk en enkele personen worden aangeduid als mogelijke dader. Lynley en co. proberen om dit zo goed mogelijk op te helderen.

Dit vierde deel was zeker leuk om te lezen, niet zozeer het moordgebeuren, maar wel om de ontwikkelingen van de personages te kunnen begrijpen. Spijtig dat dit deel niet als eerste is uitgegeven in deze serie, zo zou de chronologie alleszins goed gezeten hebben. Ik ben benieuwd wat deel 5 zal brengen en welke volgorde er hier gerespecteerd zal worden.