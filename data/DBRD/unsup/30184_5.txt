In Menthol vertelt auteur Frank Krake het bijzondere verhaal van Joseph Sylvester en de liefde van zijn leven Roosje Borchert. Joseph vertrekt uit zijn geboorteland Saint Lucia naar Amerika op zoek naar een betere toekomst. De rassenhaat en het geweld van de Ku Klux Klan doen hem echter besluiten om naar Europa te vertrekken. Via allerlei omzwervingen komt hij uiteindelijk in 1925 aan in Amsterdam. Hij verdient zijn brood op markten met zijn Babajaba tandpasta waarmee hij door het hele land reist. Hij leert Nederland tandenpoetsen, wat hem al snel de bijnaam Menthol oplevert. Als hij Roosje Borchert ontmoet is het liefde op het eerste gezicht. Roosje, een vrijgevochten dame van stand die als mannequin bekend staat als het mooiste meisje van de stad, en Joseph trotseren alles en iedereen en trouwen. Hij zwart en zij blank: een opvallende combinatie in de jaren twintig waar in de provinciestad waar zij zich vestigen nog nooit iemand een zwarte man in levenden lijve heeft gezien. Als twaalf jaar later de oorlog uitbreekt nemen zij uit pure liefde voor elkaar een dramatisch besluit om het leven en de vrijheid van Roosje niet in gevaar te brengen.

De vele foto’s, documenten en krantenartikelen die in Menthol zijn opgenomen zorgen er, naast de respectvolle beschrijving van Frank Krake, voor dat Joseph en Roosje een gezicht krijgen. Het maakt het ook een bijzonder smaakvol vormgegeven boek dat je met veel plezier ook na lezing nog een eens doorbladert. En ook het verhaal zelf imponeert. De manier waarop Joseph in het leven stond en altijd het goede in de mensen wilde zien is indrukwekkend. Hij liet zich door niets en niemand uit het veld slaan en werd daar door zijn Roosje op alle manieren in ondersteund. Hoewel Roosje moeite had met de soms racistische uitingen, lachte Joseph dit weg, omdat hij in Amerika wel erger gewend was. Hij gebruikte zijn donkere huidskleur zelfs om zijn producten succesvol aan de man te brengen. Zijn tandpasta verkocht hij als het “natuurgeheime geneesmiddel van het zwarte ras”. Toen de markt van tandpasta inzakte wierp hij zich vol verve op de in- en verkoop van huiden. En ook hierbij gooide hij zijn donkere huidskleur in de strijd, getuige de tekst van zijn visitekaartje: “Het wilde bloed kookt nog. De man die iedereen in de oogen durft kijken en tegelijkertijd de eer van zijn vrouw en reputatie hoog houdt, betaalt de hoogste prijzen voor alle soorten vellen, volgens kwaliteit. Dank voor uw gunst. Volbloedneger F.N.N.F.F.J.P. Sylvester”. In een prettig leesbare schrijfstijl heeft Frank Krake een integer verhaal geschreven op basis van documentatie en gesprekken met nabestaanden van dit bijzondere paar. Een paar dat vele jaren na hun dood nog steeds tot de verbeelding spreekt en zeker in deze tijd gezien hun levenshouding tot voorbeeld kan dienen.