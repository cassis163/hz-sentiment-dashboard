intens en meeslepend,We schrijven het jaar 1968 en Nick Becker leidt het onderzoek naar de moord op Janelle Von, een plaatselijke schoonheidskoningin. Haar hoofd is van haar romp gescheiden en de brute moord maakt dat de plaatselijke gemeenschap op zijn grondvesten trilt. Het is Nick's eerste onderzoek en hij kende Janelle en het gezin waaruit ze afkomstig is al vanaf zijn jonge jaren. De dader wordt ontmaskerd, maar is de juiste man wel veroordeeld? Deze vraag dient zich ruim dertig jaar later aan. 

California Girl van T. Jefferson Parker is een prachtig en rijk boek. Vanaf het eerste moment is het spannend en meeslepend, maar de schrijver heeft nog veel meer in huis. Hij weet meerdere lagen aan te brengen in deze prachtige misdaadroman. Naast het concrete verhaal over de moord schildert hij het Amerika, het Californië uit de jaren zestig met vele facetten. Problemen en tegenstellingen komen voorbij en een nieuwe tijd dient zich aan. Bekende namen zoals Richard Nixon en Charles Manson duiken op. Jefferson Parker laat hen bijrolletjes vervullen in het verhaal. De cultuur uit de zestiger jaren, de zeden en gewoontes, het toenemende drugsgebruik, de maatschappelijke tegenstellingen en de invloed van de oorlog in Vietnam op gewone burgers worden belicht.

Het gezin Becker heeft vier zonen en de lezer volgt hun levenswandel,  hun eerste liefdes, hun maatschappelijke carrière, de onderlinge loyaliteit en de rivaliteit met broers uit een ander gezin. Daarnaast komen verraad, leugens, ontrouw en opportunisme voorbij. Een sinaasappelpakkerij speelt een centrale rol en loopt als een rode draad door het verhaal.

Een spannend boek met een fiks tempo. Daarnaast is het beeldend geschreven, ontroerend en soms choquerend. Na afloop blijven fraaie beelden hangen en zindert het verhaal na. Jefferon Parker zegt dat dit het boek is waar hij heel zijn leven naartoe heeft gewerkt om het te schrijven, alleen was hij zich hiervan niet bewust. Hij is erin geslaagd deze bijzondere missie op mij als lezer over te brengen. Op de omslag staat vermeld dat dit een literaire thriller is. Volkomen terecht. Dat California Girl de Edgar Allan Poe Award heeft gewonnen hoeft geen verbazing te wekken. Voor mij is dit de beste misdaadroman die ik tot dusver in 2005 heb gelezen.