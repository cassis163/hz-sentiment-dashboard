Dansen in de hemel is het debuutroman van Michael Pilarczyk en start met:
Amor Omnia Vincit (Liefde overwint alles)
Deze beginwoorden zetten de toon voor deze prachtige roman.

De ik-persoon in het verhaal, Mishka Kamadev, werd in 1970 geboren in een Pools dorpje, dicht tegen Rusland aan. Zijn ouders ontvluchten met hem hun thuisland en gaan bij Mishka's oma in Nederland wonen. Mishka heeft een warme band met zijn oma, die hem in zijn kinderjaren de liefde voor muziek bijbrengt. In zijn tienerjaren raakt hij, na een uitje in de disco met zijn jeugdliefde Lotte, in de ban van het plaatjesdraaien. De DJ in hem wordt wakker en hij verandert, met gebruik van al zijn spaargeld, zijn zolderkamer tot een studio. Van zijn rijke opa krijgt hij het wijze advies om in zichzelf te geloven en te luisteren naar zijn innerlijke stem.
'Volg het verlangen en het leven zal je belonen'.

Mishka en Lotte groeien door tegengestelde belangen langzaam uit elkaar, ondanks Lotte's ontkenning daarin. Hij ontwikkelt zich verder als DJ en zijn nummer LoveJunkie wordt een groot succes, Dit leidt tot een contract bij Drake Records. Daar maakt hij kennis met de mooie Lisa di Angelo en hij raakt 'dodelijk verliefd'. Tot zijn grote vreugde weet hij haar voor zich te winnen en er ontwikkelt zich een diepe liefde voor elkaar. Ondanks de wetenschap van haar ongeneeslijke ziekte met een korte levensprognose, trouwt hij met haar. Haar ziekte manifesteert zich steeds meer en hij raakt in tweestrijd tussen de intensieve zorg voor haar en zijn hang naar succes en rijkdom. Zijn privéleven staat in schril contrast met zijn werk en hij raakt de balans volkomen kwijt.

Overmoedig door zijn drang om snel grof geld te cashen, brengt hij door zijn naïviteit hun veilige wereld op de rand van de afgrond. Zal hij erin slagen het tij te keren? Naast deze zorgen krijgt hij er nog een extra dosis stress bij, zijn ex-vriendin Lotte overvalt hem met ontstellend nieuws. Mishka ondergaat gaandeweg het verhaal een transformatie die zowel zorgelijk als hartverwarmend is. Raakt hij uiteindelijk 'back on track' en komt hij met zichzelf en zijn dierbaren in het reine om zijn innerlijke rust te vinden?

Dansen in de Hemel is een zeer intens en complex liefdesverhaal waarin een stevige flirt met spiritualiteit zit. Michael Pilarczyk weet de ellende, die melancholisch stemt, perfect te doseren en met kostelijke humor het verhaal evenwichtig te maken. Hij zorgt voor vloeiende wendingen op de juiste momenten, waardoor het nergens langdradig of saai wordt en de aandacht op scherp wordt gezet. Pilarczyk parodiëert voortreffelijk, blijkens het gebruik van namen en naamsverbuigingen die hij toekent aan diverse personages. Hij heeft zich als debutant met zijn veelzijdigheid sterk geprofileerd!

'Ik ben de koning van mijn dromen
De bewaarder van mijn ziel'

De titel en de coverfoto worden pas tegen het eind duidelijk en zorgen voor een extra dimensie. En met een diepe zucht sloeg ik het boek dicht en mijmer er nog steeds over na!

Dit fictieverhaal kwam in mijn beleving binnen als een waargebeurd verhaal. Niettemin staat er achter in het boek: 'deze roman is fictie. Enkele fragmenten zijn deels gebaseerd op waargebeurde situaties, maar zijn geen beschrijving van de werkelijkheid'.
Het had zomaar gekund .....