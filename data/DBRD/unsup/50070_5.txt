Ik moet mezelf er ditmaal toe zetten een recensie te schrijven. 'Leuke openingszin' zult u denken maar ik heb een goede reden. Ik ben te druk, druk met opruimen!

Van 'Opgeruimd, de manier om rust in je leven te brengen' zijn wereldwijd al meer dan twee miljoen exemplaren verkocht. Marie Kondo heeft van opruimen haar levenswerk gemaakt en dat is in dit boek te lezen. Ze neemt je aan de hand en verteld over haar verleden, heden en toekomst. Op zo'n manier dat je kunt voelen wat zij ervaarde tijdens het opruimen voor zichzelf en het opruimen bij anderen thuis. Stapsgewijs overtuigd Marie haar lezers en cursisten van de juiste volgorde bij opruimen. Zij heeft de manier gevonden om maar eenmaal in je leven goed op te ruimen met succes en dan je leven weer in eigen hand te nemen. Niet verplaatsen, niet wegproppen, nee weggooien! Haar ervaring leert haar dat een alleenstaande ruim dertig vuilniszakken spullen weggooit en een gezin zelfs tot zeventig zakken. Iedereen kent van de televisie de uitwassen. Die worden in dit boek wel aangestipt, maar een ieder kan met dit boek uit de voeten.

https://www.youtube.com/watch?v=yumzo4VQgxw

De juiste volgorde van opruimen gaat niet per ruimte of per kast, maar per categorie. Het is zaak alle spullen van een categorie in een ruimte te krijgen en ze dan stuk voor stuk in handen te nemen en de beslissing te nemen: Houden of weggooien. We beginnen met kleding, boeken (ooit is nooit), paperassen (vuistregel is alles wegdoen) en werken dan langzamerhand toe naar de moeilijkste categorie: Persoonlijke spullen, als foto's. Inmiddels heb je dan al duizenden malen de BESLISSING genomen en zal het je steeds gemakkelijker afgaan. Geef daarna alles een eigen plek. Maak geen stapels, alles moet staan. Zelfs in je kledingkast wordt alles opgevouwen, opgerold en vertikaal opgeborgen. In een oogopslag zie je wat je hebt en vind je wat je zoekt. Het hanggedeelte in je kledingkast komt leeg en zou de ideale plaats voor je strijkplank of stofzuiger kunnen worden. Maak iedere dag je handtas leeg, geef de inhoud zijn eigen plek en hang je handtas te rusten. Houdt je bad, doucheplankje en aanrecht leeg. Pak uit je kast wat je nodig hebt, gebruik het en zet het weer op zijn eigen plek. Omring je met je geliefde spulletjes en je zult merken dat er ruimte komt in je huis, maar ook in je leven. Stel je maar eens voor: Je komt thuis van je werk of van school. Je leegt je handtas of je zakken. Je pakt je boodschappen uit en zet ze op hun plek en .... je kunt gaan zitten!

'Opgeruimd' van Marie Kondo, A.W. Bruna Uitgevers, 2015

/Lmcmr