Beschrijving:
Voor mijn eerste literatuuropdracht heb ik de thriller ‘Zusje’ van Rosamund Lupton gelezen. Rosamund Lupton is een Britse schrijver die werd geboren in 1964. Ze studeerde literatuur aan de University of Cambridge en ze woont in Londen met haar man en 2 kinderen. Ze was jarenlang scriptschrijver voor televisie en film. Zusje, dat verscheen in 2010, is haar debuutthriller en werd meteen een grote hit in Engeland. Het boek werd vertaald in 30 talen en won onder andere de Richard & Judy Award voor Beste Debuut van 2011. Er werden ongeveer 1,3 miljoen exemplaren wereldwijd verkocht. Haar boek kwam op de bestsellerlijst van de New York Times, waar ze goede recensies op kreeg, en de Sunday Times. Later verschenen van haar nog de thrillers ‘Afterwards’ (2013) en ‘The Quality of Silence’ (2015). Het boek Zusje werd naar het Nederlands vertaald door Iris Bol en Marcel Rouwé.

Het boek begint midden in het verhaal : Beatrice Hemming heeft een succesvol leven in New York opgebouwd. Ze heeft een saaie job met en een saaie verloofde. Haar zus Tess daarentegen woont in Londen en houdt er een ietwat lossere, hippie levensstijl op na. Op een dag krijgt Beatrice het bericht dat haar zus vermist wordt. Ze neemt onmiddellijk het vliegtuig naar Londen om uit te zoeken wat er met haar zus gebeurd is. Tess wordt enkele dagen later dood gevonden in de publieke toiletten van Hyde Park met messteken in haar armen. De politie neemt dan ook aan dat het om zelfmoord gaat, omdat Tess een postnatale psychose had nadat ze enkele dagen voor haar dood bevallen was van een levenloos kindje. Haar vrienden en familie delen de mening van de politie, maar Beatrice kan dit moeilijk geloven. Volgens haar zou het niet in haar zusjes hoofd opkomen om zelfmoord te plegen omdat ze ooit een broertje verloren aan taaislijmziekte en daardoor Tess het leven veel te waardevol vond. Beatrice gaat zelf op onderzoek uit om uit te vissen wat er met haar zusje gebeurd is. Naarmate ze meer en meer aanwijzingen vindt, neemt het besef toe dat ze heel weinig weet over haar zus en neemt ook haar overtuiging toe dat Tess is vermoord. Wanneer ze dichter bij de schokkende waarheid komt, wil niemand haar meer geloven en beseft ze meer en meer dat ze helemaal alleen is . Kan Beatrice achterhalen wat er met haar zusje gebeurd is en loopt zij zelf ook geen groot gevaar ? Of is Beatrice haar verstand aan het verliezen door het grote verdriet om het verlies van haar zus ?

Interpretatie:
Hoe Beatrice probeert haar zus te vinden, wordt beschreven als een brief van Beatrice aan haar zus Tess. In de brief vertelt ze haar zus Tess wat er allemaal gebeurde vanaf het moment dat ze het bericht kreeg van haar moeder dat Tess vermist was en de moeizame zoektocht om achter de waarheid te komen. De brief wordt afgewisseld met de nodige flashbacks naar het verleden. De hoofdpersonages zijn heel geloofwaardig. Het wordt heel duidelijk dat de 2 zussen totaal van elkaar verschillen maar ook een onbreekbare band met elkaar hebben. In een interview met de Richard & Judy Bookclub , geeft de schrijfster toe dat ze geïnspireerd werd door haar relatie met haar eigen jongere zusje en dat ze er versteld van staat hoe krachtig zo’n zusterband kan zijn.
Rode draad in het boek is eveneens het verhoor van de heer Wright, de advocaat van het OM. Hem vertelt ze vanaf dag 1 al haar twijfels en haar bevindingen omtrent de moord op haar geliefde zus en de dood van haar kindje.
Een andere rode draad in het boek is taaislijmziekte : Dit is de ziekte die hun broertje het leven kostte en de ziekte die ook Tess’ ongeboren baby zou kunnen treffen. Zonder het te beseffen, is dit gegeven heel belangrijk voor het achterhalen van de identiteit van de moordenaar. Het gegeven van deze ongeneesbare ziekte brengt tevens een ethische kwestie naar boven in verband met genetische manipulatie en in hoeverre een mens voor God kan spelen .

Evaluatie:
Ik vond dit een thriller van de bovenste plank ! Het boek is geen horror, maar wel een psychologische thriller. ‘Zusje’ leest heel gemakkelijk omwille van de gemakkelijke schrijfstijl in briefvorm, waarin er veel korte zinnen voorkomen en een heel kleurrijk taalgebruik om gevoelens, personen of voorwerpen mee te beschrijven. Zo vond ik het bijvoorbeeld heel speciaal hoe Beatrice haar zusjes haarkleur beschrijft (blz.28) :” Karamel. Jouw haar heeft me echt altijd aan Karamel doen denken. Aan de vulling van een Rolo om precies te zijn, vochtig glanzend”.
Het is een boek dat je enerzijds emotioneel raakt en anderzijds ook heel mysterieus is, aangezien er slechts beetje bij beetje informatie vrijkomt. Dankzij het onverwachte einde is het echt spannend tot de laatste moment. De wanhoop van Bea om de verdwijning van haar zus Tess is bijna tastbaar in het boek. (…”Ik kokhalsde van een verdriet dat aanvoelde als doorgeslikt orgaanvlees. Ik zou het niet aankunnen om jou ook te verliezen.”…) Het voelt daardoor totaal niet aan als het eerste boek van de schrijver, integendeel, men zou denken dat ze en ervaren rot is in het literaire thrillergenre.
Conclusie : ‘Zusje’ is een meeslepend verhaal met een spannend einde. Alhoewel het al vrij snel duidelijk is dat het hier om moord gaat in plaats van zelfmoord, wil je wel te weten komen wat er dan echt gebeurd is. Het is niet een bloedstollend spannend boek en juist daardoor een echte aanrader voor een groot publiek.

Bibliografie
• Informatie over Rosamund Lupton : www.wikipedia.be
• Informatie over Rosamund Lupton : www.boekerij.nl
• Recensies van andere lezers : www.hebban.nl, www.denachtvlinders.nl, www.dizzie.nl