De kracht van transcendente meditatie door Bob Roth

Een boek met op de cover een sticker: “In 20 min. ontstrest” en
op de achterflap aanbevelingen van Cameron Diaz, Oprah Winfrey en Lena Dunham.

Zo een boek kan ik dus niet weerstaan. Vol enthousiasme, nieuwsgierigheid en verwachting begon ik te lezen. Transcendente meditatie (TM) verlaagt hoge bloeddruk, reduceert cortisol en laat galvanische huidreacties afnemen las ik, allemaal dingen waar ik vol voor wil gaan. Ik kreeg door dit boek echt zin om aan de slag te gaan. 2 Maal 20 minuten mediteren per dag zag ik best zitten. Tot ik aan pagina 40 kwam, daar bleek dat je vooraleer je aan de slag kan gaan een mantra moet krijgen van een leraar. Die leraar zit natuurlijk niet in het boek verstopt…
Het idee dat ik direct na het lezen van het boek aan de slag kon gaan kon ik dus laten varen. Beetje een sof. Dat kan aan mij liggen, misschien ben ik de enige die niet doorhad dat er bij dit boek nog een lessen-in-de-praktijk-luikje hoorde.

Voor de rest is dit een boeiend boek hoor, Bob Roth legt alle voordelen en de werking van TM heel goed uit. Interessant zijn ook de verhalen van mensen die TM al beoefenen (bijvoorbeeld David Lynch en Katy Perry).
Achteraan het boek staat ook een lijst met TM-centra in Nederland en Vlaanderen en daar kan je ongetwijfeld goede leraren vinden die je aan een mantra kunnen helpen.

Voor mensen die echt van plan zijn om met TM aan de slag te gaan: volg lessen en dit zal een super boeiend boek zijn om je voor te bereiden en extra achtergrondinformatie te krijgen.
Voor mensen die, net als ik, denken dat dit boek het enige is dat je nodig hebt om aan de slag te gaan, is het een beetje een teleurstelling. Misschien eenvoudig te voorkomen door een ‘waarschuwing’ op de achterflap te vermelden?