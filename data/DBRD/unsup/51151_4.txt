In boek 6 van de reeks wordt Reacher, in het 5e jaar van zijn zwerversbestaan, door M.I. Froelich van de Amerikaanse geheime dienst ingeschakeld om te achterhalen wie de vicepresident wil vermoorden. Leuk detail is dat Froelich de voormalige vriendin is van Jack’s (inmiddels overleden) broer Joe en dat je via die vriendin iets meer komt te weten over het werk van Joe Reacher bij de afdeling Financiële Misdrijven. Ik vind het prettig om meer over de achtergrond en familie van Reacher te lezen want dan krijg ik een vollediger beeld van Reacher.
Bovendien wordt er in dit boek een vrouwelijke personage geïntroduceerd uit het verleden van Reacher, namelijk Neagly. Neagly is in eerdere boeken nooit genoemd, maar Reacher en Neagly hebben dezelfde achtergrond (leger) en kunnen het goed met elkaar vinden. Misschien omdat zij het vrouwelijke equivalent van Reacher is: zij is op zichzelf, gaat onverstoorbaar haar eigen gang en is onbevreesd. Hun relatie is er een van platonische vriendschap, lijkt het, maar niet minder waardevol: Reacher vertrouwt haar volkomen.
Ook dit boek leest lekker weg en de plot zit, zoals wij van Lee Child kennen, gedegen in elkaar. Een knappe prestatie van Child, moet ik zeggen om keer op keer daarin te slagen. Het is elke keer weer een plezier om een boek over Reacher te lezen.