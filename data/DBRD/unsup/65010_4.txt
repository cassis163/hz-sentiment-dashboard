Een avontuurlijke oorlogsroman, zo laat dit boek zich het beste omschrijven. Het gaat over een Nederlandse marineman die zich tijdens de Tweede Wereldoorlog als vrijwilliger aansluit bij RAF, waar hij wordt opgeleid tot boordtelegrafist. Als zijn Lancaster tijdens een missie in Noorwegen neerstort moet hij in de noordelijke woestenij onder ijskoude omstandigheden zien te ontsnappen aan de Duitsers, terwijl de ruige natuur van een vijand verandert in een bondgenoot.

De schrijver toont niet alleen een kenner te zijn van de Tweede Wereldoorlog, maar laat ook zien veel te weten van survivaltechnieken. Hoewel het verhaal erg op de praktijk is gericht en niet op de innerlijke belevingswereld van de hoofdpersoon, is het meeslepend geschreven. De bijna filmische beschrijving van het overleven in de natuur is even fascinerend als beklijvend. Een aanrader voor de liefhebber van overlevingsverhalen en door de directe manier van schrijven ook goed te lezen door jongeren (vanaf +/- 12 jaar).