Bij een antiquariaat wordt een nog niet eerder ontdekte tekst van Plinius de Jongere aangeboden. Anthony Mulligan is zeer geïnteresseerd in dit unieke stuk. Esther van Baerle, scenarioschrijfster, wordt gevraagd om het script te schrijven voor een film over vrouwenhaat binnen de Rooms-Katholieke kerk. Basis hiervoor is het pas ontdekte document. Esther wil goed voorbereid zijn om het script te schrijven en gaat hiervoor naar haar vroegere professor. Echter…..zij vindt hem wel, maar hij is vermoord.
Samen met Anthony Mulligan gaat Esther op onderzoek uit en raakt verwikkeld in een opeenvolging van spannende gebeurtenissen.
Lukt het Esther om een bijdrage te leveren voor de film en de vrouwenhaat aan de kaak te stellen en kan Anthony haar daarbij behulpzaam zijn?
Dit lijvige boek met een krappe 400 bladzijden is in een groot formaat gedrukt. Op de cover is duidelijk zichtbaar dat het hier een thriller betreft met een religieus tintje. Het negende gebod? Gij zult geen valse getuigenis afleggen. Een treffende titel. Na het lezen van dit boek wordt dit duidelijk.
De achterkant van het boek geeft een beschrijving van de hoofdlijnen van het boek. Als je dit leest krijg je het gevoel dat het woordgebruik niet eenvoudig zal zijn. Dit zou voor lezers een rem kunnen zijn om het boek te gaan lezen. Niets is minder waar. Het boek leest prettig weg is chronologisch opgebouwd, verdeeld in hoofdstukken met de datum als titel. Heel helder en prettig. Niet te lange hoofdstukken en ook de locatie is vaak in de titel van het hoofdstuk vermeld. Het verhaal speelt zich in verschillende landen af.
Geen lastig woordgebruik. Behalve dan de stukken die uit de tekst van Plinius de Jongere worden geciteerd.
De lezer wordt het verhaal ingezogen en leeft mee met de zoektocht van Esther en het productieteam van de film. Naarmate de tijd vordert wordt de spanning steeds meer opgeschroefd en begint de tijd te dringen om de film af te krijgen. De laatste hoofdstukken wil je dan ook ongestoord achter elkaar door lezen. In een razend snel tempo volgen de gebeurtenissen elkaar op.
Verblufd door het slot ben ik onder de indruk van dit boek. Persoonlijk wel met een beetje dubbel gevoel over de fictie van het religieuze gedeelte.
Na het lezen van dit boek kwam bij mij het spreekwoord op……al is de leugen nog zo snel, de waarheid achterhaalt haar wel.