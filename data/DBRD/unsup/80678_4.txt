'De vlamberken' verscheen in Noorwegen in 2014 en won de Noorse boekhandelsprijs. Andere genomineerden die het tegen auteur Lars Mytting moesten afleggen waren niet de minsten : Jon Michelet, Anne B. Ragde, Tore Renberg, Frode Granhus, Carl Frode Tiller, Jan-Erik Fjell, Siri Pettersen, Trude Teige en Unni Lindell.

Hoofdpersonage in het boek is Edvard Hirifjell, die sinds zijn derde levensjaar bij zijn opa op een aardappelboerderij in Noorwegen woont. Wanneer zijn grootvader overlijdt, blijft Edvard achter met een hoop onbeantwoorde vragen over zijn verleden. Hij besluit uit te zoeken in welke omstandigheden zijn ouders destijds gestorven zijn, en verzeilt op die manier op de Shetland-eilanden en later in Frankrijk.

De cover van het boek spreekt over 'de meeslependste roman van het jaar'. Meeslepend is het boek zeker, en tegen alle verwachting in zelfs spannend. 'De vlamberken' is een mooie en aansprekende titel, een veel betere keuze dan 'Zwem met de verdronkene', zoals de Nederlandse versie eerst zou gaan heten (naar het Noorse 'Svøm med dem som drukner').

Na twee romans schreef Mytting in 2011 het goed ontvangen 'De man en het hout', een soort handleiding over alles wat met hout te maken heeft en die een antwoord geeft op de meest uiteenlopende vragen. Ook in 'De vlamberken' speelt hout een prominente rol, een interessante insteek die best wel eens de rode draad in de boeken van Mytting zou kunnen worden.

Mytting heeft een vlotte pen, hij zorgt ervoor dat zijn lezers het verleden van Hirifjell mee willen ontrafelen. Halverwege het boek, wanneer de periode op de Shetland-eilanden uit de doeken gedaan wordt, had alles iets beknopter gemogen, maar over het algemeen word je als lezer meegesleept in een verhaal dat de nodige verrassende wendingen kent. Af en toe weet de auteur te verrassen met pareltjes van zinnen, zoals 'Toen ik wegreed krompen de gebouwen om genoeg plek te krijgen in de achteruitkijkspiegel'. Knap als een auteur dit soort poëzie op papier kan zetten.

Steekwoorden : familiedrama, erfenis, bossen, oorlog, liefde, haat.