Allereerst wil ik graag uitgeverij Cargo en de Facebookgroep Young Adults Boeken & Series bedanken voor de fantastische winactie waarbij ik dit boek gewonnen heb.
In het voorjaar van 2015 kwam ik de Engelse versie van dit boek op verschillende blogs tegen. Bijna iedere blogger was lyrisch over dit boek, dus ik was dan ook heel blij toen het vertaald werd.

In dit dystopisch verhaal bestaat de wereld uit 2 groepen mensen: de gewone mensen met rood bloed en de mensen met zilver bloed. Wie zilver bloed heeft, bezit ook een bovennatuurlijk kracht. Door die kracht voelen de Zilveren zich oppermachtig en onderdrukken ze de Roden. De Roden proberen te overleven onder heerschappij van de Zilveren. Deze willen alsmaar meer macht en gebruiken de Roden om oorlog te voeren. Wie 18 jaar wordt en geen werk heeft, wordt naar het front gestuurd.
Mare is een 17-jarige Rode die weet dat ze over een aantal maanden, net zoals haar 3 oudere broers, aan het front zal terecht komen. Maar ze heeft er niet op gerekend dat haar beste vriend Kilorn zijn werk verliest en opeens ook moet gaan vechten. In een wanhopige poging zijn leven te redden, komt ze in het winterpaleis van de Zilveren terecht. Als haar leven opeens in gevaar is, ontdekt ze dat ze elektriciteit kan manipuleren. Hoe is dit mogelijk voor een rode???
Om het machtsevenwicht te behouden, besluit de koninklijke familie om Mare als een Zilver voor te stellen. Ze wordt verplicht om zich als een Zilver te gedragen en haar rode bloed te verbergen.
Maar de spanningen lopen op en het verzet de Scharlaken Garde probeert de Zilveren ten val te brengen. Zal Mare hen helpen om te slagen?

Ik vind vooral het realiteitsgehalte van dit boek zo goed. Je kan de kleur van het bloed gewoon vervangen door een vette bankrekening of in de adel geboren worden. Deze mensen hebben meestal veel meer macht dan de gewone mens en gebruiken die macht om nog rijker en machtiger te worden, vaak op de kop van de mindere medemens. Ik dacht onmiddellijk terug aan Amerika in de tijd van de slavernij en Europa van de middeleeuwen tot begin de 20ste eeuw.
Dit aspect van het boek zorgde ervoor dat het boek mij echt raakte. De schrijfster zorgde voor een realistische wereld waarvan je hoopt dat hij op het einde van het verhaal veranderd is.
Het hoofdpersonage Mare beviel me iets minder. In het begin vond ik haar een stoere meid die haar mannetje stond. Maar van zodra ze zich als een Zilver moest gedragen, vond ik haar heel tam. Ik miste haar spirit en volharding. Voor mij had ze veel meer voor de Roden kunnen opkomen.

Op het einde zijn er een paar ontknopingen die je echt doen verlangen naar deel 2. Ik wil niet teveel verklappen, want dan is de verrassing des te groter ;-)
En verrast zul je zeker zijn!
Hopelijk verschijnt dit tweede deel snel want ik wil weten hoe het verhaal verder gaat!