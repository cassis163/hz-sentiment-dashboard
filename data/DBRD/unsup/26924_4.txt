Als thrillerliefhebber kun je al een tijd niet meer om Cilla en Rolf Börjlind heen. Nadat ze een massa ervaring als scriptschrijvers van o.a. de Beck-films hadden opgebouwd, gingen ze een jaar of vijf geleden aan de slag met hun serie rond Olivia Rönning en Tom Stilton. In dit vierde deel uit de reeks krijgen Tom en Olivia weer het gezelschap van enkele oude getrouwen, zoals Mette Olsäter van de Rijksrecherche. De drugsverslaafde Muriel, die Tom kent uit zijn periode als dakloze, speelt eveneens een belangrijke rol in 'Wiegelied'.

1. Springvloed
2. De derde stem
3. Zwarte dageraad
4. Wiegelied

In een bos in Zuid-Zweden wordt bij toeval een twee maanden oud lijk van een vermoorde jongen gevonden. Vlakbij ligt een dolk met een inscriptie die verwijst naar een Roemeens misdaadsyndicaat. Tom en Olivia reizen naar Boekarest in de hoop de identiteit van de jongen te weten te komen. Dat lukt, maar de reden voor zijn verdwijning, de motieven achter de moord zullen nog lang een raadsel blijven.

Ondertussen blijven op het station van Stockholm de vluchtelingen toestromen. Olivia draagt als vrijwilligster haar steentje bij om een en ander in goede banen te leiden. Een van de jonge vluchtelingen, de 14-jarige Folami, wordt opgevangen door de drugsverslaafde Muriel, geen onbekende voor Tom. Zij is niet zonder reden naar Zweden gekomen…

In de eerste twee boeken van de reeks waren bepaalde dingen vaak net iets te toevallig, wat de geloofwaardigheid niet altijd ten goede kwam. Nummer drie had daar heel wat minder last van en bij de laatste pennenvrucht van de Börjlinds is alles mooi in evenwicht, geen vergezochte verklaringen of op toeval gebaseerde ontknopingen. Alles wordt zeer beeldend beschreven, zowel de schrijnende vluchtelingensituatie als de belevenissen van de verschillende personages. De auteurs weten met hun manier van schrijven zoals steeds te boeien. Verveling krijgt geen kans, hoewel het verhaal niet echt origineel is en de echte spanning er pas in het laatste gedeelte van het boek komt. De verschillende verhaallijnen zijn zoals steeds goed uitgewerkt en losse eindjes zijn er niet.

Spanning 3-4, Plot 5, Leesplezier 4, Schrijfstijl 4-5, Originaliteit 3-4

Met dank aan uitgeverij A.W. Bruna voor dit recensie-exemplaar (Hebban Thriller Club van 10)