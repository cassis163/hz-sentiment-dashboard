De jeugdthriller is geen geheel onbekend genre meer, maar lijkt wel in opkomst. Pas op: breekbaar van Teresa Toten is al met veel boeken vergeleken en veel combinaties zijn genoemd. Vanwege de wat elitaire kringen waarin het boek zich afspeelt, lijkt de vergelijking met Gossip Girl (maar dan spannender) het meest te passen. Afgezien van het spannende gedeelte dan, want dat valt nogal tegen.

Pas op: breekbaar kent twee hoofdpersonen. Kate en Olivia. Beide komen regelmatig aan het woord en hebben hun eigen hoofdstukken, voorzien van datum. Het boek opent met een citaat uit ‘The spider and the fly’ van Mary Howitt. Deze wekt interesse, maar pas achteraf blijkt hoe toepasselijk het gedicht eigenlijk is.

Kate lijkt in eerste instantie niet tot de elite te horen. Ze is niet rijk en is doormiddel van een beurs op een privéschool beland. Haar belangrijkste doel in het leven is studeren aan Yale. Dit is de hoofdprijs en daarvoor is ze bereid om ver te gaan. Olivia behoort wel tot de elite, maar heeft weer andere problemen. Allebei hebben zo hun eigen redenen om een goede vriendin te willen. Deze lijken ze in elkaar gevonden te hebben en ze groeien dichter naar elkaar toe. Maar hoe oprecht is hun vriendschap daadwerkelijk?

Het is uiteindelijk de komst van een man die de twee vriendinnen uit elkaar lijkt te drijven. Hoewel dat niet erg origineel is, is dat wel het moment dat er eindelijk enige spanning in het verhaal komt. Iets wat je van een jeugdthriller en een boek dat veelal vergeleken wordt met thrillers toch wel mag verwachten. Het is uiteindelijk ook deze man die ervoor zorgt dat de lezer een beter beeld krijgt van de vriendschap tussen Kate en Olivia.

Het verhaal is erg langdradig en komt traag op gang. Het geheel had korter gekund. Dit was misschien goed geweest voor de spanning, want voor het grootste gedeelte lijkt Pas op: breekbaar op een highschooldrama. De echte spanning zit hem pas in de laatste paar hoofdstukken. Hoofdstukken die de lezer bovendien met vragen achterlaat.

Het is moeilijk te zeggen of Kate en Olivia sympathiek zijn. Er zijn veel geheimen die gedurende Pas op: breekbar ontrafeld worden en die alles in een ander daglicht zetten.