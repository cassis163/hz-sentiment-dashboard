Daniël Dee is vooral bekend als dichter. En wat voor één! Er staat een flink aantal prachtige bundels op zijn naam. De meest recente: 'Mond vol demonen' (2016). Daaruit een enkel voorbeeld:

"De Hema biedt allerlei mogelijkheden om
de foto’s die ik stiekem van je nam
– hete zomer waterkant bikini bovenstukje af –
af te drukken tegen redelijke prijzen
op mokken klokken canvas kalenders agenda’s en kerstkaarten
– mijn slaapkamer heb ik reeds met jou behangen –
maar helaas niet de mogelijkheid
om de genomen foto’s veilig op te bergen
in een kluis van lood op de bodem van de oceaan
voor latere generaties of buitenaardse rassen
die jouw schoonheid net zo kunnen waarderen als ik
omdat ze net zo ver geëvolueerd zijn"

In 2013/2014 was Dee stadsdichter van Rotterdam, zijn woonplaats. Ook als bloemlezer van poëzie heeft hij naam gemaakt.

Daniël Dee heeft ook proza geschreven. In 2012 verscheen de verhalenbundel 'Vrouwen en ik eerst', in 2013 de novelle 'De zondige daad'. Dat laatste boekje (78 pagina’s) heb ik onlangs herlezen. Bij de tweede lezing beviel het me nog beter dan de eerste keer, en dat wil wat zeggen.

Hoofdpersoon van 'De zondige daad' is een al niet meer zo heel jonge man, die op dag 1 van het verhaal vaststelt ‘Mijn leven is compleet mislukt’. Het is niet de openingszin van de novelle, want die begint bij dag 100, de dag waarop de hoofdpersoon in het huwelijk treedt. Dan volgen in een lange flashback de dagen 1 t/m 70, waarna dag 100 wordt voortgezet.

De hoofdpersoon heeft inderdaad nog niet al te veel van zijn leven gemaakt. Hij is gestopt met zijn studie en voert sindsdien weinig anders uit dan bier en wijn drinken, bij zijn vriend Simon op bezoek gaan en vooral ‘de zondige daad’ bedrijven met een klein legioen vriendinnen. Dan komt er een overtuigende reden om snel in het huwelijk te treden. Dat hem dat lukt, weten we al van de eerste pagina’s van de novelle, maar voor het zo ver is zijn er veel komische en ook tragische ontwikkelingen. Wacht hem daarna een betere toekomst?

Deze kleine tragikomedie is door Dee met veel vaart en in prachtig Nederlands geschreven. Thema’s als (de oppervlakkigheid van) liefde en vriendschap worden lichtvoetig en haast laconiek behandeld. Maar regelmatig wordt duidelijk dat er ook nog iets onder de oppervlakte zit.

'De zondige daad' is een prima eerste kennismaking met het proza van Daniël Dee. Daarna is er helaas alleen nog 'Vrouwen en ik eerst', ook al zo sterk. Hopelijk komt er snel meer, want van zo’n talent zou ik graag een flinke rij romans in mijn boekenkast hebben.

(Eerder gepubliceerd op Boekennieuws.nl)