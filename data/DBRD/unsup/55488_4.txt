Mijn moeder heeft me dit boek echt maanden geleden al toegestopt en er nog aan toegevoegd dat het zo mooi was en dat ik het echt moest lezen. Ik heb het in de kast gezet, tussen alle andere boeken die ik nog moest en wilde lezen, en dat zijn er nogal wat, en het is daar in de vergetelheid geraakt. Tot ik een paar weken geleden op zoek was naar Engelse boeken die ik wilde kopen van het bol.com tegoed dat ik opgebouwd had.

Ik kwam starcrossed tegen en de samenvatting trok meteen mijn aandacht. Ergens vaag in mijn achterhoofd besefte ik dat ik dat boek dus gewoon in de kast had staan en na een reorganisatie is het naar de voorste rij verplaatst.

En ik heb er zo geen spijt van dat ik het heb opgepakt! Het is de perfecte mix tussen Fantasy en Griekse Mythologie. Ik hou van de wereld die geschapen is door Angelini, hoe ze de bekende elementen van de Griekse mythologie verwerkt heeft in een young adult verhaal. Ik hou van de rol van de Goden in dit alles, van het noodlot, van al die Griekse dramatische elementen die dit verhaal sturen en be√Ønvloeden.

Door de invloeden van de klassieke Griekse tragedies, door het bestaan van het noodlot, door de Goden die zich overal mee bemoeien, komen de klassieke elementen van YA verhalen ineens toch anders over, waardoor ze mij helemaal niet stoorden maar juist fascineerden. Ik ben dan ook heel benieuwd om te zien hoe het verhaal verder gaat en vooral hoe het afloopt. Gezien het feit dat het een YA boek is, ga ik er vanuit dat dit verhaal een beter einde kent dan de Griekse tragedies die me zo lief zijn, maar eerst lezen en dan geloven.