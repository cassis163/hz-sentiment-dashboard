Na een weddenschap over het schrijven van een boek, voegde Carina van Leeuwen een bezigheid toe aan haar drukke bestaan als forensisch rechercheur bij de Haagse politie. Die weddenschap is inmiddels uitgemond in een serie, want met Nachtvlinder schreef ze alweer het derde deel in de 'Unit Plaats Delict'-reeks met (hoe kan het ook anders) forensisch rechercheur Renee Spaan in de hoofdrol. Van Leeuwen - ondertussen overgestapt naar het Cold Case team in Amsterdam - geeft hierin opnieuw een fascinerend inkijkje in de forensische keuken van de Nederlandse politie.

Bureau Donumstraat in Den Haag heeft het druk. Vlak achter elkaar komen er drie urgente zaken op hun bord te liggen, die alle drie focus noodzaken. Aan de kust van Scheveningen wordt het lichaam van een duiker gevonden, het gezicht zwaar verminkt en daardoor onherkenbaar. Dat de handen en voeten ook ontbreken bij de man, maken het des te lastiger hem te identificeren. Maar de aandacht van het team kan niet volledig worden gericht op de dode duiker, want op een luxe vakantiepark vindt in een villa een explosie plaats, waarbij de directeur van een transportbedrijf zwaargewond in coma belandt. Was het een poging tot zelfmoord of iets anders? Diezelfde vraag kan worden gesteld bij de dood van een prostituee, die door een overdosis witte heroïne overlijdt in een Haags appartement.

Renee Spaan en consorten hebben het dus druk en dat is in deze tijd niet fijn. Door reorganisatie van het politieapparaat, waarbij onder het mom van een Nationale Politie meerdere districten met elkaar dienen samen te werken en er dus specialisten van Amsterdam, Rotterdam, Den Haag en Friesland rondlopen, is efficiëntie ver te zoeken, terwijl dit wel noodzakelijk is. De herzieningen leiden naast aversie tot humor onder de collega’s. Zo is de Amsterdamse rechercheur Mook een welkome aanvulling van het team. Het zorgt voor leuke anekdotes en grappige opmerkingen, die vaak even afleiden van de ernst van de zaken. De meeste personages blijven echter wat op de vlakte. Het zijn er ook best veel en ieder heeft zijn/haar eigen functie, waardoor in elke fase van het onderzoek weer andere mensen aanwezig zijn. Het is soms lastig uit elkaar te houden wie nu wie is en wat hun taken zijn. Dit doet verder niks af aan het goedlopende verhaal, maar een verdieping in de karakters kan het geheel een boost geven.

Renee daarentegen spat weer van de bladzijdes af. Van Leeuwens creatie is er een waar lezers veel plezier aan beleven. Ze is stoer, grappig, vastbesloten, open, af en toe koppig, en kent tevens een gevoelige kant, die we meerdere malen tegenkomen in Nachtvlinder. Renee worstelt nog steeds met de mysterieuze dood van haar vader, jaren geleden, toen hij in zijn werk als agent bij een inval op een explosie stuitte en overleed. Samen met Don, een voormalige collega van haar vader, zoekt ze in haar eigen tijd naar sporen die kunnen leiden naar de oorzaak en een mogelijke dader. Want of het een aanslag was of een ongeluk, is haar nog onduidelijk. Daarnaast – en wellicht als gevolg van deze strubbelingen – staat haar liefdesleven op een laag pitje. Nu Chris Verweij, de patholoog-anatoom waar ze mee omging, naar een serieuze relatie verlangt, neemt ze wat afstand om erover na te denken. Het zijn prettige rode draadjes die door de serie heen verweven zijn. En wat van Leeuwen aan te prijzen valt is dat het nergens te veel wordt, want hoewel er drie zaken worden behandeld – die ogenschijnlijk niks met elkaar te maken hebben – en ook haar privé-sores een rol speelt, is Nachtvlinder een vlotlezende thriller.

Levensecht en daardoor geloofwaardig; Carina van Leeuwen schrijft over hoe het er werkelijk aan toegaat bij de Nederlandse recherche. Gedetailleerd en gepassioneerd maakt ze de lezer wegwijs in de processen en dagelijkse bezigheden van de misdaadbestrijders, waarbij ze zowel de voor- als nadelen benoemt. Logischerwijs is er een laag fictie nodig om de spanning wat aan te dikken en de leessensatie sterker te maken. Collega Simon de Waal is een ander voorbeeld van een schrijver die zijn praktijkervaringen in thrillers verwerkt; Carina van Leeuwen kan zich moeiteloos met hem meten. Beiden blinken uit in realiteit en doeltreffendheid. En beiden weten de lezers te vermaken door ze mee te slepen in een boeiend verhaal op eigen bodem.

Nachtvlinder is wederom een geslaagde thriller, een uitstekend derde deel met hopelijk zicht op meer. Pak de hand van Carina van Leeuwen vast en laat je meevoeren naar de wereld zoals die is.