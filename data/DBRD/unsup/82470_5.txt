Dit boek is een geschenk van maester Yandel van de Citadel aan de huidige koning van de Zeven Koninkrijken, Koning Tommen.
Het boek vertelt de geschiedenis van Westeros, van het Tijdperk van de Dageraad waarin de reuzen en de kinderen van het woud leefden, de komst van de eerste mensen en hun Verbond met de oorspronkelijke bewoners, de overwinning op de Anderen en de bouw van de Muur, tot Roberts rebellie die leidde tot de val van de Krankzinnige Koning, Aerys II Targaryen, en tot de huidige strijd tussen de Starks, Lannisters, Baratheons en Targaryens.
Of zoals maester Yandel over zijn eigen werk zegt: een kroniek van galante en snode daden, bekende en vreemde volkeren, en nabije en verre landen.

Mensen die mij goed kennen weten dat ik een groot liefhebber van het fantasygenre ben. Het zal dan ook niet verbazen dat ik enorm gek ben op George R.R. Martin en zijn onnavolgbare epos Het lied van Ijs en Vuur. Doorheen deze reeks wordt er in de boeken regelmatig verwezen naar het verleden en de geschiedenis van Westeros, het land waarin Het lied van Ijs en Vuur zich afspeelt. De noodzaak aan een kroniek drong zich dan ook op. Martin werkte zeven jaar aan dit naslagwerk en werd voor de feiten bijgestaan door Elio M. García, Jr. en Linda Antonsson, de beheerders van de website Westeros.org.

En zoals altijd slaat George R.R. Martin je met verstomming. Het is een boek met prachtige tekeningen (meer dan 170!!!) die je doen watertanden en je zo meesleuren in de Wereld van Ijs en Vuur. Het doet je de geschiedenis en de verhalen die verteld worden in de boeken van George R.R. Martin nog beter begrijpen.

En bovendien is het een waar verzamelobject en een boek waarmee je eens kan opscheppen als je vrienden bij je op bezoek komen. Niemand zal ongevoelig blijven bij de pracht van dit boek en zijn ontelbare wondermooie tekeningen.

Iedere Game of Thrones/George R.R. Martin/Fantasy fan moet dit standaardwerk simpelweg in zijn bezit hebben. Nogmaals, onnavolgbaar die George R.R. Martin…