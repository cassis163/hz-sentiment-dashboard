Met dit boek wordt op een leuke en eenvoudige manier een aardig stukje filosofie gebracht, ingebed in een verhaal dat geschikt is voor kinderen, grappig en een beetje spannend.
Het is vooral een boek om te lezen als je op een speelse manier toch iets over filosofie wilt weten.
Voor de jeugd zal het verschillend zijn, denk ik. Ik schat in dat het verhaal op zich geschikt is voor 12-13 jarigen; hoewel het allerlaatste stukje van het verhaal, door de manier waarop het geschreven is, niet helemaal bij die leeftijdscategorie past. Het is alsof de schrijver zelf niet weet hoe het verhaal op een aannemelijke manier kan eindigen. Het komt plotseling enigszins bizar en weinig kinderlijk over.
De uitleg over de filosofie is een flinke of misschien toch een leuke uitdaging voor kinderen van die leeftijd. Ik stel me voor dat het in ieder geval voor de meeste kinderen van 12-13 jaar nog te hoog gegrepen is en dat die het ervaren als te saai en te moeilijk.
Overigens vraag ik me af welke criteria de schrijver heeft gehanteerd voor wat betreft het kiezen van de filosofen die ze bespreekt. Want er ontbreken nog flink wat invloedrijke filosofen.
Maar ook voor de volwassen lezer kan het een leuk en interessant boek zijn.