Drie vriendinnen is geschreven door Miri Rozovski, een in Nederland redelijk onbekende schrijfster. In Israël is ze voornamelijk bekend vanwege haar kinderboeken en romans. Drie vriendinnen is haar eerste roman die vertaald is naar het Nederlands. Het boek werd in Israël een grote bestseller en is maar liefst tweemaal bekroond met de Israëlisch Gouden Boek Prijs.

Drie vriendinnen beschrijft de levensloop van drie meiden: Balli, Sjlomkits en Naäma. Zij groeien in het verhaal op tot vrouwen en binnen een tijdsbestek van ongeveer tien jaar maken ze veel mee, zowel samen als individueel. Het verhaal wordt verteld vanuit een derde persoon waardoor je als lezer alle drie de vrouwen wisselend volgt. Zeker in het begin van het verhaal lees je vooral vanuit het oogpunt van Balli, waarmee zij de hoofdrol lijkt te hebben binnen het verhaal en de vriendschap. Het verhaal speelt zich af in Israël, in de hoofdstad Jeruzalem en in de centrale kuststreek Tel Aviv. Het Jodendom speelt een centrale rol. Diverse Joodse tradities, elementen en benamingen worden in een verklarende woordenlijst achterin het boek uitgelegd.

Het verhaal begint met de militaire diensttijd, waarbij de drie meiden en hun vrienden het speciale Joodse programma ‘Korps Pioniers’ moeten volgen. De verschillende karakters van de hoofdpersonen worden gedurende het verhaal duidelijk beschreven. Zo is Balli de knappe impulsieve, Sjlomkits de stille slimme en Naäma de onzekere en kinderlijke vrouw. De verschillen en overeenkomsten tussen de vrouwen houden de vriendschap bruisend en dynamisch. Het boek speelt zich af in de jaren ’80 en ’90, waarbij belangrijke gebeurtenissen van toen worden beschreven, zoals de Eerste Intifada (opstand van de Palestijnse aanhangers tegen de onderdrukking) en de moord op premier Rabin in 1995. Daarnaast zijn de spanningen binnen het Israëlische volk weergegeven, doordat je als lezer het personage Oeri, de vroegere vriend van Balli, als een rode draad in het verhaal blijft volgen. Zijn ontwikkelingen als orthodox en kolonist nemen steeds extremere vormen aan...

Drie vriendinnen leest in het begin moeizaam door de schrijfstijl, de hoeveelheid namen die voorbijkomen en de nieuwe cultuur, maar hier raak je gedurende het verhaal aan gewend. Het is echter geen roman die je in één keer uitleest. Door de vele ingrijpende, wisselende gebeurtenissen met een spannend plot blijf je als lezer geboeid tot en met het verrassende einde. Het boek begint met een ‘loop’; een vooruitblik waarmee het boek uiteindelijk ook weer eindigt. Het verhaal is leerzaam omdat je als lezer uitgebreid wordt meegenomen in het Jodendom en in de Israëlische wereld in die tijd. Dit is meteen ook een valkuil van het boek. Omdat er zoveel gebeurt en wordt beschreven verlies je als lezer soms de rode draad van het verhaal.

De roman staat vol met vooruitblikken en flashbacks. Daarnaast geeft de derde persoon regelmatig een samenvatting over een toekomstige gebeurtenis. Het verhaal is door de vele gebeurtenissen, perspectieven en details soms wat chaotisch. Concluderend beschrijft Drie vriendinnen een boeiend en verrassend verhaal over de dynamische, intensieve maar ook afstandelijke vriendschap van drie Israëlische vrouwen in een politiek onrustige tijd.