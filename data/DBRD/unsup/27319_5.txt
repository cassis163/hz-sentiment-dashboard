Dit boek zit minstens net zo goed in elkaar als "Ooit zal ik je weer zien". Dus ik was alweer onder de indruk. Het thema is overigens wel heel anders. Wat me opviel is dat de verschillende relaties zo goed uitgewerkt zijn. De relatie tussen Elisa en Sky is bijvoorbeeld levensecht. Ze houden duidelijk van elkaar, maar hebben door de puberteit van Sky ook heel venijnige discussies. Vooral een bepaalde discussie die niet rechtstreeks, maar via een psycholoog wordt gehouden, bleef me erg bij.

De relatie tussen Elisa en Julian is ook erg goed uitgewerkt. Ze trekken elkaar aan, maar door alles wat er tussen hun gebeurd is, zijn ze tegelijkertijd mijlenver van elkaar verwijderd geraakt. Dan is er ook nog de relatie tussen Sky en haar vader, die zowel de relatie tussen Sky en haar moeder en die tussen Elisa en Julian verder op scherp zet. Al deze relaties worden gekenmerkt door tegenstrijdige gevoelens, die heel mooi neergezet zijn. Het verhaal wordt ook nergens ingewikkeld, ook al zijn er aardig wat verhaallijnen.

Er zit ook spanning in het verhaal. De discussies tussen de hoofdpersonen en de vraag hoe ze hier uit gaan komen maken het al spannend. Maar het is ook duidelijk dat er iets met Sky gebeurd is dat niet met haar vader of moeder te maken heeft. Dit leidt tot een drastische daad van Sky. Toen duidelijk werd wat er precies is gebeurd, raakte mij dat zeer. Deze verhaallijn zet ook weer andere gebeurtenissen in gang.

Dit verhaal heeft alles dat een boek voor mij interessant maakt. Een zekere mate van spanning, levendige hoofdpersonen, sterke dialogen, een verhaallijn met een actueel thema en een verrassing in de laatste regels van de epiloog die ik niet zag aankomen. Ook de problemen die de hoofdpersonen moeten overwinnen en de manier waarop ze dat doen maken het verhaal overtuigend.