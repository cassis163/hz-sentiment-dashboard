De psychiater en het meisje is de debuutroman van Erik Rozing. Hij studeerde geneeskunde in Maastricht en heeft zich in Leiden tot psychiater gespecialiseerd. In zijn debuut geeft Rozing een inkijkje in het leven van een psychiater in opleiding. Dat leven is heftig, maar met de nodige dosis humor is het als lezer prima uit te houden.

De ex van Edgar Simons gaat trouwen met haar neef en zelf staat hij onder verscherpt toezicht na een inschattingsfout die een van zijn patiënten het leven kostte. Hij heeft ook last van een winterdepressie en drinkt veel. Steeds vaker vraagt hij zich af waarom hij eigenlijk nog psychiater wil worden. Zijn oma belt hem om de haverklap met de mededeling dat ze dood wil, en dan is daar Stella. Een jonge borderlinepatiënte die Edgar mateloos interesseert en niet alleen op psychiatrisch gebied.

Goede vriend
Een inkijkje in de wereld van de psychiatrie, dat is wat Rozing biedt. Buiten dat is het boek vooral ook spannend en vertelt het een interessant verhaal. Een psychiater met gevoelens voor een patiënt klinkt cliché, maar het zijn de twijfels en de gemoedstoestand van Edgar zelf die het boeiend houden. De verhoudingen in Rozings debuut zijn nooit zwart-wit en dat maakt zijn verhaal zo overtuigend. Het lezen van De psychiater en het meisje is bijna als het luisteren naar een verhaal verteld door een goede vriend.

Humor
De schrijfstijl van Rozing kent geen poespas en heeft dat ook niet nodig. Wat de indrukwekkende verhalen over de psychiatrische patiënten en de twijfels van Edgar zo luchtig houdt is de humor die Rozing gebruikt. Die grapjes zijn vaak subtiel verweven met het verhaal, zodat het zeker geen stand-up komedie wordt. Het zijn de bijnamen die de psychiaters voor hun patiënten hebben verzonnen, de bizarre situaties waarin Edgar steeds opnieuw met Stella terechtkomt die voor de glimlach zorgen. Toch worden Stella, Edgar of zijn oma op geen enkel moment ongeloofwaardig. Zelfs niet wanneer oma Edgar voor de zoveelste keer opbelt: ‘Edgar, had ik al verteld dat ik dood wil?’.

Het debuut van Rozing is een aanrader voor iedereen die geïnteresseerd is in de psychiatrie, maar zeker ook voor iedereen die gewoonweg geïnteresseerd is in een goed verhaal.

[Deze recensie verscheen eerder (2016) op CLEEFT]