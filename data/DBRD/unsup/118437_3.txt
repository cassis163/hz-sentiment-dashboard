Ik wilde graag eens een luisterboek proberen. In de bibliotheek vond ik dit boek: De eetclub van Saskia Noort. Ik had nog nooit een boek van haar gelezen en heb het meegenomen. Ik was nieuwsgierig of een luisterboek mij zou bevallen.

De eetclub is een verhaal over een groep mensen, die samen de eetclub vormen. Het is een groep van vijf echtparen, die in een dorp bij Amsterdam wonen. Ze lijken allemaal heel gelukkig met hun villa s en ook met elkaar. Ze houden echter de schijn op. Evert Struyk, succesvol zakenman, komt dan om het leven bij een brand van zijn villa. Zijn vrouw en kinderen weten te ontsnappen. Babette, de vrouw van Evert, wordt opgevangen door haar vriendin Karen. Iedereen van de vriendenclub is geschokt. Al spoedig komt Karen tot de ontdekking dat de vriendschappen binnen de eetclub niet zo onvoorwaardelijk zijn als ze lijken. Het is goed zolang het gezellig is. Op de dag van de begrafenis van Evert verdwijnt plotseling Hanneke, de beste vriendin van Karen. Ze laat weten dat ze is de eetclub even is ontvlucht, maar dat ze snel weer thuis komt. De dag dat Hanneke weer naar huis zou komen, wordt Karen gebeld dat Hanneke van het balkon is gevallen. Langzaam maar zeker wordt het voor Karen duidelijk dat bepaalde mensen belang hebben bij de dood van Evert. Hieronder valt ook Simon, een man waar ze een verhouding mee begonnen is. Simon had met alle mannen van de eetclub een zakelijke relatie waar hij zelf ook beter van werd. Karen komt steeds meer in contact met Dorien Jager, de rechercheur en samen gaan ze op onderzoek uit. Achter de uiterlijke schijn gaat een wereld schuil van overspel, bedrog en uiteindelijk zelfs moord. Feestjes, etentjes, tennis, golf, dure strandvakanties en dure kleding: een leeg bestaan.

Het verhaal luistert wel lekker. De schrijfster heeft deze schijnwereld overtuigend neergezet. Als je maar diep genoeg graaft, vind je overal wel wat. De ontknoping was toch nog een verrassing.

Dit is volgens mij geen hoogstaande literatuur. Het is een boek, om snel weg te lezen, bijvoorbeeld in de vakantie, of op een luie zondagmiddag.

Het fenomeen luisterboek is mij wel bevallen. Je kunt stukjes van 5 min. overnieuw laten afspelen als je even gestoord werd met luisteren. Ik ga aan mijn tweede luisterboek beginnen: Contrapunt van Anna Enquist.