Het boek
In de vroege ochtend van 10 mei 1940 wordt Rotterdam de oorlog ingesleurd. Bommen vallen op vliegveld Waalhaven en kort daarna neemt een groot aantal Duitse parachutisten, samen met goed voorbereide luchtlandingstroepen, het vliegveld in.

Rotterdam vervult een sleutelpositie in de Duitse opmars. Het bezit van de Maasbruggen is van vitaal belang. Hitler wil dat Holland zo snel mogelijk in Duitse handen vervalt. Daarvoor is een spectaculaire luchtlandingsoperatie op touw gezet. Deze komt voor de Rotterdammers als complete verrassing. Zij zitten vanaf het eerste uur midden in de frontlinie. Vijf beklemmende dagen van heftige strijd volgen, eindigend in het alom bekende vernietigende bombardement.

Aan de hand van nieuwe bronnen en tientallen nooit eerder gepubliceerde foto’s en documenten vertelt Gerard Groeneveld het verhaal over hoe de oorlog naar de Maasstad kwam. Rotterdam frontstad beschrijft een indringende geschiedenis waarin de persoonlijke verhalen de boventoon voeren: van Nederlandse en Duitse soldaten, maar vooral ook van de tussen het geweld gevangen burgers.

Visie van de recensent
Groeneveld heeft met ‘Rotterdam frontstad’ een waardevol document samengesteld over Rotterdam in de meidagen van 1940. Ondanks het zware onderwerp heeft de auteur zijn verhaal op vlotte wijze opgetekend, gecompleteerd met situatietekeningen en een rijke schat aan foto’s.

Als lezer kun je overigens niet anders dan je verbazen over de grenzeloze naïviteit van de Nederlandse overheid, de militairen en de bevolking. Nederland was uitermate slecht voorbereid op een oorlog. Zelfs de plattegrond van Rotterdam die de Duitsers bij zich hadden, was van een betere kwaliteit dan het Nederlandse kaartmateriaal.

De wijze waarop Groeneveld het bombardement op Rotterdam beschrijft is indrukwekkend. Wat overigens voor de auteur pleit is dat hij zich onthoudt van oordelen. Hij geeft geen mening over de kwaliteit van de Nederlandse tegenstand. Hij belicht daarentegen de strijd van meerdere kanten, zowel vanuit de visie van de Nederlandse militairen en Rotterdamse burgers als vanuit de optiek van de Duitsers.

Kortom, ‘Rotterdam frontstad’ is een rijk boekwerk. Het geeft een zeer gedetailleerd verslag van de Duitse inval in Rotterdam, met veel niet eerder gepubliceerde foto's.

Over de auteur
Gerard Groeneveld (Rotterdam, 1956) specialiseerde zich na zijn studie Nederlands in Leiden in het thema ‘collaboratie, propaganda en fotografie tijdens de Tweede Wereldoorlog’. Bij Vantilt publiceerde hij over deze onderwerpen de veelgeprezen studies Zwaard van de geest (2001), Kriegsberichter (2004), Heinz in Holland (2007) en Zo zong de NSB (2007). Als onderzoeksjournalist en recensent schreef hij voor onder meer NRC Handelsblad en de Volkskrant.

Uitvoering
Uitgeverij Vantilt
ISBN 9789460042584
Gebonden, 304 pagina’s
Verschijningsdatum 14 april 2016

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/