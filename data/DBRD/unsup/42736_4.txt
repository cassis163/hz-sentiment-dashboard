De geheimzinnige tuin van Sarah Jio speelt zich af in heden en verleden. Verleden: In de periode voorafgaand aan de Tweede Wereldoorlog komen we steeds meer te weten komen over de geheimzinnige bloem waarover het boek gaat; de Middlebury Pink, een Camelia. Doordat er nog maar weinig van deze bloemen zijn, wellicht zelfs nog maar één, is deze soort waardevol, erg gewild en brengt zelfs duistere figuren in beweging. Omstandigheden maken dat amateurbiologe Flora door een internationale bende verleid wordt om in het landgoed te infiltreren en de bloem te stelen. Als verzorgster van de kinderen van het landgoed krijgt ze echter een diepe band met het gezin en het huis.
Heden: Begin 21e eeuw. Jaren later komen Rex en zijn vrouw Addison op het landgoed om hier wat tijd door te brengen. Rex' ouders hebben het landgoed gekocht maar er moet nog van alles aan het huis gebeuren, in de loop der jaren is alles gelaten zoals het was. Zelfs het speelgoed van de kinderen ligt er nog. In het huis wordt niet alleen Addison achtervolgt door haar eigen verleden, maar ook dat van het huis en het geheim van de Middlebury Pink.

Het is Sarah Jio met haar kleurrijke manier van schrijven goed gelukt om de sfeer van vroeger, het huis en de bloemen en planten weer te geven. Zonder al te ver uit te wijden en in vermoeiende details te treden, neemt ze je toch aan de hand mee door heden en verleden. Twee verhaallijnen die steeds meer door elkaar heen gaan lopen en je erg nieuwsgierig maakt naar het plot.

Haar schrijfstijl en de opgewekte nieuwsgierigheid zorgen er ook voor dat je in een hoog tempo de bladzijden omslaat. Vanaf de eerste pagina weet Jio je te boeien met de verhalen rondom een bloem en is de spanning om te snijden wanneer heden en verleden elkaar steeds meer raken.

De geheimzinnige tuin is een perfecte mengeling van spanning, romantiek, geschiedenis en een prachtige setting. Ik vond het een anders-dan-anders boek met zijn spannende en licht detective-achtige tintje, dat ik het boek niet alleen 4 sterren geef, maar ook snel andere boeken van Sarah hoop te lezen. Welke boeken van Sarah Jio kun jij me aanraden of hoop jij nog te lezen?