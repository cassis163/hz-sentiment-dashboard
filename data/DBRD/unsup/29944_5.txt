De dochter van de vuurtorenwachter wordt door iedereen Lampje genoemd. Ze heeft een zwaar leven omdat haar vader niet meer in staat is om de vuurtoren elke avond aan te steken. Hij is vaak dronken, wat waarschijnlijk ook komt door het verdriet over het overlijden van de moeder van Lampje. Het begint al meteen heel spannend met een zware storm waar Lampje doorheen moet om lucifers te halen om de vuurtoren mee aan te steken. Het is een historisch verhaal met wat sprookjesachtige elementen zoals piraten en zeemeerminnen. Er zit veel spannende actie in maar ook mooie zinnen en gedachten. Lampje wordt naar een huis gestuurd om te helpen in de huishouding. De mensen van het dorp zeggen dat er in dat huis een monster zit. Ik ging echt van Lampje houden, zo'n stoer meisje dat zich niet laat kisten door allerlei moeilijke omstandigheden. Ze blijft geloof en hoop houden dat het allemaal goed komt. De tekening op de voorkant vind ik prachtig maar suggereert misschien wel dat het voor jongere kinderen is geschreven. Ik zou zeggen vanaf groep 6. Oh ja, het is 324 pagina's, lekker dik dus!