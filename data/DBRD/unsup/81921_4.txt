In tegenstelling tot veel andere landen, stagneert bij ons de opmars van vrouwen in de politiek. In haar boek ‘De zijkant van de macht’ zoekt Julia Wouters naar een verklaring. Voor haar boek put Wouters uit haar eigen kennis en langdurige politieke ervaring, diverse reeds bestaande onderzoeken en de ervaring van diverse politici, waaronder Femke Halsema, Neelie Kroes en Hedy d’ Ancona.

“In een open brief in de Volkskrant pleitte Halsema samen met PvdA-Kamerlid Marjet van Zuijlen in 1995 niet alleen voor afschaffing van de Rooie Vrouwen; het tweetal riep vrouwen ook op het slachtofferdenken te verruilen voor machtsdenken.”

‘De zijkant van de macht’ staat vol verrassende inzichten, praktische tips en aansprekende anekdotes. Dit alles toont glashelder aan hoe het huidige politieke veld werkt, en wat vrouwen én mannen zouden moeten veranderen om er samen wél een succes van te maken.

Een van de zaken die Wouters onder de loep legt is de vraag hoe het toch kan bestaan dat, bij de zoektocht naar politiek talent, de keuze steevast op een man valt en er –in het meest positieve geval- een vrouw op de tweede plek terechtkomt. Wouters vindt dit onverteerbaar, zeker gezien het feit dat de maatschappelijke betrokkenheid en het activisme onder vrouwen de laatste jaren juist sterk is gegroeid. Is de politieke ambitie bij vrouwen niet (voldoende) aanwezig of is er een andere oorzaak? Je leest het in ‘De zijkant van de macht’.

“Als vrouw in de politiek word je op je uiterlijk beoordeeld. Veel meer dan als man. Als je dat probeert te voorkomen, kom je er vrij snel achter dat dat nog niet zo makkelijk is. Je ‘goed’ kleden heeft meer met hogere wiskunde te maken dan met verstand van mode. Jeltje van Nieuwenhoven vat het zo samen: Mannen weten nooit wat in de mode is, maar ze weten wel of rokken te kort of te lang zijn.”

Wouters weet overigens goed waar zij het over heeft. Zij werkte zelf elf jaar als politiek assistent van Lodewijk Asscher en dat biedt haar een uitstekende uitgangspositie om te reflecteren op de positie van vrouwen in de Nederlandse politiek. Ze bezit voldoende afstand om zelf geen rancune of wrok te koesteren. Bovendien heeft ze e.e.a. van zo nabij meegemaakt dat het haar tot rake inzichten heeft gebracht.

‘De zijkant van de macht’ is een boeiend verslag geworden in een fijne, verzorgde en toegankelijke schrijfstijl. Wouters levert met haar boek een werk af dat zeker tot nadenken stemt en wellicht keert het ook nog wel de neergang van het aantal vrouwen in de politiek want de tips voor vrouwen met politieke ambities maken eveneens een belangrijk deel uit van ‘De zijkant van de macht’.

Over de auteur
Julia Wouters (1968) kent de Nederlandse politiek door en door. Zij is politicoloog en was elf jaar lang de rechterhand van Lodewijk Asscher als zijn politiek adviseur en speechschrijver. Ze heeft uitgebreide ervaring opgedaan in zowel de lokale als de landelijke politiek. Daarvoor werkte ze als journalist en als parlementair verslaggever bij verschillende actualiteitenprogramma’s.

Uitvoering
Uitgever: Balans
ISBN 9789460038815
Paperback, 272 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/