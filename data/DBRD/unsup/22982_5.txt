Dokter Arthur Conan Doyle, zo wil het verhaal, had in Londen een artsenpraktijkje. In het begin kwamen er niet zoveel patiënten. Hij doodde zijn tijd met verhalen schrijven. Zo ontstond Sherlock Holmes. Een dokter met tijd teveel - dat verklaart nog niet het fenomenale succes van de verhalen over scherpzinnige speurder.

Eén factor is de wisselwerking tussen de scherpzinnige Holmes en de goedhartige assistent Watson. Talloze detectiveduo's, van Derrick en Harry tot De Cock en Vledder kunnen Conan Doyle als hun geestelijk vader beschouwen. De formule - Holmes en Watson zitten een pijpje te roken, er komt een prins binnenvallen of een berooide jonge vrouw presenteert zich met een schier onoplosbaar probleem - is een ander sterk element. Maar dan nóg heb je niet de kern te pakken. Bij een meester in het vak is er een ongrijpbaar mechanisme aan het werk. Je ziet het als Max Verstappen inhaalt waar het eigenlijk niet kan of wanneer Arjen Robben 'm er tóch in krijgt. Bij Conan Doyle klopt álles. De personages. De stijl. De plots. Het spelen met de lezer. De verhalen hebben een klasse waardoor je ze leest, herleest en herleest.

Conan Doyle schreef ook science fiction, horror en romantische en literaire verhalen. Sommige zijn nog steeds erg de moeite waard. Ze sneeuwden echter onder door het succes van Holmes. Conan Doyle liet hem - legendarische anekdote - zelfs van een rots storten om van hem af te komen, maar moest hem weer tot leven brengen omdat het publiek dat eiste. Net zoals de Franse veelschrijver Simenon, leed Conan Doyle een beetje onder het gebrek aan waardering voor zijn 'andere' werk.

In de reeks klassieke eversellers brengt uitgeverij Overamstel betaalbare bundels uit met de Holmes-verhalen. Dit eerste deel is een uitstekende kennismaking met dit fenomeen. Een studie in rood, het titelverhaal, is eigenlijk een novelle met daarin een subplot dat zich - enigszins atypisch - afspeelt in de VS. Dit vroege werk bevat al veel thrillerelementen: dreigend gevaar, onbegrijpelijke ontwikkelingen en een subplot waarin de lijken bij bosjes vallen. Ook in deze bundel vijf andere onvergetelijke verhalen, zoals De gespikkelde band en het avontuur van de tweede vlek. Absolute aanrader.