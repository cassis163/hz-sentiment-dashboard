De Scandinaviërs hebben de naam ijzige boeken te kunnen schrijven, maar Angelique Haak, zo Nederlands als het maar kan, kan er ook wat van. Ik heb sinds tijden niet zo´n fijne thriller gelezen. Haar geheim? Spanningsopbouw en passie. Het boek is van het begin tot het eind lekker spannend. "Uitgeschakeld “ is het vervolg op "Een nieuw begin ", maar valt ook prima los te lezen.

Hoofdpersonage, rechercheur Jennifer Brugman krijgt in dit boek een heel aparte zaak, een zelfmoord. In de eerste instantie lijkt het helemaal geen zaak te zijn, maar al snel denkt het team er heel anders over. Een keer is toeval, twee keer …

Het verhaal begint, na een b(r)oeiende proloog, met een avondje uit van echtpaar van Sevère. Het stel maakt na alle narigheid in hun privé leven eindelijk weer even tijd voor elkaar. Bij thuiskomst wordt het romantische onderonsje echter ruw verstoord, door de vondst van dochter Jorinde, die dood aangetroffen wordt in bad.

Als Dorine van Sevère twee maanden later de post open maakt, verandert haar verdriet op slag in blinde paniek. In de enveloppe zit namelijk een brief, met de tekst:

"Met jullie dochter is het begonnen, maar met haar zal het niet eindigen”.

Ondanks dat het geen moordzaak lijkt, schakelt Dorine nu toch de politie in. Naarmate de zaak vordert wordt deze steeds complexer en rijzen er meer vragen op. Wat ging er mis met Jorinde, en hoe moet het team voorkomen dat er meer slachtoffers vallen? Het lijkt onbegonnen werk. Het verhaal eindigt in een fraaie ontknoping die weliswaar licht voorspelbaar is, maar niettemin knap is geconstrueerd. Vooral de aanwijzing die de lezer uiteindelijk op het juiste spoor brengt, is meesterlijk bedacht.

De karakterisering is sterk: De personages zijn geloofwaardige en menselijk. Tussen de zaken door, kom je aan meer achtergrondinformatie, waardoor je nog meer in het verhaal komt. Een slimme zet, want zo kan je meevoelen met de personages, of ze juist verafschuwen. Soms sluimert ( bijna onbewust) de aanwezigheid van de dode Jorinde door het verhaal heen, op de achtergrond spoort ze de lezer aan om verder te denken.

Angelique zoekt haar personages in alle lagen van de samenleving en diept ze uit. Het zijn die beelden, samen met het (plot)twisten, die Uitgeschakeld sterk maken. Te beginnen met de cover. De blonde dame, met haar mooie ogen op oneindig, en de rode balk over de tekst. Wees gewaarschuwd!

vier sterren