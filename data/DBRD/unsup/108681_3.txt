De in Limburg geboren Anja Feliers groeide op in Rekum, een Vlaams dorpje tegen de Nederlandse grens. Sinds 2004 ligt fictieschrijven nauw aan Anja's hart en in 2010 verscheen haar eerste thriller. Het erotisch geladen en spannende boek Verleid me bleef niet onopgemerkt en Feliers behaalde er een verdienstelijke derde plaats mee in de Crimezone publieksprijs 2011, categorie 'beste debuut'. Inmiddels is haar naam bekend en heeft ze een trouw publiek. En Anja weet als geen ander hoe ze de vlag uit moet hangen bij de geboorte van een nieuw boek. Laat me los is haar laatste telg.

Linda de Groot roept de hulp in van psychologe Kathleen Verlinden, die ze bij toeval op een expositie in het Vlaamse grensdorpje Oud-Rekum tegen het lijf loopt. Linda vertrouwt Kathleen toe dat haar relatie met Alex in troebel water verkeert en hoopt dat haar vriendin de vastgelopen huwelijksboot weer vlot kan trekken. Alex staat sceptisch tegenover iedere vinger die naar hem wordt uitgestoken en in eerste instantie aanvaardt hij geen enkele vorm van hulp, zelfs niet als die wordt aangereikt. Alex is murw van alles wat hem pijnigt en is niet in staat datgene wat hem in zijn greep houdt met zijn eigen vrouw te delen, laat staan met een vreemde. Al een kwarteeuw lang ontvangt Alex ieder jaar in dezelfde periode een brief waarin onder meer bedreigingen worden geuit aan het adres van zijn dochter Hanne. De brieven houden verband met een tragische gebeurtenis waarbij een schoolvriendinnetje van de toen 16-jarige Alex betrokken was. Naast dit alles leidt binnenhuisarchitect Liesbeth vol trots haar vriendin Kathleen en dier dochter Julie rond in haar pas aangeschafte optrekje. Julie ontdekt een boomhut en Kathleen stuit op oude foto's die uit een brandkast te voorschijn komen.

Hoofdpersoon Kathleen Verlinden kreeg het in Verleid me als moeder zwaar te verduren, maar verkeert nu duidelijk in minder zwaar weer. Dat geldt ook voor de inmiddels achttienjarige Julie. Het is voor de lezer geen al te zware opgave om achter de identiteit te komen van de mysterieuze brievenschrijver. Al vroeg in het verhaal kunnen verbanden gelegd worden tussen de bijna toevallige gebeurtenissen die vlot na elkaar plaatsvinden. Door het verhaal heen geven zorgvuldig geplaatste dagboekfragmenten de intieme gevoelens weer van de persoon die ze ooit aan het papier toevertrouwde. Anja Feliers brengt op uitstekende wijze en vanuit verschillende perspectieven een misdaad aan de oppervlakte waarvan de verjaringstermijn al jaren verstreken is. Ook blijkt de auteur nauw betrokken te zijn bij haar personages, hun gedrag, gevoelens en gedachten. Laat me los verloopt soepel en zonder al te veel hobbels en dit maakt dat er nauwelijks sprake is van spanning. Feliers wacht echter geduldig af, zo lijkt het, en pas helemaal aan het slot komt de ontlading. Die volstaat echter niet om dit boek het predicaat 'thriller' te kunnen geven. Hoewel duidelijk getracht is om alles wat plaatsvindt op ingenieuze wijze in elkaar te weven, weet de lezer eigenlijk al vrij vroeg in het verhaal hoe de vork precies in de steel zit. Toch weet de auteur het geheel te voorzien van precies de juiste elementen om de aandacht van de lezer te blijven prikkelen tot het einde. Of het boek wat de inhoud betreft hoge ogen gaat gooien valt te bezien. Laat me los zal zonder twijfel een breed vrouwenpubliek aanspreken, maar had best wat strakker getrokken mogen zijn. Feliers had vele beschrijvingen moeiteloos kunnen inkorten om de passages interessanter te maken. Dit neemt niet weg dat deze derde thriller van Anja Feliers absoluut veel te bieden heeft.
(Door: Diana Bokkinga)