Op de cover een afbeelding van een mooie jonge vrouw met een schaduw van prikkeldraad over haar beeltenis. Een goed gekozen cover, naar mijn mening omdat het iets zegt over de persoon die uitgebeeld wordt.

De titel 'Nikki' – Het fatale spel van een hacker;
ik probeerde me er iets bij voor te stellen, het kan tenslotte verschillende kanten op gaan, maar pas na het lezen van dit boek werd deze titel helemaal duidelijk. Dit had ik niet verwacht.

Het boek is in drie delen verdeeld, alle drie met een titel waarvan je de keuze bijna letterlijk kunt achterhalen in het betreffende deel. Heel mooi gedaan!
De proloog heeft me heel benieuwd gemaakt.

Tim Notten heeft een prettige schrijfstijl, waar ook humor aan te pas komt;
'Als ze weer achterover leunt op haar armen, zijn haar lippen nogal eigenaardig getuit. 'Je hebt wel wat van een badeendje zo,' zeg ik. Ze schatert het uit. 'Weet je wat? Geef me dan maar eens heel snel een knettervette zwemvliesmassage.'
en;
'Ik wil haar niet belazeren, maar mijn hemel, wat heb ik ervan genoten toen dat toch gebeurde'.
Dat is toch humor?

Het eerste deel eindigt bijzonder verontrustend. Wat gebeurt daar?
In het tweede deel komt Simon steeds meer over Nikki te weten en leert haar beter kennen;
'Het plaatst eerdere gesprekken, waarin ze liet doorschemeren dat ze bang was, in een heel ander daglicht. En mijn weigering om haar serieus te nemen ook. Het Wat-als-comité ordent zijn dossiers en maakt zich op voor het eindoordeel.'

Het derde deel van deze thriller bevat een bloedstollende ontknoping; hierdoor bleef ik nog even zitten nadenken over alle gruwelijkheden die voorbij kwamen in dit boek, afgewisseld door tekenen van doorzettingsvermogen, genialiteit, humor en liefde.
'Wat zitten jullie hier stil in het donker?' 'Valt best mee,' zegt Sjoerd. 'We hebben de maan aan.'
De personages zijn goed beschreven. Simon is niet direct sympathiek te noemen in het begin van het boek, maar werd me dierbaarder naarmate het verhaal vorderde en ik hem beter leerde kennen. Net zoals het vaak in het echte leven het geval is.
Uiteindelijk klopt alles en krijgt Simon nog een onverwacht cadeautje van Nikki, waardoor hij gerustgesteld wordt.

Het woord 'cybercrime' kreeg door het lezen van dit knap geschreven thrillerdebuut van Tim Notten veel meer betekenis. Ik heb het boek enorm graag gelezen en kijk uit naar een volgende thriller van zijn hand!

#NikkiOnTour