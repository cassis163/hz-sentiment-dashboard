Voor iedereen die, meestal in het verleden, werk van Willem Elsschot gelezen heeft en genoten heeft van de stijl van deze Vlaamse auteur is dit boekje een echte aanrader.
Wanneer je het geen bezwaar vindt om een wat gedateerde schrijfstijl te lezen en de moeite wilt nemen om de soms verrassende zinsconstructies te doorgronden vormt het een leesgenoegen voor een aantal uurtjes. Het is een klein boekje, misschien wel té klein, immers men krijgt niet het gevoel dat het verhaal hiermee afgelopen is. Wat gebeurt er verder met dit schip?
Herkenbaar en vermakelijk is de manier waarop Elsschot een loopje neemt met de, toenmalige, gevestigde orde. Vandaag de dag zouden dit soort praktijken, waarbij de grenzen van het wettelijk toegestane en moreel aanvaardbare opgezocht worden, nauwelijks opzien baren, maar in de tijd dat dit werk het daglicht zag moet het toch wel wat stof hebben doen opwaaien.
De lezer wordt meegenomen in een belastingtruc die bij menigeen de wenkbrauwen doet fronsen.
Het gebeurt natuurlijk ook niet dagelijks dat je een zeewaardig schip, om niets, wordt aangeboden!
Door de fantastische verteltrant van Elschot word je, als het ware, meegezogen in het onrecht dat een scheepsbouwer dreigt te worden aangedaan.
Het is ook soms moeilijk uit te leggen hoe het belastingsysteem werkt en wat nu wel of niet rechtvaardig daarin is. Het lijkt vaak dat iedereen die zijn nek uitsteekt, een beetje meer van het leven probeert te maken, genadeloos door dit ambtelijk systeem wordt afgestraft.
Daar schuilt een dubbele moraal in die, een gevoel die elke belastingbetaler bekend moet klinken, het in hoge mate legitimeert om de fiscus met een verfijnde truc om de tuin te leiden.
Belasting betalen is normaal, maar er zijn grenzen!
Helaas schuilt er nog een dubbele moraal achter dit verhaal, namelijk het extra geld verdienen over de ruggen van oorlogsslachtoffers heen!
Het is een beetje “not done” om in tijden van oorlogsdreiging ergens een slaatje uit te slaan.
Met dit boekje wordt de lezer heen en weer geslingerd tussen gevoelens van begrip en onbehagen.
Eigenlijk zou je na het lezen in een discussiegroepje hierover moeten napraten, maar helaas het boekje is al oud, het thema wat verjaard en uiteindelijk is het gewoon maar een verhaaltje.
Maar wel een heerlijk boekje om een paar uur van te smullen.