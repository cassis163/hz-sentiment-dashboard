Kate is gescheiden en woont samen met haar dochter in Birmingham. Ze heeft het op zich goed voor elkaar. Al zou de band met haar ex wel wat beter kunnen, zeker als het om hun dochter gaat. Als forensisch psycholoog is Kate verbonden aan de Universiteit van Birmingham en ze werkt samen met het zogenaamde coldcaseteam van de recherche in dezelfde stad. Op school hangen ze aan haar lippen, wat zij te vertellen heeft boeit haar studenten enorm. Ze heeft dan ook een geheel eigen wijze van lesgeven en geeft op een bijzondere wijze zicht in het denken en doen van seriemoordenaars. Dat het niet zo is als in films wordt neergezet, dat de harde werkelijkheid heel anders werkt en hoe onvoorspelbaar hun gedrag en werkwijzen zijn. Wanneer er in de regio van Birmingham het lichaam wordt gevonden van Molly worden alle registers opengetrokken. Jaren geleden is dit jonge meisje in het niets verdwenen en nu pas vinden ze haar. Maar wat meteen opvalt zijn de aanwijzingen op en rondom het lichaam van Molly. Het team gaat aan de slag. Helaas werkt niet iedereen mee en krijgt Kate te maken met grote ego’s, bureaucratie en concurrentie. Toch is zij eigenzinnig genoeg om door te zetten, haar voelsprieten staan op scherp en ze zet door. Met haar team bijt ze zich vast in deze zaak en wanneer er nog een lichaam wordt gevonden lijkt ze er haast een missie van te maken om te achterhalen wat het verhaal erachter is en wie dit op zijn geweten heeft.

Als je liefhebber bent van Criminal Minds, Bones en Rizzoli & Isles zit je volgens de cover helemaal goed met dit boek. Dat schept natuurlijk wel een verwachtingspatroon. Ik ben absoluut liefhebber van dit soort boeken. De eerste hoofdstukken is het vooral kennis maken met de vele personages en het toelichten van de band die ze met elkaar en Kate hebben. Het gevoel is meteen aanwezig dat juist dat laatste niet voldoende ruimte krijgt en je met de nodige vragen blijft zitten betreffende die (werk)relatie, het komt later ook niet of nauwelijks meer ter sprake en dus de gedachte “Hoe zit het nu tussen Kate en ……? “ blijft. De spanning tussen haar en collega Joe heeft wel iets sprankelends maar komt uiteindelijk ook niet echt uit de verf, dit doet vermoeden dat er meerdere delen met Kate gaan komen, althans dat hoop ik dan maar want anders laat de auteur hier een onafgemaakte verhaallijn liggen.
Het technische aspect van de forensische psychologie en diverse onderzoekstechnieken komt ruim aan bod. Dat aangaande is het heel goed geschreven maar het loopt niet altijd vloeiend over in de verhaallijn, dat kan natuurlijk ook met de vertaling te maken hebben. Gelukkig is het verhaal en het gegeven van ‘In het niets verdwenen’ ijzersterk. De omschrijvingen van onderzoek en het denkwerk zijn realistisch weergegeven en kunnen zo uit de dagelijkse onderzoekroutine zijn opgenomen. A.J. Cross is in het dagelijks leven zelf forensisch psycholoog en dat is te merken. Het gaat allemaal heel vloeiend en vanzelfsprekend en is geschreven op een manier dat een leek nagenoeg alles wel kan volgen. Het wordt niet té technisch en daardoor blijf je lezen. Het is absoluut interessant.

Maar wordt het verhaal ook echt spannend? Eerlijk gezegd pas op het allerlaatste moment. Tot die tijd ben je als lezer vooral betrokken in een onderzoek en de betrokken personages. Ik mis daarin dus wel diepgang. Er zijn diverse verhaallijnen die nog meer dan genoeg vragen of openingen hebben. De personages zijn boeiend genoeg om er meer over te willen weten. Wat wel heel sterk is dat is het samenwerken met de collega’s van het team. Waar de een tekort schiet, vult de ander dat aan. Samen vormen de perfecte eenheid en dat geeft een hoog ‘feelgood’ effect. Samen gaan ze het redden. Of dat uiteindelijk ook zo blijkt te zijn laat ik in het midden. Wat na het dichtslaan van het boek overblijft is het gevoel van ‘waar is het vervolg?’. Dus al bij al kan ik de conclusie trekken dat het boeiend en interessant is maar wat ik mis is de spanning. De titel en covertekst creëren die verwachting wel. Wellicht dat een volgend deel verder gaat met spanning waar dit boek mee heeft afgesloten? Ik hoop het! Mijn interesse is gewekt en lezen ga ik het zeker.

3,5 ster