Kirsten Hartogs is een achtentwintigjarige advocate die nu in Lissabon samenwoont met haar verloofde Tomás. Tien jaar geleden heeft ze België vaarwel gezegd om aldaar rechten te gaan studeren en het is een plaats waar ze haar hart heeft verloren. Kirsten heeft van jongs af aan altijd de intentie gehad om zich daar te vestigen.
Sinds een half jaar werkt ze bij het prestigieuze advocatenkantoor Fontes & Associados. Bij haar sollicitatie waren ze allen onder de indruk van haar uitmuntende studieresultaten, referenties van haar vorig kantoor en haar uitvoerige talenkennis. In het kantoor werken zo’n dertig advocaten en Kirsten werkt op de afdeling Strafrecht. Haar baas, Antonio Fontes, eist perfectie van zijn personeel en dus ligt de druk hoog om geen fouten te maken.
Dan is er plots een verontrustende verdwijning. De eenentwintigjarige Mariana Sá Pimentel is vermist. Zij is de dochter van Carlos Jorge Sá Pimentel, de partijvoorzitter van de Partido Socialista. Zijn populariteit is immens en dit nieuws slaat in als een bom. Al snel wordt er een verdachte opgepakt en Fontes roept Kirsten bij zich. Zij moet de verdachte, Marnick Tanghe, bijstaan in deze zaak. Tanghe, eveneens een Vlaming en een projectontwikkelaar, woont al acht jaar in Lissabon maar heeft iemand gevraagd die hem in zijn moedertaal kan bijstaan. Hij is aangehouden op verdenking van betrokkenheid bij de verdwijning maar beweert bij hoog en bij laag dat hij daar niets mee te maken heeft.
Het is Kirstens eerste grote zaak die ze krijgt toegewezen en het is dan ook een grote eer voor haar. Anderzijds zal het niet gemakkelijk worden om Tanghe bij te staan. Het onderzoek zal niet van een leien dakje lopen omdat de verdachte zijn verleden al breed wordt uitgesmeerd in zowel de Vlaamse als Portugese kranten. Hij is al aan de schandpaal genageld voordat hij veroordeeld wordt. Het is zonder enige twijfel dat deze hele zaak enorm veel persbelangstelling zal krijgen!
Miguel Rodrigues is journalist bij Público en wil meer te weten komen over Mariana. In de media wordt ze afgeschilderd alsof ze Moeder Theresa is. Instinctief weet Miguel dat dit te mooi is om waar te zijn. Hij krijgt van zijn informant een niet te mis verstane boodschap dat het hele zaakje stinkt. Miguel gaat op zoek naar meer informatie en wil per sé met Kirsten spreken maar die wil voor geen geld met de pers praten. In zijn eentje moet hij dieper gaan graven maar hij begeeft zich op een gevaarlijk pad, Carlos is een machtig man.
Kirsten moet goed overwegen hoe ze deze zaak gaat aanpakken en het wordt haar ook al niet in dank afgenomen dat ze Tanghe verdedigt. Door de media-aandacht weet nu ook iedereen in Portugal wie ze is. Ook is dit iets wat ze liever niet had gewild en daar heeft ze zo haar redenen voor.
“Ze zal haar pittigheid hard nodig hebben, bedacht hij. De advocate had nog geen idee van het wespennest waarin ze zich had begeven.”

De hamvraag die het hele land in zijn ban houdt is nu: “Waar is Mariana”? Iemand weet het antwoord en het is aan Kirsten en Miguel om ieder op hun eigen manier achter de waarheid te gaan. Maar dit gaat niet gepaard zonder gevaar!

Conclusie
Rusteloos is het eerste deel van een trilogie. Hilde Vandermeeren is samen met meester Walter Damen in dit project gestapt op vraag van de uitgeverij. Dit is een collectief schrijfmanschap waar heel wat werk is ingestoken en wat dan ook een prachtig resultaat oplevert. Je merkt dit aan de bekende en vertrouwde schrijfwijze van Hilde en bij Damen wat de regels rond de advocatuur zijn en wat die met zich meebrengen. Er wordt goed in het boek uitgelegd hoe alles bij een zaak hoort te verlopen en nog meer. Velen onder ons kennen Vandermeeren al zowel in Vlaanderen als in Nederland. Walter Damen is misschien niet bekend in Nederland maar in Vlaanderen is hij een heel bekend strafpleiter.
Het verhaal wordt uit het perspectief van Kirsten en Miguel verteld. De verhaallijn loopt simultaan en zo krijgen we een kijk op ieders leven, verleden en wat de zaak met hen doet. Kirsten heeft niet alleen een drukbezette baan maar moet ook nog met andere factoren rekening houden en dit alles legt een heel zware druk op haar schouders. Miguel is onderzoeksjournalist en heeft ook zo op zijn eigen manier af te rekenen met demonen uit het verleden. Meer kan ik hier niet over zeggen omwille van het spoilergevaar!
Het verhaal speelt zich af in Lissabon en Hilde heeft ook weer in dit verhaal leuke weetjes gestoken. Ze is zelf naar de Portugese hoofdstad afgereisd en heeft heel wat beschrijvingen in het boek verwerkt. Historische info, architectuur, de levensstijl van de Portugezen en nog andere dingen zijn mooi in dit verhaal verweven.
In dit eerste deel komen heel wat elementen aan bod die van dit boek een echte thriller maken. Ontvoering, macht, misbruik, wraak en doodsbedreigingen zijn ingrediënten die in dit verhaal verwerkt zijn. Als lezer beleef je dit alles in een rotvaart met verrassende wendingen en cliffhangers om U tegen te zeggen. Ook hier weer is het hoge psychologische aspect aanwezig zoals we dat ondertussen van Hilde gewoon zijn.
Een trilogie schrijven dat is niet niks, de lat ligt tamelijk hoog voor de volgende delen. Het moet geloofwaardig blijven en het is noodzakelijk dat het verhaal je in de ban blijft houden. Damen & Vandermeeren zijn al met dit eerste deel in hun opzet geslaagd! Ik kijk al reikhalzend uit om deel twee Bodemloos te lezen. Rusteloos is een meeslepende thriller en een dikke aanrader. 4 sterren!