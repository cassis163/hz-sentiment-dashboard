Wie naar aanleiding van het aangekondigde huwelijk van Van In en zijn Hanne had gedacht dat het nu wat rustiger zou worden rond het bekende stel, komt hoe kan het anders- bedrogen uit. Wie naast huis en haard ook werk en collegas deelt, kan zich aan de nodige perikelen verwachten. Het speurdersteam rond de Brugse commissaris wordt geconfronteerd met een reeks mysterieuze moorden. Telkens wordt bij het lijk een link gevonden naar het volgende slachtoffer. Slechts langzaam komt Van In erachter dat het cijfer 13 een steeds weerkomend gegeven is. Maar tegen die tijd voelt hij de hete adem van de moordenaar wel heel dicht in zijn nek blazen.

Een niet alledaagse zaak voor onze speurder, vooral omdat hijzelf onder vuur komt te liggen en op die manier ook eens kennis maakt met het gezichtspunt van het opgejaagde slachtoffer. Verder het onderhand gekende recept, met de vertrouwde ingrediënten en de geijkte bereidingsduur. Gesmaakte huiselijke kost, ter afwisseling van uitheemse keuken. Niet iets wat je graag alle dagen eet, maar zo een keer of 2 op een jaar heb je er wel zin in.