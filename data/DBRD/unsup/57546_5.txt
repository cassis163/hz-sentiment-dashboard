Na jaren weer eens ‘Zuster Belinda en het geheime leven van dokter Dushkind’ herlezen, een parodie op de doktersroman door Peter Andriesse. Gepubliceerd in 1971 en sindsdien een aantal keren herdrukt. Terecht, want het boek biedt nog steeds veel leesplezier.

Centraal staat de liefde tussen het naïeve meisje Belinda en de jonge schrijver Geert, het alter ego van de auteur. Spelbreker is daarbij de wrede dokter Dushkind, die niet terugdeinst voor moord en zich bezighoudt met alle vormen van seks waarop een taboe rust.

Via Belinda, zuster in een Amsterdams ziekenhuis, krijgen we een inkijkje in de wereld van artsen en verpleegsters. Meestal dragen die de naam van een sigarettenmerk. De patiënten hebben vaak de (al dan niet verbasterde) naam van een Nederlandse schrijver. Vooral patiënt Morriën trekt de aandacht.

Geert laat ons zien hoe het toegaat bij een groep jonge kunstenaars. Vermakelijk is het uitstapje naar Antwerpen, voor een bijeenkomst van schrijvers van een Vlaamse uitgeverij. En dan is er natuurlijk ook nog het geweldige omslag van meisjesboekenillustrator Hans Borrebach.

Het enige wat droevig stemt: ‘Zuster Belinda’ maakt je er pijnlijk bewust van, dat er de afgelopen veertig jaar ontzettend veel sigarettenmerken verdwenen zijn. Wat zou ik graag nog eens een Dr. Dushkind roken!