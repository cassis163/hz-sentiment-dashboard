Dit boek van Läckberg is misschien wel haar beste van de eerste vijf.
En we zitten weer een stapje verder in het levensverhaal van de hoofdspelers. Zo is het dochtertje van Patrik en Erica nu een jaar oud en is Patrik aan de beurt om de zorg voor haar op te nemen terwijl Erica aan het werk gaat thuis als schrijfster. Het is dan ook Erica die ditmaal de hoofdrol speelt in het onderzoek, niet het politieonderzoek alhoewel ze hier ook hulpvaardig is, maar ze wil haar moeder leren kennen en te weten komen hoe ze geworden is zoals ze was, weinig liefdevol naar haar twee dochters toe. Dit onderzoek loopt parallel met het politieonderzoek naar de moord op Erik Frankel die een jeugdvriend was van Elsy, haar moeder.
De plot is echt wel knap geconstrueerd, ook dankzij het dagboek verhaal van eind van de oorlogsjaren. Het is een boeiend verhaal geworden. Läckberg heeft haar personages heel menselijk en intrigerend neergezet en dit verhoogde alleen maar het leesplezier. Het had allemaal misschien wel wat beknopter gekund maar geen erg, het verveelde niet. En tussendoor kwamen de perikelen van Patrik als vader aan bod en andere familiale bezigheden. Het boek kreeg zo enigszins roman allures.
Een zeer goede detective deze Oorlogskind, niet spannend maar heel erg onderhoudend.