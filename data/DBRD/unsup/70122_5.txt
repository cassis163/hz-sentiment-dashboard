Op de cover staat Laurenz Mol. Zelfverzekerd, een man van de wereld, een man die zich niet zo snel uit het veld laat slaan. En dat maakt dan de inhoud van dit boek eigenlijk onbegrijpelijk.

Ondanks dat Thierry het prima naar zijn zin heeft in zijn vrijgezelle leven valt hij als een blok voor Bennie. Vanaf de eerste date zijn ze onafscheidelijk. Thierry is 48 en Bennie is pas 19, een groot leeftijdsverschil, maar Thierry ziet hier geen probleem in. Bennie is vanaf de eerste nacht elke avond en nacht bij Thierry en ze genieten intens van elkaar. Ook al is het niet Thierry zijn bedoeling dat Bennie er voortdurend is laat hij zich overrompelen, overrompelen door de liefde. En Bennie zorgt ook goed voor hem. Bennie is ordelijk, netjes en schoon, het huis is nog nooit zo spik en span geweest en elke avond krijgt Thierry de volledige aandacht. Voor Thierry betekent het gewoon lekker genieten en hij ziet wel wat deze liefde hem gaat brengen. Voor nu is het gewoon leuk en gezellig.

“Mijn hemel, de wereld waar ik nu in beland ben staat mijlenver af van de mijne. Dit is gedoemd te mislukken, dat staat zo vast als een huis.”

Na een aantal weken komt de ware aard van Bennie naar boven. Hij voelt zich heel snel aangevallen vooral door zijn afkomst. Bennie is een kamper en heeft geen opleiding genoten. Bennie voldoet eigenlijk niet aan de eisen die Thierry aan een partner stelt. Een zekere intelligentie, wereldwijs, humor en graag breed geïnteresseerd. Maar toch…Thierry is verliefd, de seks is fantastisch en hij vindt het ook wel wat hebben dat zo’n jonge jongen voor hem valt. En ze hebben het ook gezellig met elkaar maar steeds vaker zijn er ook situaties waarbij Thierry zijn twijfels krijgt. Hij wordt ontzettend geclaimd door Bennie en de jaloerse buien van Bennie zijn vreselijk. Regelmatig gaat Bennie compleet door het lint en slaat er zomaar op los. Ook is Bennie goed in manipuleren en is hij niet altijd even eerlijk. En hij gaat met een leugen wel heel ver, een leugen die bij Thierry veel angst aanjaagt. Als eenmaal deze leugen ontmaskert wordt, begin je anders tegen Bennie aan te kijken. Eerst is er gewoon die gedachte, deze jongen vindt het wel makkelijk zo, hij heeft liefde, alles wordt voor hem betaald maar zie je ook dat het Bennie niet alleen daar om te doen is, hij houdt ook echt zielsveel van Thierry. Maar als eenmaal de waarheid boven water komt is het vreemde gedrag van Bennie te verklaren.

“Terwijl bij mij nog steeds de tranen in de ogen staan heeft Bennie nog steeds zijn ijskoude emotieloze blik.”

Zodra je dit boek oppakt en begint te lezen ben je verloren. Verknipt is een aangrijpend verhaal dat in een eenvoudige en toegankelijke schrijfstijl is geschreven en dat je vastpakt en niet meer loslaat. Wat in eerste instantie lijkt op een mooi liefdesverhaal, mondt uit in een verwoestend geheel. Eerst lees je ook een mooi liefdesverhaal. Twee mannen die elkaar tegenkomen en meteen vliegen de vonken er vanaf. Liefde op het eerste gezicht, onverwacht, niet gepland, maar Thierry geniet met volle teugen. Maar langzaam veranderen er dingen en zijn er situaties. Heftige situaties waarbij je jezelf afvraagt waarom Thierry op dat moment geen eind maakt aan deze relatie. Het beeld dat wordt opgeroepen bij bepaalde situaties zorgt voor verbijstering en soms is het een en ander volkomen onbegrijpelijk.
Maar tussen de heftige situaties door voel je ook de pure en intense liefde die Thierry voor Bennie voelt en juist die liefde maakt het allemaal zo moeilijk. Thierry, een man die het slachtoffer wordt van zijn eigen goedheid en niet ziet dat Bennie psychisch ziek is. Ze zeggen niet voor niets, liefde maakt blind. Als vanzelf is er veel medeleven voor Thierry en de neiging hem op de schouders te tikken en te zeggen van: “Hé, stop hiermee, je wordt hier alleen maar ongelukkig van.”

Een verhaal dat iets met je doet en die na het lezen van Verknipt het gevoel geeft Thierry persoonlijk te hebben leren kennen. Als er eenmaal knopen zijn doorgehakt is er ook dat besef dat dit allemaal heel anders had af kunnen lopen. En toch, de laatste bladzijde lezende, is er een gevoel dat het voor Thierry nog niet afgesloten is en dat dit verhaal nog een staartje krijgt. Bewondering voor deze (sterke) man en vooral omdat hij zijn verhaal deelt met iedereen die het wil lezen. Een openhartig verhaal dat een onuitwisbare indruk achterlaat, een boek dat je moet lezen!