Dit boekje bevat een verzameling korte verhalen die allemaal betrekking hebben op de Griekse en Romeinse mythologie. Ze hebben het karakter van een sprookje, maar ook van een ‘proza-gedicht’ of een essay.
Alhoewel dit boek zeker geen laagdrempelig werkje is, is het wel erg goed geschreven en bij tijd en wijlen erg geestig en ironisch. Een erg leuk boekje om te lezen dus. Het grappige is dat Herbert veelal elementen uit de mythologie vergelijkt met de moderne tijd. Dat levert soms erg rake bespiegelingen op. Zoals het verhaaltje dat hij houdt over de Romeinse godin van de veiligheid, ‘Securitas’. Herbert spiegelt haar voor als een soort monsterlijke god, die haar kracht uit de hoop en vrees van mensen haalt, om te besluiten met: “In ons zwaarbeproefde tijdperk kan Securitas op talrijke belijders rekenen. Wij waarderen veiligheid, dat spel waarin de grote winst nauwelijks meer is dan dan de inzet, een ellendig muntje dat je het recht geeft om het spel voort te zetten zolang je hand meewerkt. Veiligheid, wat is veiligheid? Een bangelijke formule voor geluk. Leven zonder strijd.” Boem, beter had Herbert de huidige (politieke) trend om veiligheid boven alles te stellen, niet kunnen neersabelen! Hulde!