Het verhaal gaat over Karin en haar man Jordy. Ze hebben een goed huwelijk, waarin ze elkaar vrij laten op seksueel gebied. Ze zijn “swingers”, dat wil zeggen dat ze een ander koppel uitnodigen om samen seks te hebben. Zo ontmoeten ze Niels en Vanessa. Tegen alle afspraken in krijgen Karin en Niels gevoelens voor elkaar. Al snel blijkt dat ze meer met elkaar gemeen hebben. Voor Karin zit er niks anders op dan Niels op te geven als geliefde, maar Niels laat het hier niet bij zitten. Hij wil wraak voor iedereen die hem zijn leven zuur maakt en hierbij gaat hij heel ver. Hij kent geen grenzen.
Het verhaal begint met een zeer spannende proloog, waardoor je meteen gegrepen wordt. Wat is hier aan de hand en waarom? Daarna komt het eigenlijke verhaal over de beide stellen. In het begin lijkt het nog niet al te spannend, het gaat vooral over de seks. De auteur beschrijft alles zeer uitgebreid. Als je daar niet van houdt, is het even doorbijten. Toch is het geen erotische thriller te noemen aangezien er “meer“ gebeurt waardoor het boek niet meer weg te leggen is.
De karakters van de hoofdpersonen worden goed beschreven, je kan je in elk van hen inleven. Voor de een heb je sympathie en voor een ander heb je meteen vanaf het eerste moment een antipathie. Je voelt aan je water dat er iets niet klopt.. Je blijft bedenken wat de volgende stap gaat zijn en hoopt dat het niet waar zal zijn. Je zit op het puntje van je stoel op sommige momenten.
De opbouw naar het plot is spannend, je hebt wel een vermoeden maar pas op het allerlaatst weet je wat je denkt, klopt. De epiloog is een mooie aanvulling op het plot en maak een paar dingen duidelijk.
Ik geef het boek vanwege de spanning en het originele thema : 4 sterren.