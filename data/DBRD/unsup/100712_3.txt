Waverly is het tweede deel in een vermoedelijke trilogie van Christine Bols, een Vlaamse auteur.
Waverly is de naam van een inmiddels gesloten (opgegaan in een andere organisatie) kindertehuis, waar zich een en ander heeft afgespeeld. Dit wordt direct in de proloog duidelijk. Daarna wordt er een jonge vrouw gevonden, die zelfmoord gepleegd lijkt te hebben. Sectie wijst echter uit dat het om moord gaat, en inspecteurs Sackley en Delano worden op het onderzoek gezet. Naast dit verhaal speelt er nog een ander: in een ander deel van Amerika wordt een echtpaar vermoord op een boot. Beide gevallen hebben met elkaar te maken, en het blijft niet bij deze drie moorden.... De grote vraag in het boek is: wat is het verband tussen de moorden, en wie is de moordenaar?
Waverly is in het Vlaams geschreven, dit was voor mij een primeur, en ik vond het geen pr√© voor de leesbaarheid van het boek.
Ik werd regelmatig afgeleid door de uitdrukkingen en woorden die uit het Vlaams komen, en hierdoor zat ik minder goed in het verhaal. Daarnaast vind ik dat het verhaal erg lang door kabbelt, totdat het echt spannend wordt. De auteur is erg precies, en let op details waarvan veel later pas duidelijk wordt waarom dit is. Aan het eind weet dit boek te verrassen. Het is geen bloedstollende thriller, maar wel weer eens heel wat anders dan anders.
Genretechnisch doet het mij denken aan Engelse detectives, er mag meer vaart in het volgende boek.
Tot slot: Waverly is dus het tweede deel uit een serie, het boek is los te lezen, maar ik denk dat je net als ik veel informatie mist wanneer je deel 1 niet gelezen hebt.