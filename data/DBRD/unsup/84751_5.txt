Ik heb met veel plezier meegedaan aan de Feelgood Leesclub. Het was leuk om voor en tijdens het lezen te praten met andere lezers en te lezen wat anderen tot nu toe van het boek vonden.

Ik zag dat hier ontzettend lange recensies stonden, maar ik heb besloten het kort te houden. Allereerst wil ik zeggen dat het een prachtig boek is dat je aan het denken zet. Normaal gesproken lees je veel over de Tweede Wereldoorlog maar zelden iets over de Eerste Wereldoorlog. In dit boek worden de verschrikkingen van die eerste oorlog duidelijk naar voren gebracht. Het is bijzonder om daar ook een keer over te lezen. Daarnaast is de Eerste Wereldoorlog mooi verwerkt met het heden. Door middel van het schilderij worden de levens van twee compleet verschillende vrouwen in hele andere tijden met elkaar verweven. In eerste instantie lijken ze niets met elkaar gemeen te hebben, maar hoe verder je komt hoe meer blijkt dat ze heel erg hetzelfde zijn.

De schrijfstijl van Jojo Moyes is ook erg prettig. Ik schoot door het boek heen en wilde alleen maar verder lezen. Als je eenmaal begint, is het erg moeilijk om het boek weg te leggen.

Dit boek is een echte mustread, zeker als je al andere boeken van Moyes hebt gelezen. Heb je dat nog niet gedaan? Shame on you! :p

Veel leesplezier met dit pareltje!