Fikry El Azzouzi besloot zijn drie eerdere boeken (Het Schapenfeest, Drarrie in de Nacht en Alleen Zij) te bundelen. Dit deed hij om zo tot een 'lijvige roman' te komen, zoals hij zelf zegt.
Het is interessant om het leven van Ayoub mee te maken in drie verschillende fasen, namelijk rond zijn 11e, 15e en 21e levensjaar. Je zou het daarom ook een 'Coming of age'-genre kunnen geven.
Ayoub is een intelligente en fantasierijke jongen die liever lui is dan moe, al verandert dit wel iets naar mate hij ouder wordt.

In het eerste verhaal is de jonge Ayoub vooral bezig om onder het rituele schapenfeest uit te komen. Hij heeft geen zin in alle tradities en wil vooral in zijn bed liggen. Het is een grappig geschreven verhaal met interessante ideeën en zelfs wat lagen in het verhaal, wanneer je goed leest. Toch wordt het niet écht spectaculair, waardoor dit het minst pakkende deel is.

Het tweede deel speelt zich voornamelijk op straat af, waar Ayoub en de andere 'Drarries' om verschillende redenen rondzwerven. Dit verhaal is wat meer verontrustend dan het eerste. Ook is de humor hier veel duidelijker aanwezig. De passages werken vaak goed op de lachspieren, terwijl het ook stof tot nadenken geeft. Het beste deel van deze bundel.

Het laatste verhaal is een stuk serieuzer dan de eerste twee, met name door de situatie in Europa die daarin wordt geschetst. Naast een liefdesrelatie tussen Eva en Ayoub gebeuren er ook veel nare dingen in deze vertelling, die zelfs eng te noemen zijn. Toch is het wereldbeeld dat El Azzouzi hier schetst soms nogal ongeloofwaardig. Ook is het einde van het boek weinig verrassend. Wel blijft het mooi geschreven, net zoals de eerste twee delen.

Al met al een interessante bundel. Het is anders dan veel andere boeken en het is fijn dat er verschillende thema's aan bod komen. Zwervende jongeren, zelfmoord, terrorisme en onmogelijke liefde. Daarnaast is het gewoon erg vermakelijk. Het eerste boek krijg van mij een krappe drie sterren, het tweede krijgt vier sterren en het laatste deel krijgt ruim drie sterren. Daarbij eindigt het op iets minder dan drieëneenhalve ster, waardoor het boek uiteindelijk een waardering krijgt van drie sterren. Toch is dat een goede beoordeling en laat je je als geïnteresseerde dan ook niet afschrikken. Het is absoluut een interessante bundel om te lezen!