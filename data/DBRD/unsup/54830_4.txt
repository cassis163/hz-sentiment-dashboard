Een heel bijzonder verhaal over een heel jong meisje dat met haar moeder bij een nieuwe stiefvader gaat wonen. Je kan wel raden wat er tussen Puck en haar stiefvader plaatsvindt.....Het is een verhaal waarbij er heel veel tussen de regels door gebeurt. Het wordt allemaal niet heel expliciet benoemd, maar net genoeg om ontzettend medelijden met Puck te krijgen.
Het verhaal gaat natuurlijk over Puck en de relatie met haar stiefvader (en moeder en oma) en het had zich overal kunnen afspelen. Maar wat mij een beetje stoorde was dat de plaatsaanduidingen in Zwijndrecht niet klopten. Ik ben zelf ook deels in Zwijndrecht opgegroeid in de periode dat het verhaal speelt en dan probeer ik toch dingen voor me te zien, maar dat lukte dus niet helemaal.Later ben ik naar Pijnacker verhuisd, dit dorp komt ook in het verhaal voor. Voor zover ik weet, heeft Pijnacker nooit een kinderboerderij gehad, terwijl dat wel genoemd werd. In Zwijndrecht was juist wel weer een kinderboerderij met een vreselijk varken.
Door dit soort dingen kon ik me net wat moeilijker inleven.
Wat ook weer opvallend was, was dat de moeder zich volledig afzijdig hield van wat er gebeurde. Heel bijzonder dat er moeders zijn die dus nagenoeg niet naar hun kind omkijken. Een boek om nog eens te herlezen en over na te denken.