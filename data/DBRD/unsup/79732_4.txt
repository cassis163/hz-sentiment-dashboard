Helemaal weg is ze, van DJ Xander. Het tienermeisje Hannah slaagt er in haar idool persoonlijk te ontmoeten. Jan van Dijk stelt tot zijn grote schrik vast dat zijn dochter - de lieveling die zijn grootste rijkdom is - ’s nachts niet naar huis is gekomen. Spoorloos is Hannah, aldus gaat Jan met Martine, zijn vrouw, hulp zoeken bij de politie. Familierechercheur Loes de Koning heeft meteen haar eerste ernstige zaak te pakken. Tot overmaat van ramp worden ernstig verminkte mannen gevonden; dit feit is meer dan een druppel op de al hete plaat. Er is iemand wel heel verdacht, maar is dit wel de juiste piste?

“Hannah merkte niets meer van het tumult dat losbarstte. De deur werd opengesmeten. Handen trokken de man ruw van haar af en een vuist raakte een neus die kraakte onder het geweld. Warm bloed spatte over haar gezicht.”

Schrik niet van een portie gruwel; besef vooraf dat er thema’s aan bod komen waarvan je niet echt vrolijk gaat worden. Alle verhaallijnen worden vakkundig uitgewerkt en versmelten op een geloofwaardige wijze.

Als ze schrijft gaat Karin Hazendonk maar al te graag helemaal los; dit bewijst ze nog maar eens in haar nieuwste thriller De dood heeft blauwe ogen.
In 102 hoofdstukjes, zeg maar passages, maak je uitgebreid kennis met de personages en word je geconfronteerd met een groot aantal gebeurtenissen. De frequente perspectiefwisselingen houden er stevig de vaart alsook de spanning in.
Hazendonk schrijft, zoals we haar kennen, rechttoe rechtaan. Geen gemekker in haar duidelijke dialogen. Voel je de bui al hangen en vermoed je wat de apotheose te bieden heeft, toch blijf je geboeid verder lezen. Er valt immers meer dan genoeg te beleven. Het is tevens een meer dan aangename eerste ontmoeting met rechercheur Loes de Koning. Is dit het begin van een nieuwe serie, schrijft de auteur intussen een vervolgdeel met deze gedreven doorzetter in een glansrol? De tijd zal het leren; het zou echter heel erg welkom zijn.

Waarom heeft de dood blauwe en geen groene, grijze of bruine ogen? Moet je eerst wel dit boek gaan lezen. Want spoilers zijn hier echt wel taboe.