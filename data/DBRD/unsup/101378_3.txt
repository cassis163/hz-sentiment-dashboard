We kennen ze allemaal wel in meer of mindere mate, de trucjes van vroeger om vlekken te verwijderen of de middeltjes tegen keelpijn. En ook internet slaat ons via Facebook en Google vaak met allerlei goede raad om de oren. Maar wat werkt écht en is wetenschappelijk bewezen, en welke goedbedoelde raad is flauwekul en soms zelfs ongezond of dodelijk? Bob van Toor zocht het voor ons uit.

Als cultuurhistoricus en journalist was Bob van Toor geïntrigeerd door de goede raad die overgeleverd werd door de eeuwen heen. Hij ploos boeken en blogtips uit en vergeleek deze met de wetenschappelijke bevindingen. Af en toe testte hij ook zaken in het echt uit. Hij ging ook te rade bij zijn eigen oma’s om na te gaan hoe zaken zoal werden overgeleverd van moeder op dochter. Zijn onderzoek en eigen bevindingen kan je in dit grappige boek terugvinden. Met veel enthousiasme en heel wat leuke en originele zinssneden vult Van Toor het boekje met wetenswaardigheden en wondermiddelen van weleer.

Om in de sfeer van de goede oude tijd te blijven, zijn de tekeningen in het boek en de kaft wat ouderwets opgemaakt. Ook de tips zelf zijn in oude krantenstijl opgesteld. Af en toe wordt gebruik gemaakt van terugkerende symbolen en weetjeshoeken. Het boek is opgesplitst in verschillende delen. Een deel gaat bijvoorbeeld over huishoudmiddeltjes, een ander deel over gezondheidstips, ook is er een klein deeltje gewijd aan kruiden en maken we kennis met enkele recepten van de oma’s van Van Toor.

Als je het naslagwerk doorneemt, kom je heel wat oude nieuwtjes te weten. Alhoewel de middeltjes of aandoeningen of probleemsituaties per onderdeel alfabetisch staan gerangschikt en er ook hier en daar wordt doorverwezen naar andere bladzijden voor meer tips, ontbreekt er toch een trefwoordenlijst in het boek. De lijst zou het geheel een heel stuk overzichtelijker maken. Nu is het soms een rommeltje. De ene keer moet je zoeken op de naam van het middel, dan weer op het probleem, terwijl het niet duidelijk is in welk onderdeel je juist moet zoeken. Het is niet altijd mooi afgebakend. Af en toe staan er onderzoeken vermeld maar meestal niet. Soms vermeldt de auteur dat je iets beter niet moet doen maar als hij er niets bij vermeldt, mag je het dan als waar aannemen? Helpt het of helpt het niet? Dat is niet altijd duidelijk. Oma weet inderdaad raad heeft ook af en toe last van herhaling: soms wordt op dezelfde bladzijde met andere woorden verschillende keren hetzelfde gezegd.

De auteur heeft een zwak voor beeldende woorden en zinnen. Het maakt het makkelijker om voorbij de iets te lange aanloop en afsluiter te geraken. En het zorgt er ook voor dat er een glimlach op je gezicht komt als je het naslagwerk erbij pakt.