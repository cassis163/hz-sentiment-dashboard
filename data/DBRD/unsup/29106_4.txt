Meer historische roman dan thriller en wat mij betreft daardoor een erg te gek boek. Het bestaat uit vier delen, het eerste beschrijft de vondst van het slachtoffer en introduceert Winge & Cardell en hun pogingen te achterhalen wie er achter deze bizarre moord zit. Maar ook dan al is het ook een sfeertekening van de gore en bikkelharde tijd. Een terechtstelling door een dronken beul, de vieze omstandigheden, de zweterige pruiken op schilferende hoofden, de corruptie, the struggle for life, ziekte, oorlog, dood en verderf, het maakt dan al zeer prominent deel uit van het verhaal.

In deel 2 en 3 ligt de focus op twee jonge mensen die beide op hun eigen manier proberen te overleven en beide in penibele situaties terecht komen, je vraagt je af hoe dit deel uit gaat maken van het moord mysterie (wat in deze delen erg op de achtergrond raakt), maar uiteindelijk komt alles weer samen. Het geeft weer een beeld van hoe het was om in die tijd te leven, hoe je, zeker als jonge vrouw of jonge meid, een speelbal van de autoriteiten kon zijn, vooral als de vrome hypocriete geloofsdienaars zich met je bemoeien en je deporteren naar de hel. Die twee delen zijn bijna los van de rest te lezen, als verhalen binnen verhalen.

In deel 4 komen Winge en zijn compaan weer terug op het podium en volgt de ontknoping die niet uit het cliché thrillerboek komt en komen de verhalen uit deel 2 & 3 samen. Voor wie een pure thriller wil lezen zal dit boek niet geschikt zijn, maar wie een vol vaart geschreven historische roman met de nodige (op verschillende fronten, het was een bizar vieze en harde tijd) gore ingrediënten en een moord mysterie wil lezen zal zich met dit boek vast goed vermaken. Ik vond het in elk geval een erg te gek boek!