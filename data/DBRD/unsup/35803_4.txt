Torenhoog is het laatste deel van de Duizend-hoog-trilogie. Helaas heb ik niet de kans gekregen om eerst de andere twee delen te lezen, maar ben ik direct in dit laatste deel gedoken. Dat viel nog niet mee. In het verhaal komen zoveel personages voor en lopen er zoveel verhaallijnen dat ik vrij veel moeite had om alles direct goed te kunnen volgen. Maar met een beetje geduld – af en toe teruglezen – is het uiteindelijk toch gelukt.

Nu heeft het vrij lang geduurd voordat dit derde deel op de markt kwam, ik kan me dan ook goed voorstellen dat zelfs al zou je de eerste twee delen gelezen hebben het verhaal je in het begin duizelt. Op social media zag ik al een aantal keer een discussie voorbijkomen over een samenvatting in een vervolgdeel boekenreeks (zoals een flashback bij tv-series). Nu bij deze trilogie was dat zeker welkom geweest.

Torenhoog is echter wel een ijzersterk goed boek, dat zich afspeelt in een verre toekomst in New York, met duizelingwekkende technologie en luxe. Het verhaal gaat verder waar het tweede deel eindigde: het is nu 7 maanden later na het Dubai avontuur anno 2119. Je volgt het verhaal vanuit het oogpunt van een aantal jonge mensen. Te beginnen met Lyda die de hele Dubai geschiedenis ver achter zich wil laten en opnieuw wil beginnen In New York. Daarnaast zijn er onder andere het liefdeskoppel Rylin en Cord, de wanhopig verliefde Watt, de leugenachtige Calliope, Avery en haar nieuwe vlam Max.
De hoofdpersonages wonen allemaal in de toren, dat hebben ze in elk geval gemeen, wat ze ook gemeen hebben is hun abonnement op problemen. Zo krijgt de een te maken met een onmogelijke liefde en belandt de ander midden een politieonderzoek. Kortom, het is net een soap vol glitter en glamour, maar ook vol leugens, bedrog, liefdesperikelen, drama en zelfs moord. De geheimen van de hoofdpersonages dreigen door een lopend onderzoek openbaar goed te worden, wat natuurlijk de nodige spanningen te weeg brengt.

Torenhoog is een dikke vette aanrader, maar lees het alsjeblieft niet zonder eerst de andere twee delen gelezen te hebben. Anders moet je je echt door het eerste gedeelte heen worstelen en dat is zonde. Het verhaal verliest hierdoor zijn kracht en dat is jammer, want dat het geheel steengoed in elkaar steekt is wel duidelijk. De verschillende verhaallijnen worden pakkend beschreven en houden je tot het eind echt in de greep.

Uitgaande van dit derde deel heb ik sterk de indruk dat de Duizend hoog trilogie een ijzersterke serie is. Ik merkte nu al dat ik min of meer obsessief door moest lezen, te spannend! Het verhaal bevat dan ook veel originele plottwisten, die uiteindelijk in dit derde deel afgerond worden.