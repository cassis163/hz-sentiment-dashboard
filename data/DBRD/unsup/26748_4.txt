Mike Bullen heeft dit “uitgekauwde” onderwerp mooi verpakt. Het vertelperspectief wisselt voortdurend, zelfs binnen een alinea. Dat laatste vond ik in het begin erg verwarrend, maar als je het één keer door hebt dat het vertelperspectief zo snel wisselt, wen je er ook wel weer aan. Het mooie hiervan is dat je één scene direct vanuit meerdere personen beleeft. Er hoeft niet meer teruggeblikt te worden, want je krijgt alles direct te lezen. Dit houdt de vaart ook in het verhaal en maakt dat je door wilt blijven lezen.

Er zijn veel personages die een rol spelen. In het begin dacht ik dat het er te veel zouden zijn, maar in de loop van het verhaal blijkt dat alles en iedereen met elkaar te maken heeft. Iedereen heeft zijn eigen aandeel in het grote geheel. Prachtig hoe Bullen dit verwerkt heeft. De personages hebben ook allemaal de juiste diepgang en inhoud. Uiteraard heeft de één een grotere rol dan de ander, maar dat merk je ook duidelijk aan de uitwerking van gevoelens en achtergrond.

Dit verhaal maakt verder heel duidelijk hoe snel roddels de wereld in geholpen worden. Hoeveel aannames men doet, die helemaal niet waar blijken te zijn. Dit drukt mezelf ook weer met de neus op de feiten: iedereen maakt zich hier wel eens schuldig aan, ook ik. Dat is soms best confronterend. In dit verhaal worden de gevolgen van een roddel natuurlijk heel erg uitvergroot, maar dat maakt de boodschap wel pijnlijk duidelijk: wie vertrouw je en ben je dat vertrouwen ook waard? Ben jij zelf te vertrouwen?

Al met al vind ik dit dus geen uitgekauwd of standaard verhaal over vreemdgaan. Het is veel breder, alles draait om vertrouwen en loyaliteit. Mike Bullen heeft het heel smaakvol verteld, met de nodige humor en overdrijving. Hij belicht het onderwerp ook vanuit verschillende invalshoeken door de mening van alle volwassen personages te vertellen. Zo maakt hij duidelijk dat er altijd meerdere kanten aan een verhaal zitten en dat iedereen anders met problemen omgaat. Voor mij 4 sterren op de schaal van 5!