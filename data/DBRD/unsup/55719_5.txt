4,5 sterren
De prachtige kleurrijke cover van Yin en Yang trekt als een magneet. Een sterke blikvanger op conto van de getalenteerde illustrator Ingrid van der Knaap. Haar prachtige zwart-wit tekeningen in het boek staan in volstrekte harmonie met het verhaal van Nienke Pool, dat is gesitueerd in het magische Chinese Keizerrijk.

Yin en Yang begint en eindigt als een sprookje: 'En in het begin was er een ei' tot aan 'Eind goed, al goed?' Maar daar waar sprookjes uit fantasie zijn ontsproten, is Yin en Yang een mix tussen feiten en fictie (faction).

"... Yin en Yang kwamen ooit uit een reusachtig ei. Alles zat vroeger door elkaar, de wereld bestond nog helemaal niet en er waren zelfs geen mensen. ... Op een dag sprong de heilige Pangu uit het scheppingsei en het reusachtige gevaarte kraakte helemaal open, waardoor de hele wereld er zomaar uitstroomde. ..."
Dit is de insteek van het verhaal waarin het meisje Mayka-Ling, samen met haar grote familie, magische avonturen beleeft die zijn samengesmolten met historische feiten.

Vaak zijn dikke boeken met kleine letters struikelblokken voor jonge lezers. Daar is hier goed over nagedacht, het boek telt 53 bladzijden en is voorzien van een groot lettertype. Dit zal ongetwijfeld de drempel voor de jonge lezer (vanaf ongeveer 10 jaar) verlagen. Ik heb overigens, als volwassen en doorgewinterde lezer, ook bijzonder genoten van Yin en Yang door de fijne en originele manier van vertellen en de fraaie illustraties. Doordat ze in zwart-wit zijn afgebeeld stralen ze kracht en eenvoud uit waardoor ze het verhaal versterken.

Ondanks de geringe dikte van het boek zijn er flink wat thema's in het verhaal verweven. Denk aan het verschil in vrijheid en opvoeding tussen jongens en meisjes, jaloezie, afgunst en opoffering, maar ook de opkomst van handel met buitenlanders, verboden liefde en zelfs wat geweld. Dit laatste kan door jonge kinderen wellicht als heftig worden ervaren, uiteraard afhankelijk van hun incasseringsvermogen.