- Een échte psychologische thriller, niet slechts een kreet op de cover.
- Het thema is verkrachting. Lees je daar liever niet over, laat dit boek dan aan je voorbijgaan.
- Theorieën rond psychiatrie en psychologie vormen een groot bestanddeel van het boek. De psychiater, Alan Forrester, is de verteller; zíjn perspectief wordt de lezer voorgeschoteld.
- Het is een 'achteraf'-verhaal: herinneringen en feiten, zoals ze de psychiater bereikt hebben. En die herinneringen ... daar draait het allemaal om.
- Tip: Lees ook het nawoord.

Jenny Kramer, 16 jaar, is verkracht. Een uur lang. De mensen om haar heen besluiten haar te laten behandelen, zodat de verkrachting uit haar geheugen gewist wordt. Haar brein is inderdaad de vreselijke gebeurtenis vergeten, maar haar lichaam niet. En het brein is net de harde schijf van een computer: ook al zijn gegevens gewist, ze kunnen teruggehaald worden. Áls iemand daar belang bij heeft ... Bijvoorbeeld om de verkrachter op te sporen, want aan hem heeft Jenny ook geen herinnering meer, hij loopt vrij rond.

De bezoeken van Jenny aan de psychiater zijn een spannend proces. Alans theorieën zijn intrigerend, mits je interesse hebt voor de materie. Zo verafschuwt hij bijvoorbeeld relatietherapie en van amateurpsychologen moet hij ook niets hebben.

- quote -
"Vreselijk vind ik het, die amateurpsychologen die beweren dat de beste remedie bij een trauma is om je gewone leven weer op te pakken. Dat is een oudewijvenpraatje, als ik het zo politiek incorrect mag uitdrukken. Op een bepaald moment zou het weer goed zijn voor Jenny. Maar niet voordat ze haar werk met mij had afgerond. Tot nu toe had het haar ook bepaald geen goed gedaan, immers. Heb je weleens geprobeerd om je te concentreren op je werk nadat je vreselijk nieuws had gekregen? Of juist heel leuk nieuws? Wat doe je in zo'n geval? Ga je naar buiten om een sigaret te roken of je vrouw te bellen, of te huilen of op en neer te springen? Wat je in elk geval niet doet is aan je bureau blijven zitten om je weer op je werk te storten."
- einde quote -

'Niet alles is vergeten' gaat niet alleen over Jenny, maar ook over de impact van de verkrachting op de rest van het gezin. Moeder Charlotte en vader Tom leven evenals Jenny in een hel. De wending tegen het einde van het boek komt knap onverwacht en heeft mij ertoe aangezet vele passages nogmaals te lezen. De herlezing raakte me nog meer dan de eerste lezing, reden om de vier sterren die ik in gedachten had te wijzigen in vijf. Dit boek blijft hangen en heeft het verdiend.

Ik heb van 'Niet alles is vergeten' genoten. Het komt binnen, zeg maar, en moet na lezing bezinken. Geen verhaal om even vlot weg te lezen, je moet je erop concentreren, je kop erbij houden. Prachtig geschreven. Mooi van compositie, maar soms moet je opletten over wie het gaat en in welke periode. Compliment aan Wendy Walker, wier debuutthriller dit is. Ik kijk uit naar volgend werk van de auteur.
Warner Bros heeft de filmrechten van 'All is not forgotten' verworven.

[spanning 4, plot 5, schrijfstijl 5, leesplezier 5, originaliteit 5, psychologie 5]