De triomfboog van het Jubelpark in Brussel siert de cover. Een zeer toepasselijk en herkenbaar beeld in Brussel. Hierachter gaat een verhaal schuil over de hedendaagse politiek en de bijhorende intriges, machtspelletjes en geheimen.
Het is duidelijk dat het verhaal zich in Brussel, het hart van Europa afspeelt.

Ieder hoofdstuk wordt verteld vanuit het perspectief van één van de hoofdpersonages. Dit geeft een zeer aangename wisselwerking. Je voelt als lezer hoe de personages denken en voelen, maar ook de onderlinge wisselwerking en de onderlinge spanningen.
Hierdoor bouwt het verhaal zich op door middel van korte hoofdstukken. Dit heeft een zeer positieve invloed op de opbouw en het verloop van het verhaal.
Maar je moet als lezer ook goed je aandacht erbij houden, aangezien de ik- persoon steeds wisselt, ook duurde het even voor de verschillende namen van de personages een plaats hadden gevonden. Zeker in het begin moest ik af en toe een aantal pagina’s terugbladeren om het overzicht te behouden.
Het is een verhaal van machtsgebruik, van politieke spelletjes, van onrust, van manipulatie. Het is zeer duidelijk dat de schrijvers van wanten weten. De lijn tussen fictie en realiteit is soms zeer dun.
Het is echter geen boek waardoor je op het puntje van je stoel gaat zitten van de spanning. Langs de andere kant word je wel telkens opnieuw verrast door opmerkelijke situaties en ‘politiek correcte’ oplossingen hiervoor.
De auteurs zijn erin geslaagd om met kennis van zaken een sterk verhaal neer te schrijven over intriges, machtsmisbruik en het verliezen van vertrouwen.
Doorheen het boek merk je wel dat de auteurs soms nog op zoek zijn naar het juiste perspectief. Er is een aanzienlijk verschil in het level van detail tussen de eerste en de laatste hoofdstukken. In het begin verliezen ze zich soms in een teveel aan detail, terwijl, naar mijn gevoel, het einde wat gedetailleerder had gemogen.
De ontknoping ligt dan weer helemaal in de lijn van de verwachting. Een verrassend maar politiek einde.
Vol verwachting kijk ik uit naar een volgend boek van dit schrijversduo.