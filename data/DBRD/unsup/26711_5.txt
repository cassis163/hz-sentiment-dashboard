Chinouk Thijssen is met het eerste deel in de trilogie Truth or Dance niet meer aan haar proefstuk toe. Met Fataal Spel wist ze al heel wat liefhebbers van Young Adult-boeken te overtuigen en met deze nieuwste publicatie gaat ze verder op het ingeslagen pad. In Truth or Dance beschrijft de auteur haar grote liefde voor ballet en koppelt ze die meteen aan de grootste nachtmerrie voor haar hoofdrolspeelsters. Terwijl het plot leest als een hoogwaardige thriller, vormt de achtergrond van het hele balletgebeuren voor een frisse toets dat het verhaal net dat beetje meer diepgang geeft om zich van soortgenoten uit het genre te onderscheiden. Zelfs voor lezers die helemaal niets met ballet gemeen hebben, blijft de plot ten allen tijde boeien en biedt de verhaallijn een inkijkje achter de schermen van de balletschool. De termen worden overigens niet alleen in het verhaal geduid, maar de schrijfster heeft ook een overzichtelijke woordenlijst aan het boek toegevoegd, zodat de lezers zonder kennis van ballet, ook snappen wat een bepaalde houding of term inhoudt. Voor volwassen lezers zal de probleemstelling waarmee de protagonisten worden geconfronteerd net iets te vlot verlopen en gaan India en haar vriendinnen wel heel makkelijk in de opzet van de antagonist mee, maar elke ouder van een tienermeid kan begrijpen hoe dergelijke situaties zich kunnen voordoen, en zal het plot uiterst aannemelijk lijken. (oh ja, ik ben er één van) Thijssen schrijft met een zeer vlotte pen en hanteert een aangenaam verhaaltempo. Elke gebeurtenis in het boek is functioneel en stuwt de personages naar een netjes gestructureerde climax toe. Niet alle personages zijn van evenveel diepgang voorzien, maar krijgen een karakteruitbouw die bij hun rol binnen het verhaal past. Bij het lezen van Truth or Dance, wordt de indruk gewekt dat de schrijfster al jaren ervaring heeft in het genre en al een uitgebreid palmares heeft opgebouwd en dat is knap. Ik kijk alvast vol verlangen uit naar het tweede deel in de reeks en heb hele hoge verwachtingen voor deze schrijfster.