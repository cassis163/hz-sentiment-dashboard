“Zondagochtend breekt aan” is het zevende deel over psychotherapeute Frieda Klein van Nicci French. Dit deel gaat verder waar het zesde deel eindigde: Frieda vindt een stinkend lijk onder de vloer in haar eigen huis. Het blijkt het lichaam te zijn van privédetective Bruce Springer aan wie Frieda gevraagd had om voor haar op zoek te gaan naar de moordenaar Dean Reeve. De politie denkt dat Dean Reeve al jaren geleden zelfmoord heeft gepleegd terwijl Frieda zeker weet dat hij nog leeft en steeds in haar persoonlijke leven binnendringt. De politie opent het onderzoek naar Reeve weer. Frieda denkt dat Reeve haar een boodschap heeft willen geven: dit krijg je ervan als je me zoekt.

Als Frieda haar verhaal in de openbaarheid brengt heeft dit grote gevolgen voor haar familie en vrienden. In dit boek staat het vriendengroepje van Frieda centraal: haar nichtje Chloë, haar schoonzus Olivia, Jack, de Oekraïense klusser Josef en zijn zoontje, Reuben, Karlsson en Yvette. Sommige van hen maken iets verschrikkelijks mee. Is het Dean Reeve die dit op zijn geweten heeft? En wat is zijn boodschap dan?

Dit deel is niet het spannendste deel uit de reeks toch is er continue een bepaalde beklemmende sfeer voelbaar. De karakters van Frieda en haar vrienden en familie zijn mooi uitgewerkt. Het is een apart groepje mensen bij elkaar met zulke verschillende personages. Het boek leest soepeltjes, je wordt als lezer snel het verhaal in getrokken. Toch wordt het nergens zó spannend dat je op het puntje van je stoel gaat zitten. Het einde is niet zo spectaculair als het einde van het zesde deel, een beetje jammer. Het achtste deel in deze serie zal het laatste deel zijn. Ik kijk uit naar de totale ontknoping van deze reeks!