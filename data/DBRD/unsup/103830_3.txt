Matthias Altenburg (1958), studeerde literatuurwetenschap en kunstgeschiedenis. Naast schrijver is hij journalist, essayist en recensent. Hij schreef een aantal romans, maar pas in 2004 schreef hij, onder het pseudoniem Jan Seghers, zijn eerste misdaadroman, Een al te mooi meisje. De bruid in de sneeuw is de tweede misdaadroman die van zijn hand is verschenen.
Tandarts Gabriele Hasler wordt  op een avond opgewacht door een onbekende man die bij Gabriele tóch een herinnering opwekt. Hij duwt haar de gang in, loopt achter haar aan en doet de deur achter zich op slot. De volgende ochtend ziet een van de passagiers uit een trein die halt houdt, een lichaam naast een vrijstaand huis liggen. Het blijkt de vermoorde Gabriele te zijn. De aanblik van haar lichaam wekt bij commissaris Robert Marthaler grote afschuw op. Uit nader onderzoek blijkt dat zij gemarteld en uiteindelijk gewurgd is. Een moord met een sadistisch, seksueel motief. Als later ook nog blijkt dat er zich op het lichaam van Gabriele oude brandwonden en boei- en wurgingssporen bevinden, wordt voor Robert Marthaler het mysterie nóg groter. Als er later nog enkele vrouwen vermoord worden, komt het team van Robert Marthaler onder zware druk te staan. Men is er van overtuigd dat de moordenaar door zal gaan met moorden. Uiteindelijk komt er schot in de zaak nadat zich twee getuigen gemeld hebben. Het verhaal krijgt een onverwachte ontknoping met een dader uit onverwachte hoek.
Het boek is in een prettige stijl geschreven. De hoofdpersoon Robert Marthaler komt op de lezer sympathiek over, mede door het feit dat hij zo menselijk wordt neergezet. Aan de andere kant wordt dit té vaak té ver doorgedreven, waardoor je niet altijd het idee hebt dat je een misdaadroman aan het lezen bent. De spanning wordt hierdoor zo nu en dan iets te veel weggehaald uit het verhaal. Vooral de periode waarin Marthaler tijdelijk van de zaak wordt gehaald, zijn ouders en oude vrienden gaat opzoeken en veel door Frankfurt en omgeving ronddwaalt, wordt gedetailleerd en uitgebreid beschreven, alsmede de verhouding met Tereza, zijn Tsjechische vriendin. Het verdere verloop van het onderzoek naar de moord komt dan ietwat in de vergetelheid terecht en pas de laatste 100 paginas wordt het verhaal weer opgepakt en komt de spanning in volle hevigheid terug.
In het boek komt, naast de beschrijving van een aantal lugubere moordzaken, het psychisch gestoorde gedrag van de moordenaar en de vertwijfeling van Robert Marthaler, die zich van hem meester maakt als er niet echt schot in de zaak komt, uitgebreid aan bod. Dit alles in een combinatie van drama, menselijkheid en liefde.
Het boek is realistisch geschreven en levert een aantal momenten en beschrijvingen op waarin iedere lezer zich zal kunnen herkennen. Dit wordt mede bereikt doordat er veel aandacht wordt besteed aan de beschrijving van de privé-levens van de personen die in het boek voorkomen.
De schrijver zet je in het begin van het boek op een bepaald spoor, mogelijke daders worden verdacht gemaakt en als lezer ben je geneigd hier snel in mee te gaan. Dan komt de ontknoping  en de ontmaskering van de dader toch nog als een verrassing. Al met al een goed geschreven boek, dat helaas nét iets te veel spanning mist om een echt goede thriller te zijn.