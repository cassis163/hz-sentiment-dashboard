Na Lichte Jaren en Aftellen, is Verwarring het derde deel van de Cazalets kronieken. Het is lastig om deel 3 als op zichzelf staand verhaal te beschouwen: zonder voorkennis uit deel 1 en 2 wordt het moeilijk om het wel en wee van de hoofdpersonages goed te volgen. De stamboom vormt een praktisch hulpmiddel.
In dit waarschijnlijk één na laatste deel ( het is nog niet duidelijk of deel 5 ook in Nederlandse vertaling uitgebracht gaat worden), leidt auteur Elizabeth Jane Howard de Cazalets door de laatste jaren van WOII. Met name de drie kleindochters van William en Kitty Cazalet worden gevolgd in hun verdere ontwikkeling van naïeve meisjes tot jongvolwassen vrouwen. Het gemis aan ouderlijke ondersteuning en de heftige laatste oorlogsjaren dragen eraan bij dat het volwassen worden van Louise, Polly en Clary een pijnlijk proces is.
De hoofdstukken over de drie jongedames worden afgewisseld met een stortvloed aan informatie over de andere familieleden. De vele intriges waarmee de lezer wordt geconfronteerd, maken dat niet alleen de Cazalets, maar ook de lezer in verwarring raakt. Net als in de voorgaande delen wordt er getrouwd, liefgehad, vreemdgegaan en gestorven.
Het is Howard ook in dit derde deel gelukt om een boeiend beeld te schetsen van een familie die reikhalzend uitkijkt naar het einde van de oorlog. Of dan alle verwachtingen op een nieuw leven zullen worden waargemaakt, zal blijken in deel vier: Bevrijding.