Of, ‘denk aan je eigen sterfdag’. Het boek ‘Memento’ van Emelie Schepp, dat tevens haar debuut is, kan geen betere titel op de cover hebben staan. Het verwoordt letterlijk wat er in de binnenzijde uitvoerig beschreven staat. En het mag toeval zijn maar hoe actueler kan welk onderwerp zijn dan op dit moment het vluchtelingenprobleem is waar heel Europa onder zucht.

Het is een behoorlijke schok als Zweden wordt opgeschrikt door het bericht dat het hoofd van de immigratiedienst, Hans Juhlén, is vermoord. Alle lampen in het land gaan op ‘rood’ en inspecteur Henrik Levin en rechercheur Maria (Mia) Bolander, weten waar ze hun tanden in kunnen zetten.
Jana Berzelius wordt als Officier van Justitie onderzoeksleider, zwaarder geschut als dit trio is momenteel niet voorhanden. Naarmate het onderzoek tergend langzaam vordert, komt het speurdersteam erachter dat de daders wellicht in een heel andere hoek gezocht moeten worden dan de gebruikelijke familie-, vrienden- en kennissenkring. Jana Berzelius zoekt haar persoonlijke onderzoekspad dat wordt ingegeven en gevoed door sluimerende herinneringen die bij haar naar boven komen.

Met ‘Memento’ heeft de Zweedse auteur Emelie Schepp een dijk van een debuut op de markt gebracht. Het verhaal legt een relatie naar het vluchtelingenprobleem en laat op schrijnende wijze het lot van, met name, jonge kinderen zien. Schepp heeft niet alleen een scherpe pen, ze toont tevens aan dat ze over een uitermate talent beschikt om feiten en fictie op een uitzonderlijke wijze met elkaar te mixen.
In 'Memento' is een behoorlijke dikke en strakke spanningslijn geïntegreerd zoals liefhebbers van het spannende boek dat zo graag zien.
Met in cursief gedrukte tekst een aantal belangrijke flash backs die er niet om liegen, van een van de personages die onmisbaar zijn voor de volledigheid van het verhaal.
‘Memento’ kan als ‘Dé terechte thrillersensatie uit Zweden’ worden aangemerkt, exact zoals het op de cover staat vermeld.
Opmerkingen van andere lezers als zou het over de top zijn, moeten hier worden genuanceerd want zij moeten zich nu maar eens goed afvragen of het hele Europese vluchtelingeprobleem niet over de top is.
De personages zijn het in ieder geval niet, op een realistische wijze naast het probleem gepositioneerd en door Schepp menselijk gemaakt door de persoonlijke verdiepingen die ze er aan geeft. De succestoer van deze jonge auteur kan voortdenderen.

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 4 sterren