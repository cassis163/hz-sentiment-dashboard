Ik vond het geen slecht boek, maar het was ook niet geweldig. Boeiend genoeg om het achter elkaar uit te lezen, maar echt spannend werd het nergens. Dat komt ook doordat het tweede deel een herhaling is. Min of meer als in boeken waarin de scherpzinnige speurder aan het eind samenvat hoe het allemaal precies gebeurd is. Alleen gaat het dan hoogstens om een paar bladzijden, en hier beslaat het de helft van het boek. Ten slotte gaat dan de handeling verder dan in het eerste deel en lijkt het toch nog spannend te worden, maar voor je het weet heb je de ontknoping gehad, die overigens nogal voorspelbaar is. Om de plot niet te verraden zal ik het vaag houden, maar bij de ontknoping nemen sommige personen onwaarschijnlijk grote risico's, zeker gezien wat er eerder is gebeurd, wat het ook nogal ongeloofwaardig maakt. Maar zoals ik al zei, ondanks deze kritiek is het geen slecht boek, maar je moet niet verwachten dat het je slaaprust zal kosten.