Kwijt van Anja Feliers

Josje, een blind meisje van zeven, die ’s nachts bezoek krijgt van een engel die haar vast houdt…
Sylvie, haar moeder, een bekende Vlaamse radiostem en model die een verontrustend telefoontje krijgt over de dood van haar moeder…
Kathleen, hun psychologe, die weer valt voor een oude vlam…
De perfecte basis voor een thriller die van begin tot eind spannend is en de lezer weet te boeien. Anja Feliers heeft een aantal zeer sterke en goed uitgewerkte karakters neer weten ze zetten die de lezer naarmate het verhaal vordert beter leert kennen. Behalve dat de karakters sterk zijn hebben ze ook allemaal hun zwakke punten waardoor de lezer meer sympathie voor ze krijgt. De hoofdpersonages zijn allemaal iets ‘kwijt’: Josje is op jonge leeftijd haar zicht, door een ongelukje, kwijt geraakt, Sylvia en haar zus Xanne zijn al jong hun moeder Elise kwijtgeraakt door zelfmoord en Kathleen is ook haar moeder jong verloren en staat op het punt haar huwelijk kwijt te raken. Naast het thema kwijt speelt het hebben van een geheim een grote rol in het verhaal. Hoe meer van de geheimen aan de lezer wordt onthuld hoe duidelijker alles wordt, alleen het waarom blijft tot het einde toe een raadsel en daarom is het boek tot de laatste bladzijde spannend.
Plotwendingen, het mondjesmaat op bouwen van spanning, de makkelijke schrijfstijl en de sympathieke personages zorgen voor een spannend, boeiend en meeslepend boek dat moeilijk weg te leggen is. Kwijt wil je alles behalve kwijt. Met 4,5 ster een echte aanrader.