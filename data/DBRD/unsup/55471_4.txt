Een mooi sfeervol prentenboek over anders zijn, vriendschap, bang zijn voor iets en vooral helpen.

Snip is een gewoon vogeltje dat niet kan vliegen. Andere vogels kunnen wel in een boom vliegen als ze verstoppertje spelen of in de herfst weggaan om te overwinteren.
Snip blijft achter bij andere dieren in het bos. Hij ontdekt dat hij kan helpen als zij een probleempje hebben, maar ook dat zij, niet vogels, vrienden kunnen zijn. En dan....is hij ook anders gewoon?

In dit oblong prentenboek zijn de mooie illustraties op het eerste gezicht wat somber, maar als je de tekst erbij gaat lezen sluit het ene bij het andere geweldig goed aan. De seizoenen en emoties komen tot uitdrukking in de kleuren. Ook zie je dan weer een nieuw detail van dit lieve parmantige vogeltje Snip.

De vele thema's en hoeveelheid tekst maken dit boek zeer bruikbaar voor de hele onderbouw van de basisschool, maar een docent van de bovenbouw zou Snip ook zomaar kunnen gebruiken bij voorvallen in de groep. Of een idee voor een creatieve opdracht?

Kortom: ik ben fan van Snip!