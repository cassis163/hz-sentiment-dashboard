In 1995 verscheen bij Uitgeverij Elmar Meestermagiër – Sperling, het debuut van W.J. Maryson, de schrijversnaam van de Nederlander Wim Stolk. Elmar was een kleine uitgeverij, zonder fantasy in het fonds, maar waagde het meteen met een reeks van vijf boeken, waarvan Meestermagiër – Sperling het eerste deel was. Al was het heel mooi uitgegeven, kwam er een vertaling in het Duits en volgde in 1996 het al even mooi vormgegeven tweede deel Meestermagiër – Emaendor, toch wist Elmar geen plaats op de fantasymarkt te veroveren. Dit leidde tot Maryson’s transfer naar de uitgeverij Meulenhoff, die niet alleen binnenkort het derde deel van de reeks publiceert, maar ook de eerste twee delen opnieuw heeft uitgebracht. Dat Meulenhoff hiertoe heeft besloten, terwijl de uitgaven van Elmar nog te koop zijn, toont een groot vertrouwen in de schrijverstoekomst van Maryson, al is deze tweede druk soberder dan de eerste. In Meestermagiër – Het eerste zwaard: Sperling zijn de verschillen met de eerste druk bij Elmar marginaal: de tekeningen van Marie van der Toolen zijn verdwenen, de hoofd-stukken hebben titels gekregen en uit het Compendium is de samenvatting van de queeste verdwenen.
De jonge, wat dromerige Jyll, lid van het steppenvolk, ontdekt de Steen van Gauzio en de Wal. Hij heeft er een ontmoeting met Arrahed, een van de meestermagiërs. De magiër van zijn eigen volk duidt dit als een teken, voorspeld door de overleveringen, en geeft aan dat Jyll met acht reisgenoten op weg moet gaan om de vijf Aartszwaarden en het Boek van Kennis te vinden. Alleen zo kan het Kwaad dat de wereld bedreigt en dat de vlakten van het volk doet uitdrogen, worden weerstaan. Een gezelschap van negen gaat op weg, voorbij de Steen van Gauzio, door de Geestvelden, in de richting van de Wal, het Hyurgish-gebergte. Al snel blijkt dat het Kwaad daadwerkelijk zijn macht over de wereld aan het vergroten is en dat het de jonge Jyll als een gevaarlijke tegenstander ziet. Gelukkig vindt het gezel¬schap ook medestanders: de aardvolken van de Alvii en de Daith. Natuurlijk vindt Jyll het eerste zwaard, maar dat de weg daarheen niet altijd makkelijk is, kan de lezer zelf vaststellen.
Rechtvaardigt Meestermagiër – Het eerste zwaard: Sperling het grote vertrouwen van de uitgever?
Ja. Maryson mist weliswaar nog de vaart van Raymond Feist of de complexiteit en intensiteit van Robin Hobb, om me tot twee van zijn fonds¬genoten te beperken, maar hij overtreft een fiks aantal boeken van internationaal gerenommeerde fantasy-auteurs. Het verhaal boeit meer dan voldoende om nieuwsgierig te zijn naar het vervolg. En dat voor een debuut van een Nederlandstalige auteur!