Al een paar jaar lang volg ik Hank Green, de schrijver van dit boek, via YouTube en toen ik hoorde dat nu ook Hank een boek ging schrijven, wist ik dat ik het boek moest en zal lezen. Inmiddels heb ik het boek gelezen en wat was dit toch een verassend goed en uniek boek. Voordat ik het boek las, wist ik niet wat ik kon verwachten en wilde ik het alleen lezen omdat het geschreven is door Hank Green. Een zeer opmerkelijk verschijnsel was alles behalve een tegenvaller.

Het boek gaat over een jongvolwassen April May die in Manhattan, New York woont. Als April na een late werkdienst naar huis loopt, komt ze een grote verassing tegen die haar hele leven op z’n kop zet. April is namelijk de eerste persoon die een Carl ziet en op camera heeft vastgelegd. De Carls zijn soort robotachtige standbeelden die boven de grond zweven. Over de hele wereld zijn deze standbeelden verschenen en niemand weet waar ze vandaan komen. Dat de standbeelden zweven is niet het enige eigenaardige aspect van de kunstwerken. Niemand kan bijvoorbeeld een Carl verplaatsen of beschadigen en daarnaast zorgen deze eigenaardige kunstwerken er in eens voor dat mensen raar gaan dromen. Deze dromen lijken haast wel een spel of lijken een aanwijzing te hebben waarom deze Carls nou naar onze aarde zijn gekomen. Als April en haar vrienden besluiten om erachter te komen wat deze Carls nou precies zijn en waarom ze opeens over de hele wereld zijn verschenen, komt ze in een hele wereld terecht van roem en bekendheid. Het is echter de vraag of het April lukt om het geheim van de Carls te ontrafelen en zou er echt de mogelijkheid zijn dat deze kunstwerken gemaakt zijn door buitenaardse wezens en niet van onze planeet vandaan komen?

Ik vond dat het boek erg veel goede aspecten had. Eén van deze aspecten is dat ik het erg mooi vond hoe Hank Green het liet zien hoe het is om beroemd te zijn. Ik vond dit heel erg mooi weergeven en natuurlijk heeft de schrijver hier zelf ook ervaring mee, omdat hij o.a. op YouTube filmpjes maakt. Een zeer opmerkelijke verschijning is een erg persoonlijk boek en je kan zeker zien dat het vanuit eigen ervaring is geschreven. Daarnaast vond ik het ook erg mooi om te lezen dat beroemdheid inderdaad mensen kan veranderen en dat het ook naar iemands hoofd kan stijgen. Op mij kwam dit heel realistisch over, wat ik erg waardeerde. Ook vond ik de schrijfstijl van Green erg prettig om te lezen. Het boek las gemakkelijk weg en de pagina’s vlogen zo voorbij. Ik kon het ook erg waarderen dat het een boek een grappige en sarcastische toon had. Ik vind het altijd leuk als een boek er een beetje humor in stopt en dit was zeker weten mijn soort humor. Bovendien vond ik het ook erg grappig hoe onze hoofdpersoon, April, soms de vierde wand doorbrak. Ik vond het echt geweldig hoe ze soms de lezers aansprak en commentaar gaf op haar eigen acties en dat ze niet altijd juist gehandeld had. Ik vond dit erg leuk, omdat het niet vaak voorkomt dat de hoofdpersoon de lezers aanspreekt en dit maakt het boek zeker weten ook origineler. Het hele mysterie aspect van waar de Carls vandaan kwamen, vond ik geweldig en heel erg verrassend. Ik wist nooit waar het verhaal heen ging en met smart zat ik te wachten op het antwoord of de Carls echt gemaakt waren door Aliens.

Alle personages van het boek vond ik erg interessant, maar ik denk dat het hoofdpersoon toch wel mijn favoriete personage was. Ik vond erg indrukwekkend om te lezen hoe April als personage ontwikkelde, groeide en veranderde. Op het einde van het verhaal had ze dan ook echt een hele groei doorgemaakt en was ze een heel ander persoon dan in het begin van het verhaal. Ik vind het altijd fijn als schrijvers ervoor zorgen dat hun personages zich blijven ontwikkelen en dit heeft Hank Green zeker weten gedaan. Ik vond het prachtig om te lezen hoe mensen niet perfect zijn en iedereen fouten kan maken. Om deze redenen voelde April als een echt persoon, alsof ik haar in het echt tegen kon komen. Daarnaast kon ik haar vleugje sarcasme erg waarderen en vond ik het geweldig dat ze een hobby en passie had voor kunst. In mijn ogen mogen boeken wel vaker een hobby of passie in een verhaal bespreken. Hobby’s en passies van een personages maken het verhaal allen maar levendiger.

Een zeer opmerkelijk verschijnsel is zeker niet een boek dat perfect is. Er waren zeker een paar dingen die ik minder leuk aan dit boek vond. Zo vond ik het bijvoorbeeld niet leuk hoe April doordraafde over haar hele beroemdheid status en dat het verhaal soms een beetje onrealistisch was. Ik vond het zelf bijvoorbeeld erg gek dat de president van Amerika April ging bellen en dat het telefoontje zo gemakkelijk verliep. Ik denk dat je in het echte leven niet zo snel een telefoontje van de president of minister president kan verwachten. Ik vond het ook niet leuk hoe bepaalde personages omgingen met de biseksualiteit van April. Haar geaardheid was op zichzelf goed beschreven en voelde realistisch aan, maar de manier waarop sommige personages er mee omgingen stond mij niet aan. Het is natuurlijk logisch dat niet iedereen positief reageert op iemands geaardheid, maar ik had liever gewild dat April gewoon biseksueel kon zijn en zich niet hoefde voor te doen als een lesbische vrouw. Voor de rest had ik niet echt iets op het boek aan te merken. Ik vond het vooral heel erg leuk en interessant om te lezen. Daarnaast is dit boek zo erg origineel en uniek en had ik nog nooit zo iets als dit boek gelezen.

Kortom ik raad het boek zeker aan als je iets unieks en aparts wil lezen. Dit boek leest zo snel en gemakkelijk weg en het is ook iets wat ik nog nooit eerder heb gelezen. Een zeer opmerkelijk verschijnsel is vooral een erg origineel boek met grappige momenten die je aan het denken zetten. Een echte aanrader dus. Ik hoop heel erg dat Hank nog een boek gaat schrijven, want ik wil nu alleen maar meer van zijn werk lezen. Ik zou graag ook nog HarperCollins NL willen bedanken dat ik dit boek van hun mocht lezen en reviewen!


Informatie over het boek zelf:
Titel: Een zeer opmerkelijk verschijnsel
Schrijver: Hank Green
Uitgeverij: HarperCollins
verschenen: Oktober 2018
Genre: Fictie (realistische fictie) met een vleugje mysterie