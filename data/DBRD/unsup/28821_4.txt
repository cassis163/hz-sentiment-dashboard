Het verhaal van Soms Lieg Ik begint met Amber. Ze wordt wakker in een ziekenhuisbed en ze kan zich niet herinneren hoe ze daar is gekomen. Ze kan horen wat er om haar heen gebeurt, maar ze kan haar ogen niet openen, haar lichaam niet bewegen en ze kan niet praten. Ze ligt in coma en ze probeert er achter te komen wat er met haar is gebeurd.

Als lezer ontdek je Amber’s verhaal via verschillende verhaallijnen; “Nu”, waar Amber in coma ligt en ze probeert te begrijpen wat er om haar heen gebeurt; “Eerder”, waar Amber de gebeurtenissen in de week voorafgaand aan haar coma reconstrueert; en “Vroeger”, waar je als lezer een dagboek uit Amber’s kindertijd leest.

Terwijl je Amber leert kennen, maak je ook kennis met Amber’s man Paul en haar zus Claire. Paul en Claire bezoeken Amber in het ziekenhuis, maar ze geven geen verdere informatie over hoe Amber in haar coma terecht is gekomen.

Dit boek .. Ik wil niet teveel zeggen over het verhaal en spoilers weggeven. Hoe minder je weet, hoe beter. Dit is een psychologische thriller vol doordachte en zeer slim geschreven wendingen en twists. De plot verraste me meerdere keren en ik kon het boek niet wegleggen. Ik raad Soms Lieg Ik aan lezers aan die van een goede psychologische thriller en onbetrouwbare personages houden.

4.5 van de 5 sterren.