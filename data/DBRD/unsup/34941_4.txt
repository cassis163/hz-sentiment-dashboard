Naast de vakantiethrillers volgen ook de boeken uit de ‘G’ serie elkaar snel op. Ongeveer een jaar na het verschijnen van het eerste boek is er al een derde deel onder de naam Stille Nacht.

In dit boek gaat Sanne Romeijn undercover bij het bedrijf achter de datingsite Dare2Date als een seriemoordenaar het gemunt lijkt te hebben op vrouwen die via deze weg de liefde zoeken.
Agente Sanne Romeijn gaat wederom under cover. Dit keer als medewerker van het bedrijf Dare2Date om verdachte profielen in de gaten te kunnen houden. Daarnaast spreekt ze af met de mogelijke verdachten om er op die manier achter te komen wie de moordenaar is.

Anders dan in de twee voorgaande boeken krijg je nu ook een beeld van wie Sanne Romeijn eigenlijk is. Waar het in de vorige boeken nogal oppervlakkig bleef en de details vooral over de gecreëerde under cover identiteit gingen, lees je nu ook over kwesties uit haar privéleven, haar moeder en haar vriendinnen.

Dat is niet het enige verschil met de andere delen uit de serie. Het plot is beter uitgewerkt en het einde geeft geen onbevredigend gevoel meer. De lezer krijgt nu niet meer het gevoel dat het einde afgeraffeld is. Stille Nacht is dan ook zonder twijfel het bestel deel uit de hele serie en ik kijk dan ook zeer uit naar eventuele vervolgdelen.