In dit nieuwste boek duiken we met Dan Brown de historie in, op zoek naar de oorsprong van ons bestaan. Het verhaal speelt zich deze keer af in Spanje. Kunst, Cultuur, Architectuur, Wetenschap en Religie komen uitgebreid aan bod.

Hoofdpersoon Robert Langdon, hoogleraar kunstgeschiedenis en symboliek, wordt uitgenodigd door Edmond Kirsch, een zeer gewaardeerde futurist, bekend van vele hightech uitvindingen. Kirsch doet er zeer geheimzinnig over, maar hij wil een bijzondere presentatie houden in het Guggenheim Museum in Bilbao over een enorme ontdekking die de wereld op zijn grondvesten zal doen trillen en het leven van velen blijvend zal veranderen, voorspelt hij. Waar komen we vandaan, waar gaan we naar toe is zijn thema. De avondpresentatie zal via live streaming op internet verlopen zodat overal ter wereld vele miljoenen mensen tegelijk kunnen meekijken. Langdon, die in het verleden al vaker samenwerkte met de futurist en tevens oude vriend van Kirsch is, heeft min of meer ook zijdelings met Edmonds ontdekking te maken, gaat op de uitnodiging in en vertrekt naar Bilbao. Echter op de avond van de presentatie, vlak voor de ontdekking wereldkundig wordt gemaakt, gaat het gruwelijk mis. Langdon ontvlucht Bilbao met Ambra Vidal, museum directrice en toekomstige echtgenote van kroonprins Julian van Spanje, om samen een geheimzinnige code te zoeken waarmee ze alsnog Kirsch schokkende ontdekking hopen te openbaren. Langdon en Vidal moeten zich daarvoor begeven op de donkere paden van verborgen geschiedenissen, religies en de nodige vijanden ontwijken. Moderne kunst en raadselachtige symbolen helpen daarbij hun weg te zoeken.

Een thriller van formaat. Veel geschiedenis, kunst, architectuur en wetenschap. Hoewel de moderne technologie in het boek een belangrijke rol speelt en ook absoluut nodig was om het verhaal te maken tot wat het is, was de uitgebreide informatie en de vele moeilijke woorden soms wel wat veel van het goede en voor een leek niet altijd te volgen. Daarbij speelt er ook nog een derde persoon, die als een rode lijn door het verhaal loopt, min of meer een hoofdrol. Namelijk de zelfdenkende computer Winston, die alle touwtjes in handen lijkt te hebben. Bij mij ging dat ver boven mijn verbeelding en zeker het einde komt daardoor niet geloofwaardig over.
Niettemin zit het plot goed in elkaar, alles wat beweerd wordt, word goed onderbouwd, er is terdege research gedaan en de karakters zijn goed uitgediept. Wederom een boek met alle typische kenmerken van Brown.

Dan Brown (1964) is een Amerikaanse schrijver van thrillerfictie , zijn boeken behoren tot het genre fact fiction (faction), waarbij een verzonnen verhaal wordt verteld met een historische en wetenschappelijke achtergrond. Dan Brown is geïnteresseerd in cryptografie en heeft een passie voor codes,symbolen en complottheorieën welke duidelijk in alle boeken naar voren komen.