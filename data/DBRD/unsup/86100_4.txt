Meedogenloos is het resultaat van de samenwerking tussen Melissa Skaye en J. Sharpe (Joris van Leeuwen). Beiden hebben ze al een aantal boeken op hun naam staan en nu voor het eerst samen een boek geschreven. En wat voor boek!

Het boek start direct met een prikkelende proloog waar ik heel nieuwsgierig van werd. Wat volgt is een introductie van de verschillende personages, maar ook gaat het verhaal direct van start. Het is een keiharde en ruwe thriller waarin misschien wel een aantal doden te veel valt. Als er een paar minder waren gevallen, had het geen afbreuk gedaan aan het verhaal. De drie verhaallijnen maken het beklemmend en bij tijde is de angst daadwerkelijk voelbaar. De titel Meedogenloos past dan ook perfect het boek. Het besef dat dit in de werkelijkheid ook kan plaatsvinden, draagt hier alleen maar sterker aan bij. Wel had er iets meer aan de interpretatie van de lezer kunnen worden overgelaten, niet alles moet worden ingevuld. De korte hoofdstukken en de snelheid maken het een heel prettig leesbaar boek waar ik doorheen ben gevlogen. De samenwerking van Melissa Skaye en J. Sharpe smaakt wat mij betreft naar meer en daarom gaat mijn stoplicht ook op groen. Mijn complimenten voor de prachtige cover!