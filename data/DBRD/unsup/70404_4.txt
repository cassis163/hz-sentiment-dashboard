‘The chalk man’ is het debuut van C.J. Tudor. Helemaal in de sfeer van Stephen King volgt de lezer het verhaal van Eddie.
De twaalfjarige Eddie en zijn vrienden vinden in het bos een in stukken gehakt lijk. Alle delen zijn aanwezig behalve het hoofd. Dit is het begin van het verhaal.

Wat daarna volgt is het relaas van Eddie die aan de hand van flashbacks ons vertelt wat er volgens hem in 1986 gebeurde. Ieder hoofdstuk sluit af met een cliffhanger waarbij de lezer heen en weer geslingerd wordt tussen 1986 en 2016.

De schrijfstijl van C.J. Tudor is onderhoudend en spannend. Ze brengt naast een onheilspellende sfeer ook cynisme en humor in haar verhaal. Veel elementen van Stephen King zijn terug te vinden in ‘The chalk man’. Zo doet het personage van Mister Halloran veel denken aan de shop eigenaar in het boek van Stephen King, ‘De noodzaak’. Verder zijn er andere elementen die aanvoelen of je ze al ergens anders gelezen of gezien hebt.

C.J. Tudor mengt psychologie, mysterie en horror en maakt met deze ingrediënten haar eigen recept dat menig lezer zal appreciëren. De plot is niet zozeer verrassend maar zeker luguber te noemen.