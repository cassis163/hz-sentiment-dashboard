Kevin Guilfoile doet wat veel auteurs proberen, maar wat niet allen gegeven is goed te doen: hij vermengt diverse genres tot een boek dat meer biedt dan 'het etiket' aanprijst. Des duivels is een 'thriller' met 'SF-trekjes' maar bevat ook filosofische gedachten en is daarnaast gewoon vreselijk goed geschreven.
Davis Moore, briljant onderzoeker maar vooral wanhopige vader, denkt een oplossing te hebben gevonden voor de vraag die elke vader van een vermoorde dochter zich zou stellen: wat gebeurt er als je als vader die moordenaar in de ogen kan kijken? Op illegale wijze aan DNA van de moordenaar gekomen, maakt hij een kloon en wacht vervolgens met spanning af wat er gaat gebeuren. Het is bijna onnodig te zeggen dat dit niet afloopt zoals Davis Moore zich had gewenst.
Kevin Guilfoile maakt het de lezer niet gemakkelijk; hij beschrijft het verhaal vanuit verschillende personages en niet altijd chronologisch. Verder besteedt hij wel heel veel aandacht aan de uitleg van het computerspel Shadowworld. Dat is tevens de reden dat het boek voor mij geen vijf, maar vier sterren waard is. Het samenlopen van de verhaallijnen in de echte wereld en Shadowworld is net een tikje te 'toevallig' en doet aan de andere kant ook nog denken aan - nu al 'antieke' - plots zoals die van bijvoorbeeld Disclosure. De ontknoping echter is briljant en laat de lezer naar adem happend achter.