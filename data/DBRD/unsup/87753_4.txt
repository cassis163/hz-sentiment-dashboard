De Australische auteur Michael White heeft met zijn thrillerdebuut Equinox een prachtig faction werk afgeleverd. Eén van de hoofdrollen is weggelegd voor sir Isaac Newton over wie White al eens een bekroond non-fictiewerk schreef. White is voorheen popartiest geweest. De mannen met wie hij destijds een band formeerde hebben zich laten inspireren door het boek Equinox en een singel geschreven met de titel Resurrect you. Whites thrillerdebuut verschijnt in 25 landen.
Als (politie)fotograaf Philip Bainbridge gezellig zit te tafelen met zijn ex-vrouw Laura wordt hij weggeroepen om een moordslachtoffer te fotograferen op de plaats delict. Het slachtoffer is een jonge studente die vakkundig is ontdaan van haar hart. In het gat dat het verwijderde hart heeft achtergelaten, wordt een vreemde munt gevonden. Philip fotografeert het slachtoffer vanuit alle hoeken en hoopt nooit meer zoiets gruwelijks te hoeven zien. Helaas wordt hij 24 uur later weer opgeroepen. Ook dit keer is een jonge studente vermoord. Maar ditmaal is het niet haar hart dat ontbreekt maar zijn het haar hersenen. Weer bevindt zich een munt in het lichaam op de plek van het weggenomen orgaan. De politie raakt er steeds meer van overtuigd dat de dader een rituele moordenaar is en dat het achterhalen van het motief misschien meerdere slachtoffers kan voorkomen. Samen met zijn ex-vrouw Laura (thrillerauteur en voormalig misdaadjournalist) en hun dochter Jo, bijt Philip zich vast in het mysterie en ontdekt een link naar vergelijkbare moorden in het 17e eeuwse Oxford. De betrokkenheid van wetenschapper Isaac Newton lijkt meer dan een serieuze verdenking. Waar was Newton destijds naar op zoek en wie probeert er in de 21 eeuw in zijn voetsporen te treden?
De openingsscène van Equinox sleurt je meteen met bruut geweld het verhaal binnen. Een verhaal met soms ondraaglijk spannende scènes, prettige hoofdpersonen en een nietsontziende speurtocht naar de magische steen der wijzen. Het verhaal switcht soepeltjes tussen heden en verleden. Hierdoor is er veel ruimte beschikbaar voor achtergrondinformatie, die allerminst langdradig in het verhaal is verweven. Als extraatje voor de lezer is achter in het boek een leerzame verhandeling opgenomen waarin feiten en fictie van elkaar worden onderscheiden. Het blijft een genot om te lezen, eeuwenoude raadsels omhuld door een venijnig thrillerjasje.