Alex De Klerck is op oefening met een eenheid, wanneer hij hals over kop naar Brussel moet. Zijn ex-werkgeefster ligt op sterven en heeft hem nodig. Er staat een ramp te gebeuren. Alex werkt echter niet meer voor Operations. Terwijl hij aan het begin van zijn onderzoek staat, is de ramp eigenlijk al in de maak. Een trein is onderweg vanuit Rusland. Wat erin zit en wat de eindbestemming is, is niet duidelijk. Alex krijgt online hulp van Suzanne die ook in het vorige boek voorkwam.
Daarnaast is er een verhaallijn met Lynn die op zoek is naar twee verdwenen veldagenten. Ze bevindt zich in Iran. Ook niet direct de beste plaats om als veldagent in het geheim te werken.

Alex De Klerck is een goed personage om dit soort actie en onderzoek te dragen. Dat Suzanne ging terugkomen had ik wel verwacht na het vorige boek. Ook Lynn heeft wel de potentie om in een volgend boek nog terug te keren.
Pjotr Vreeswijk slaagt erin om een goed plot te schrijven, goed verborgen en vol met afleidingen zodat je niet zo heel snel door hebt wat er nu eigenlijk echt aan de hand is.
Van mij mag er snel een volgend deel komen.