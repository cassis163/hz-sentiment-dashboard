File, de één verdrijft de tijd met een telefoongesprek, een ander checkt zijn social media en weer een ander denkt na over zijn leven. A27, het nieuwe boek van Stefan Popa gaat over drie personen die in de file staan op de dezelfde snelweg. Drie totaal verschillende mensen met hun eigen verhaal, in het boek maak je kennis met Malines, Sjors en Henri en langzaam kom je steeds meer over hen te weten.

Malines, een jonge vrouw en de verstandige helft van een tweeling. Op weg naar haar zus, om haar voor de zoveelste keer te redden bij een domme actie, rijdt Malines de file in en laat haar leven aan zich voorbij gaan. Ze leidt momenteel een stabiel leven met een baan als communicatiemanager en samenwonend met haar vriend, maar is dit het leven wat ze voor ogen heeft?

Sjors, een getrouwde man en vader van vier kinderen komt uit Spakenburg. Met zijn baan op de HRM-afdeling is hij het buitenbeentje van zijn Spakenburgse familie. Hij is op weg naar een belangrijke meeting op zijn werk en komt in de file te staan. Hij draagt een geheim met zich mee en vraagt zich af hoe hij daarmee om moet gaan, daarnaast worstelt hij met het verbroken contact met zijn neef Johan.

Henri is gescheiden, vader van twee kinderen en directeur van een reisorganisatie. Hij is een harde zakenman, geniet van het vrijgezelle mannenbestaan en daarnaast probeert hij samen met zijn ex-vrouw zijn twee kinderen op te voeden. Naast flirten met andere weggebruikers probeert Henri in de file op de A27 bedrijfsproblemen op te lossen.

Stefan Popa beschrijft de verhalen van Malines, Sjors en Henri heel ‘normaal’ waardoor de verhalen herkenbaar zijn. De hoofdpersonen zijn heel verschillende types en deze verhaallijnen zijn goed uitgewerkt. De hoofdpersonen komen om de beurt, niet volgens een vaste volgorde, aan bod. Deze structuur zorgt voor een meeslepend verhaal, omdat je wilt weten hoe het verder gaat en tot welke beslissing ze komen.

File, een mooi moment om je leven aan je voorbij te laten gaan. Je staat er niet altijd bij stil, maar zo heeft iedereen zijn eigen verhaal. Origineel om de personen uit dit boek te verbinden doordat ze in dezelfde file staan. Naast heerlijk vermaak zorgt het boek ook voor bewustwording dat iedereen zijn eigen verhaal heeft, ik zal dus nog eens goed om me heen kijken in de file.