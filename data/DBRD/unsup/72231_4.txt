Een vriendengroep gaat op een zomerse dag naar het strand. De een wil zwemmen, de ander de krant lezen en de volgende wil gaan vliegeren. Het is een gemÃªleerd dierengezelschap, precies zoals de mensenmaatschappij is.

Vos en Kikker van de vrolijke omslag gaan zwemmen in zee en ontdekken allerlei vreemde voorwerpen in het water. Eerst moet Vos nog om Kikker lachen als hij met een gescheurde plastic zak op zijn kop boven water komt, maar al snel vragen ze zich af waarom er zoveel troep in het water ligt.
Ze nemen alles mee naar Egel, Uil, Muis, Duif en Mol en bespreken hoe het komt dat er een plasticsoep ontstaat. Egel heeft hierover in de krant gelezen en alle dieren luisteren aandachtig naar hem en ook naar Uil die bedenkt dat er zo min mogelijk plastic gebruikt moet worden. Duif voelt zich aangesproken, want hij gebruikt voor van alles en nog wat juist de tasjes van plastic.
In zwemmen hebben ze nu geen zin meer, wel in vliegeren. Tot schrik van Muis is haar vlieger stuk. Een oplossing wordt bedacht en daarmee wordt ook aangedragen dat je spullen kunt hergebruiken.

Een serieus onderwerp kan heel goed bespreekbaar worden gemaakt voor jonge kinderen. Plasticsoep, het kleurrijke vierkante prentenboek laat dit goed zien. Er is voldoende tekst, ieder dier komt aan het woord en de tekst is meestal in lichtgekleurde gedeelten neergezet. Een aantal woorden zijn cursief gedrukt. Dit zijn woorden die voor het tekstbegrip nadere uitleg nodig zullen hebben en daardoor de woordenschat zullen vergroten. De aansprekende paginagrote illustraties met menselijke lichaamshoudingen en gezichtsuitdrukkingen hebben een fijne grootte om het boek voor een groep voor te lezen en bij het samen lezen valt er veel te ontdekken in de details.

De problematiek wordt goed uitgelegd voor de leeftijd vanaf vier of vijf jaar en laat zien dat je op eenvoudige wijze ook op jonge leeftijd een steentje kan bijdragen aan dit maatschappelijke onderwerp. Een knutseltip achterin maakt het boek compleet. Een aanrader.