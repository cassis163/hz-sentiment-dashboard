Wat een ongelooflijk MOOI boek! Dan heb ik het zowel over de buitenkant als de inhoud. Shors heeft met een heerlijke schrijfstijl enorm goed een sfeer van weleer in India neer weten te zetten. Oma Jahanara vertelt haar levensverhaal aan haar beide kleindochters, een zeer indrukwekkend, boeiend, romantisch, prachtig en tegelijkertijd vreselijk verhaal waarbij de kleindochters ongetwijfeld aan haar lippen hangen, en de lezers' ogen de letters niet willen verlaten totdat het verhaal compleet is! Het verhaal van het ontstaan van een van de mooiste gebouwen ter wereld, de Taj Mahal. Als je nog niet in India bent geweest om dit bouwwerk met eigen ogen te aanschouwen, dan wil je dat zeker wel na het lezen van "Paleis van sterren"! De jonge Jahanara groeit op als favoriete dochter van haar vader de keizer, samen met haar broers en zusters, waarbij twee van haar broers een enorme invloed hebben op de verloop van haar leven. Een strijd om de macht, een strijd om échte liefde, de betekenis van ware vriendschap, maar ook de strijd die ook hedentendage (helaas) nog steeds wordt gevoerd; tolerantie tussen verschillende religies. Dat het ook anders kan dan waarmee broer"lief", de nieuwe keizer, het rijk in de ondergang heeft gestort, bewijzen Jahanara en haar geliefden bij de bouw van een Hindoeïstische tempel en een Moskee op hetzelfde terrein, waarbij gebroederlijk de gezamenlijke tuin wordt verzorgd. Prachtig! Een dikke 5 sterren, en ik ga in Februari naar India!