Door een traumatische gebeurtenis verandert het leven van de Amsterdamse student Freddy compleet. In plaats van elke avond te feesten en veel drank en drugs te nemen, komt hij tot inkeer en wil hij zijn leven veranderen. Freddy besluit om vrijwilligerswerk te gaan doen in het regenwoud van Ecuador. In het indianendorp ontmoet hij Alessa die het regenwoud op en top kent. De vrijwilligers en bezoekers zijn voor haar slechts mensen die vaak eerder vertrekken dan ze hadden gepland omdat het leven in Ecuador heel anders is dan waar ze vandaan komen. Naarmate de tijd verstrijkt ontstaat er een band tussen Freddy en Alessa die bepalend zal zijn voor de rest van hun levens. Freddy komt zelfs voor de belangrijkste keuze in zijn leven te staan.

Miroesja Peeperkoorn (1985) is geboren in Wognum en studeerde Bewegingswetenschappen aan de Vrije Universiteit Amsterdam. Ze werkte in de farmaceutische industrie en schreef voor het dagblad Metro. Sinds 2013 woont en werkt ze op het Spaanse eiland Ibiza. Op haar persoonlijke blog schrijft Peeperkoorn over haar leven op dit eiland, haar werk als schrijver en haar inspirerende zoektocht naar vrijheid. Op haar blog vind je ook veel informatie over het schrijfproces van haar debuutroman De wereld gedeeld door twee (2016). Je leest bijvoorbeeld dat Peeperkoorn in 2014 samen met een vriendin een reis maakte door Ecuador en in de jungle Alessa ontmoette: "Vanaf twintig meter lachten we naar elkaar. Het voelde alsof onze werelden voor even één werden. Dit meisje inspireerde mij. Ik besloot te stoppen met mijn vaste baan. Ik kon en wilde niet meer wachten tot mijn pensioen met schrijven."

Het meisje dat Peeperkoorn in Ecuador heeft ontmoet, inspireerde haar dus tot het schrijven van haar debuutroman. Met haar beeldende schrijfstijl wordt duidelijk dat de schrijfster het regenwoud met haar eigen ogen heeft gezien. Alle dieren, planten, kleuren en geluiden worden gedetailleerd beschreven vanuit het perspectief van Alessa. Uit deze prachtige eenvoud bestaat Alessa´s wereld. Daartegenover bestaat Freddy´s wereld uit verslavingen, drukte en stress. Wanneer hij de eerste dagen in het regenwoud zit, is hij enkel bezig met het afkicken van de westerse impulsen. Regelmatig worstelt Freddy namelijk met het idee dat hij niet even iets kan opzoeken op Google. In het regenwoud "waren geen televisie, tram en technische vernuftigheden waarvan straling, lawaai en lichtvervuiling de bijproducten waren." Peeperkoorn geeft in haar roman dus kritiek op de westerse wereld.

Freddy is zich er ook van bewust dat alles in zijn wereld gebaseerd is op de rede en hij probeert via Alessa weer in contact te komen met zijn gevoel. Het is echter jammer dat de schrijfster weinig bladzijden heeft besteed aan het achtergrondverhaal van Freddy. Waarom heeft Freddy bijvoorbeeld het contact met zijn gevoel verloren? Een eenduidig antwoord op deze vraag komt er niet. Peeperkoorn heeft haar best gedaan om de levensloop van Alessa goed te beschrijven, maar de gebeurtenissen in Freddy's leven worden enigszins afgeraffeld. In de eerste delen van de roman wordt het leven van Freddy ook slechts in kleine hoofdstukken behandeld. Het personage Alessa is dus veel beter uitgewerkt dan Freddy. Bovendien is het einde van de roman onverwachts en slecht afgewerkt. Peeperkoorn laat de lezer dus een beetje beduusd achter en dat is jammer.

Toch heeft Peeperkoorn een mooi en origineel verhaal geschreven over de vlucht uit het jachtige westerse leven en geeft ze een kijkje in het leven van een meisje aan de andere kant van de wereld. Daarnaast geeft het verhaal stof tot nadenken, niet alleen over onze maatschappij maar ook over de impact van de dood, wat liefde kan doen tegen angst en de beweegredenen om te vluchten uit de realiteit.