Het vorige boek van Marlies Slegers over de gevaren van social media, Onder mijn huid, heb ik in één ruk uit moeten lezen en bezorgde me kippenvel. Met dit boek heeft ze het weer voor elkaar gekregen!
Vanaf het begin is duidelijk dat de Tim waar Elena contact mee krijgt en waarbij ze een luisterend oor vindt een creep is. Hij blijkt meerdere vijftienjarige meisjes te benaderen en te kijken wie er willen happen naar zijn aas. Elena, goed van vertrouwen, geeft hem haar 06-nummer en de berichtjes die ze elkaar sturen worden steeds intiemer.
Daarnaast lees je het verhaal van Job die een tijdje terug een groot verlies heeft geleden en erg afgegleden was, maar er met behulp van zijn beste vriend weer bovenop gekomen is. Hij vindt dat zijn vader vreemd gedrag vertoont en besluit hem te volgen. Zou hij vreemdgaan?
Het verhaal houdt je vanaf de eerste bladzijde, waar een oproep gedaan wordt om te helpen de vermiste Elena te vinden, in de houdgreep. Je zou willen dat je Elena kon toeschreeuwen: “Nee! Vertrouw niet zomaar iemand die je niet kent en nog nooit ontmoet hebt!” Maar je voelt ook haar behoefte aan liefdevolle aandacht. En dan die viezerik… Hoe weerzinwekkend is die man?
Marlies Slegers heeft het weer geflikt: een intens, (helaas) super realistisch en actueel verhaal met een duidelijke waarschuwing voor de jeugd.
Weer wist Marlies onder mijn huid te kruipen en me doen rillen.