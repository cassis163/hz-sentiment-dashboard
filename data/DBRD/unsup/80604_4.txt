Dit werk vertelt het verhaal van een gezin in de DDR vanaf het moment waarop de oma met verbijstering vaststelt dat hun dorp zal behoren tot de sector die na WO II aan de Sovjet Unie wordt toegekend. Vanaf dan begint voor hen een zwaar leven. De oudste dochter, moeder van de schrijfster, kan nog vluchten en zal haar leven verder uitbouwen in West-Duitsland en in de VS. Ondertussen probeert de oma het leven van het gezin in de best mogelijke banen te leiden, iedereen ertoe aanzettend te letten op wat hij of zij zegt of niet zegt, doet of niet doet zodat er geen aanleiding kan gegeven worden aan de Stasi om de leden van het gezin op een of andere manier te straffen. De schrijfster zelf volgt in de VS een militaire opleiding en komt als inlichtingenofficier in Berlijn waar ze het schrijnend verschil ziet in het leven aan de westelijke en oostelijke kant van de Muur. Zo is er bv haar nichtje Cordula die zich heeft opgewerkt tot topsportvrouw van de DDR en weet heeft van het leven in het westen, maar daarbij steeds te horen krijgt hoe verderfelijk en crimineel dat wel is.
Dit boek is geen roman, maar wel een vlot geschreven verhaal met veel historische duiding. Volgens mij kan het vergeleken worden met "Selma" van Carolijn Visser. Wie dit boek met interesse gelezen heeft, zal ook zijn gading vinden in "Veertig herfsten".