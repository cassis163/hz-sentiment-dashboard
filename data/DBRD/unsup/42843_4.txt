Voor #hebbanbuzz mocht ik het boek ‘Ik zie jou’ van Clare Mackinosh lezen, zelfs al voor het boek te koop is in de winkel. De voorpublicatie en de tekst op de cover (‘Huiveringwekkend’) beloofden een spannend verhaal.

Hoofdpersoon Zoë ziet tijdens haar dagelijkse treinreis naar haar werk zichzelf in een seksadvertentie in de krant staan. Ze heeft geen idee wie dit heeft gedaan en wat de betekenis ervan is. Ze is vastbesloten dit uit te zoeken. De mensen in haar omgeving willen er niet veel van weten, maar Zoë blijft zoeken. Hierbij stuit ze op advertenties van andere vrouwen, die vlak na plaatsing betrokken raken bij een misdrijf. Is zij de volgende die aan de beurt is? En waar komt het gevaar vandaan?

Het verhaal is zeer toegankelijk geschreven, leest vlot weg. In het begin kabbelt het grootste deel van het verhaal wat voort, maar met regelmaat verschijnt er een soort cliffhanger die vaart geeft aan het verhaal en een sfeer schept van spanning, achterdocht en wanhoop. De ontknoping van het verhaal was het meest spannend en de epiloog hoort in dit geval zeker nog bij het verhaal. Een boek dat je zeker doet nadenken over je dagelijkse routine en hoe griezelig dat eigenlijk kan zijn.