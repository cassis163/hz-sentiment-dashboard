Die again  van Tess Gerritsen is het elfde deel in de Rizzoli / Isles â€“serie. In Nederland verscheen het onder de titel Sterf twee keer.

In Boston wordt het toegetakelde lichaam van een taxidermist gevonden. Hij hangt ondersteboven, zijn lichaam is opengesneden en er zijn klauwensporen achtergelaten. De pels van een sneeuwluipaard waar hij mee bezig was, is verdwenen. Het spoor leidt Rizzoli en Isles naar een safari van zes jaar geleden in Botswana. Kan het zijn dat de moordenaar destijds deel uit maakte van die safari die bijna niemand overleefde?

In Die again  worden de hoofdstukken afgewisseld met de herinneringen van Millie die destijds deel uitmaakte van de rampzalige safari. Dat zijn de delen van het boek die de meeste indruk maken. Gerritsen weet geweldig te beschrijven hoe een gestrande safari stand probeert te houden, ondanks alle roofdieren die loeren op slachtoffers. Het zou mooier zijn geweest als de thriller zich helemaal tijdens de safari in Botswana had afgespeeld in plaats van deze te verbinden met een onderzoek van Rizzoli en Isles in het heden. Deze verbinding loopt niet helemaal soepel . Ook de manieren waarop de heldinnen op het eind nog even in gevaar komen voor de broodnodige spanning is eerder plichtmatig dan origineel. Die again  had het prima kunnen redden zonder Rizzoli en Isles. (Door: Anne Terwisscha)