Rechercheur Thomas Ravnsholt weet na de gruwelijke moord op zijn vriendin Eva niet meer wat hij met zijn leven aan moet en houdt er een zorgwekkende, zelfdestructieve levenswijze op na. Hij is met ziekteverlof gestuurd, drinkt veel te veel en woont op zijn slecht onderhouden motorboot. Op een dag vraagt Johnson, de baas van de kroeg waar hij zijn verdriet en zelfverwijt verdrinkt, hem om een gunst. De dochter van een vriendin is spoorloos verdwenen en Thomas zou zijn leven weer een beetje op de rails kunnen krijgen als hij op zoek zou gaan naar het meisje. Met tegenzin accepteert hij de opdracht. Het onderzoekt voert hem via de onderwereld in Kopenhagen naar Stockholm waar de bikkelharde crimineel Slavros zich bezighoudt met een aantal onvoorstelbaar duistere en gruwelijke zaken. Als Thomas die wereld binnengaat lijkt het of de poorten van de hel opengaan.
In Stockholm is een seriemoordenaar actief. Hij ontvoert jonge vrouwen, zet ze op zoals een taxidermist dieren prepareert en stelt ze daarna tentoon op vuilstortplaatsen in de stad. De psychopaat is al jaren actief en weet steeds uit handen van de politie te blijven. Hij heeft zijn oog al laten vallen op een volgend slachtoffer.

Michael Katz Krefeld (1966) debuteerde in 2007 met FÃ¸r stormen, waarvoor hij de debutantenprijs van de Danske Kriminalakademi kreeg. Zijn boek Sort sne falder werd verkozen tot de beste Deense thriller van 2012 en genomineerd voor de Glasnoglen, de prijs voor de beste Scandinavische thriller. Ontspoord is het eerste deel van een serie rond de briljante maar zelfdestructieve rechercheur Thomas Ravnsholdt. Zoals wel vaker met hoofdpersonen in thrillers het geval is, is hij een getroebleerde man die teveel drinkt en met zijn zelfdestructieve gedrag de zelfkant van de maatschappij opzoekt. Katz Krefelds keuze voor een dergelijke protagonist is weinig origineel en voegt eigenlijk niet veel nieuws toe. Toch is Ravn, zoals zijn bijnaam luidt, iemand voor wie je sympathie kunt opbrengen. Met zijn sobere en zakelijke schrijfstijl weet Katz Krefeld van hem een overtuigend personage te maken. Dat geldt ook voor veel andere deelnemers in het verhaal. Ontspoord kent veel dialogen en die verdienen een schoonheidsprijs.

Ontspoord bestaat uit drie verhaallijnen die zich in verschillende tijden afspelen. De belangrijkste lijn is de speurtocht van Ravn naar de verdwenen vrouw. De tweede gaat over een jong stel waarvan de mannelijke helft grote speelschulden heeft, die hij op een uiterst bedenkelijke manier inlost. De derde verhaallijn gaat over de jonge Eric die moet toezien hoe zijn moeder het ouderlijke huis verlaat en hem en zijn vader in totale ontreddering achterlaat, een gebeurtenis met verstrekkende gevolgen. De drie verhaallijnen ontwikkelen zich aanvankelijk los van elkaar maar naarmate het verhaal vordert, worden ze kundig met elkaar verbonden. De toon van het verhaal is somber en donker. Het gaat over ontvoering, uitbuiting, Oost-Europese maffia, corruptie, vrouwenhandel en misbruik, onderwerpen die in die sombere toon goed tot hun recht komen. Het verhaal leest geweldig en heeft een goede snelheid. De spanning is goed gedoseerd opgebouwd en bereikt een hoogtepunt in een aangrijpende en enerverende ontknoping. Maar daarmee is het verhaal nog niet afgelopen. Als je denkt dat alles voorbij is komt er nog een onverwachte toegift en daar zit het probleem met deze thriller. Tot dan toe is Ontspoord een goed geconstrueerde, geloofwaardige en spannende thriller. Als Katz Krefeld hier was gestopt was er weliswaar een open einde geweest maar dat is in een serie met dezelfde hoofdpersoon niet ongebruikelijk. Het toetje bevat te veel ongeloofwaardige elementen en dat doet afbreuk aan de hoge kwaliteit van het voorafgaande. Dat is jammer.

Ontspoord is een goede thriller die je met veel plezier zult lezen maar die aan het einde heeft te lijden van ongeloofwaardige overdaad. En dat schaadt.