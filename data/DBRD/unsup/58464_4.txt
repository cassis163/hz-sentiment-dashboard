Als er een serie is waarvan ik keihard riep dat ik die echt never nooit zou lezen, dan was het wel De Royals van Erin Watt. Maar raad eens? Ik heb deel 1 dus gelezen en nu lees jij deze recensie. Ja ja, ik ben gezwicht. Een enorme misser of toch niet?

De 17-jarige Ella is een echte overlever: met dubieuze baantjes -stripteasedanseres - knoopt ze sinds haar moeders overlijden de eindjes aan elkaar. Ella is vastbesloten haar leven op orde te krijgen.Dan verschijnt Callum, de puissant rijke vader van 5 onweerstaanbare zoons. Ook Callum is vastbesloten: hij wil Ella uit haar armoede verlossen. Ella besluit op Callums landgoed in te trekken, waar haar een gemengde ontvangst wacht: haat en liefde wisselen elkaar af. Krijgt Ella haar leven ooit op orde?

Achterflap
De achterflap is de reden dat ik in eerste instantie enorm op dit boek afknapte. Doe daar nog wat kreten als “veel te sexy young adult”, “Fifty Shades Of Grey voor jongeren van 15 jaar en ouder” en “meer new adult dan young adult” bij en je hebt me weggejaagd. Immers, toen las ik eigenlijk nog geen new adult. Toch bleef ik nieuwsgierig waarom er een deel van de boekenwereld was dat deze serie helemaal niets vindt en waarom het andere deel van de boekenwereld het echt helemaal geweldig vindt. De tijd was daar om dat uit te zoeken.

Minder erotisch dan verwacht
De inhoud was een stuk minder heftig en erotisch dan de achterflap deed vermoeden. Dat hele Fifty Shades Of Grey vond ik wel meevallen. Tuurlijk, er zaten wel sexy scenes in, maar het ging er niet zo hard aan toe met seksspeeltjes enzovoorts. Gelukkig maar, want anders had ik het waarschijnlijk niet uitgelezen. Wel moet ik erbij vermelden dat ik Verleiding niet geschikt vind voor jongeren van 15 of 16 jaar. Ik zou dit boek op de markt brengen voor 17+ en als New Adult. Ondanks dat het niet super heftig is, is het wel wat meer volwassen dan de standaard young adult.

Niet  heel diepgaand
Ben je op zoek naar een verhaal met echte diepgang in zowel het verhaal zelf als in de relatie? Dan zou ik Verleiding links laten liggen. Het verhaal is lekker luchtig en oppervlakkig, wat het ook weer verslavend maakt. Heb je geen zin om na te denken en om gewoon een lekkere guilty pleasure te lezen? Dan ben je bij Verleiding aan het goede adres. Niet denken, maar lezen.

Sneltrein
Zo’n lekker luchtige guilty pleasure leest vaak als een sneltrein. Zo ook Verleiding. Ondanks dat ik niet heel veel tijd en energie had om te lezen de afgelopen week is het me gelukt om dit boek uit te krijgen. Het boek is echt verslavend. Ik denk dat dit wel een echt boek is voor vrouwen om heerlijk bij weg te zwijmelen.

Nieuwsgierig
Ik ben heel erg nieuwsgierig naar de volgende delen en hoe een zeker iemand zich uit de problemen gaat redden. Nee, dit was dus geen misser.