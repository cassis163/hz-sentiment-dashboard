Run for Life is geschreven door een hardloopster en heeft als doelgroep elke vrouwelijke loper en elke vaardigheid: van start-to-runners tot doorgewinterde loopsters. Toen ik begon met hardlopen was ik aangewezen op boeken die door mannen geschreven waren. Het leuke van dit boek is dat de rode draad is: heb plezier in hardlopen. Voor de een is dat lekker een rondje rennen om het hoofd leeg te maken, voor de ander is dat presteren bij een wedstrijd.
Het boek geeft informatie over starten met lopen (ook na je vijftigste) , lopen als je zwanger bent, trainingen, evenwichtsoefeningen, de loopuitrusting, eten en drinken, lopen alleen of in een groep, beperken van blessures, omgaan met een loopdip of blessure en het lopen met kinderen of tieners.
Het boek is mooi verzorgd: goed lettertype en aantrekkelijke kleurenfoto's.
Na het lezen van dit boek wilde ik meteen weer hardlopen. Maakte niet uit dat het regende.