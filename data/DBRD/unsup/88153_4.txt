Jelka wordt op een morgen wakker en vindt haar zoontje niet in zijn bedje. Even denkt ze dat haar man hem naar de opvang heeft gebracht, maar al snel staat de politie voor de deur en blijkt er iets anders aan de hand.

‘Cody’ is het thrillerdebuut van Bernice Berkleef, eerder schreef ze al het YA-boek ‘Flame’. ‘Cody’ is niet overdreven dik, het telt slechts een 270-tal bladzijden, maar het is zeker geen mager beestje. Ze baseerde zich op nieuwsberichten over ouders die hun kinderen in snikhete auto’s achterlieten, maar of dat de clou is van dit verhaal is aan de lezer om te ontdekken.

De plot heeft een aantal wendingen die voor verrassing zorgen en pas op het allerlaatste moment worden alle vragen beantwoord. De spanning komt echter vooral voort uit onzekerheid over het lot van Cody, niet zozeer uit de effectieve gebeurtenissen in het boek. Het zet de lezer echter wel aan tot doorlezen, want auteur Bernice Berkleef heeft een er een stevige puzzel van gemaakt die absoluut de nodige nieuwsgierigheid weet op te wekken.

Het verhaal wordt verteld vanuit drie verschillende perspectieven en springt tussen heden en verleden. Door de duidelijke schrijfstijl van Berkleef wordt dit nergens verwarrend. Het blijft voor de lezer steeds helder wie er aan het woord is en wanneer het fragment zich afspeelt. De auteur kaart enkele gevoelige onderwerpen aan zoals babysterfte en mishandeling, maar weet dit met de nodige finesse aan te brengen.

‘Cody’ mag er zijn. Het is aangrijpend, heftig en weet de lezer te boeien. De onthullingen in het laatste hoofdstuk hadden iets meer gedoseerd kunnen worden, maar vanaf de eerste pagina’s slaan de emoties toe. Als lezer kan je speculeren, maar of dat je dichter bij de waarheid brengt, is maar de vraag.