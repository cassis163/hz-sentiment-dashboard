Zwarte engelen is het eerste boek van de IJslandse auteur Ævar Örn Jósepsson dat in Nederlandse vertaling is verschenen.
Het verhaalt over de lotgevallen van een aantal politiemensen rondom de verdwijning van Brigitta Vésteinsdóttir. Ze is een IJslandse computerexpert, gescheiden en moeder van twee kinderen. Het lijkt er op dat ze betrokken was bij het testen van een anti-terreurprogramma voor de Amerikaanse geheime dienst.
Steinar Arnarson is directeur van de IJslandse Perscombinatie. Hij komt om heel andere redenen in aanraking met de politie. Vandalen hebben zijn bolide beklad. Maar er lijken verbanden te zijn tussen beide mensen. Stefán, de commissaris, en zijn team moeten aan de slag.

De personages van Zwarte engelen zijn goed uitgewerkt. Allereerst is daar Stefán, de oudere commissaris. Hij wordt ondersteund door enkele jonge politiemannen, een vrouwelijke collega die zijn vervanger is en een oudere politieman die uitermate grof gebekt is en smijt met Amerikaanse statements. Een mooie rol is weggelegd voor Arni, een jonge rechercheur die zo vaak aan seks denkt dat hij zich zorgen maakt.
Het verhaal zit goed in elkaar maar blinkt niet uit door tempo en transparantie. Een extra complicatie tijdens het lezen zijn de IJslandse namen. Hier komt nog bij dat er soms koosnaampje of afkortingen gebruikt worden waardoor verwarring kan ontstaan. Dat maakt aandachtig en alert lezen noodzakelijk. Soms biedt terugbladeren uitkomst. Dat is jammer want de karakters van de politiemensen zijn veelbelovend. Een andere sterk punt van het boek is de humor. Aan het eind van het boek licht de auteur het werkelijkheidsgehalte van zijn boek toe. Hierdoor plaatst hij het verhaal in een realistisch perspectief.

Al met al een taai en niet altijd even toegankelijk boek. De eigenzinnige karakters en de thematiek geven de doorslag voor de waardering met drie sterren.