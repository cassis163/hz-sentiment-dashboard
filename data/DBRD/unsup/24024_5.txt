Deel 4 van de geweldige serie rondom inspecteur Jessica Haider, een intrigerend, inmiddels stevig in onze harten verankerd personage . De meedogenloze, bitchy maar ook gevoelige Jessy maakt een fascinerende ontwikkeling door. Het lijkt alsof ze meer nadenkt over haar daden, menselijker wordt maar niets is minder waar, ze opereert steeds harder en schakelt ijskoud iedereen uit die in haar ogen verkeerd doet. Kinderen zijn en blijven echter haar zwakke punt en dat is volgens mij ook waardoor je sympathie blijft voelen. Jessy is eigenaardig, slim en lost ook hier weer op haar eigen wijze een lastige moordzaak op. Ze komt te staan voor flinke dilemma’s en privé krijgt ze het maar niet op de rit. De kille wereld waarin ze verzeild raakt, het cryonisme, zorgt voor een aparte spanning waardoor je tijdens het lezen een trui of vest nodig hebt want de temperatuur daalt met de bladzij. Een origineel onderwerp, uitermate goed beschreven maar dat zijn we van de auteur wel gewend. De kordate schrijfstijl zonder poespas zorgt verder weer voor een verhaal met vaart, knetterende dialogen en beeldende acties. Ik kan er geen genoeg van krijgen en kijk reikhalzend uit naar volgende delen.