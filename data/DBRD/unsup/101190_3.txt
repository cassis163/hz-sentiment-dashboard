De zwarte roos op de kaft doet al vermoeden dat het gelukkigste meisje ter wereld wellicht toch niet zo gelukkig is. Als op de eerste pagina de hoofdpersoon TifAni FaNelli zich al voorstelt, dat ze de Shun (mes) die ze in haar hand heeft, zo in de buik van haar verloofde kan steken, weet je zeker dat er wel een en ander aan de hand is. In het eerste deel van het boek beschrijft de schrijfster niet alleen het heden van Ani (zoals ze zichzelf nu noemt) met haar verloofde Luke, maar ook het verleden op de Bradley school. Omdat de schrijfster echter ook steeds overspringt van heden naar verleden en dan ter illustratie van zaken nog weer zaken verder uitdiept, is het eerste gedeelte van het boek lastig leesbaar en wat verwarrend.
Duidelijk is wel dat TifAni een lastige en nare schooltijd achter de rug heeft. De schrijfster neemt je mee in het hoofd van een wanhopige tiener, die van alles doet en wil doen om maar geaccepteerd te worden en niet het buitenbeentje te zijn. Hoe grenzen worden overschreden en tieners onder groepsdruk ontzettend domme dingen doen. Hierbij krab je je toch wel eens achter de oren en hoop je maar dat jouw tiener op de bank zich niet zodanig gedraagt.
Gaandeweg komt het verhaal meer op stoom en net als je dan denkt te begrijpen wat nu precies zich allemaal heeft afgespeeld op Bradley en waardoor TifAni is zoals ze is, dan blijkt er toch nog weer meer te spelen.
Zo blijft het verhaal tot de laatste pagina spannend en komen er nog meer flashbacks voorbij, waaruit we steeds meer inzicht krijgen in de dilemma's waarmee TifAni rondloopt. Want hoezeer zij haar best doet om een glamorous en geslaagd leven te tonen, toch blijft ze onder dit laagje vernis nog steeds een heel onzeker meisje, met een zwaar en zwart verleden. En hoe verwerk je jouw verleden en welke impact hebben bepaalde beslissingen op anderen uit jouw verleden? Waar je in eerste instantie een beeld krijgt van een verwend krengetje, wordt dit beeld gedurende het boek langzaam bijgesteld naar een eenzaam meisje, wat misschien wel verkeerde keuzes maakte, maar die ook beseft, wat haar acties voor gevolgen of gevoelens op zullen roepen bij anderen. Kortom, een meisje met morele dilemma's, waar je gaandeweg meer respect voor krijgt. Absoluut een aanrader dus, al is het begin even doorbijten.
Het boek zal verfilmd gaan worden door Reese Witherspoon. Als men kans ziet, om het begin van dit boek wat meer vaart te geven en wat minder verwarring, dan wordt dit ongetwijfeld een geweldige film.