Velen kennen Jan Van der Cruysse natuurlijk als voormalig woordvoerder van Brussels Airport Company, maar Jan heeft duidelijk ook nog andere talenten. Met "Bling Bling" heeft hij ons voorzien van 528 bladzijden puur leesgenot.
Wat een huzarenstuk! 'k Heb me meermaals afgevraagd hoe iemand – en zeker een "nieuweling" - aan een dergelijk boek, met al die personages, plotwendingen en details, begint. Zeer vlot, bijna filmisch geschreven. Dit is echt zo'n boek waarbij je je als lezer een beeld van de situaties en personages vormt in je hoofd: je staat bij wijze van spreken midden in de actie, in de prachtige natuur van de Kaukasus, in de drukke straatjes van India of de boulevards van Parijs. Moest dit in Amerika uitgebracht zijn, waren de filmrechten nu al verkocht.
Het is even wennen aan de vele – vaak vreemde – namen, maar achteraan in het boek vind je een lijst met alle personages, hun functie en hun locatie, viervoeters incluis. In het begin heb ik er een paar keer naar teruggegrepen, maar ik was zo vlug mee in het verhaal dat ik dat lijstje al heel snel niet meer nodig had.
De korte stukjes vanuit de situatie van de diverse betrokkenen en op verschillende locaties zorgen ervoor dat het nooit verveelt. De vrouwelijke hoofdpersonages, en vooral Albertien, zijn allemaal vrouwen "met ballen" (hoewel er ééntje misschien net wat veel testosteron heeft), een welkome afwisseling in een literair genre waarbij de protagonisten meestal mannen zijn en vrouwen zich nog altijd té vaak beperken tot de slachtofferrol, hysterisch gegil of als verlamd toekijken.
Tot op het einde (en zelfs erna) kan het alle kanten (en windstreken) uit met het verhaal, dus doe jezelf een plezier en verknal het niet door stiekem eerst de laatste bladzijden te lezen!
Als je houdt van het genre, moet je dit gewoon lezen. (En eigenlijk ook als je er niet van houdt!) Er is heel wat rotzooi op de thriller-markt, maar Bling Bling is géén "drie-boeken-per-jaar-bandwerk". Hier is aan geschreven, herschreven, geschrapt en geschaafd en we zullen al blij mogen zijn indien er ergens in 2017 een opvolger verschijnt, want ja, ik hoop echt dat Jan nog inspiratie heeft voor een tweede.
Laat je trouwens niet afschrikken door het aantal bladzijden - de workout voor je armspieren is mooi meegenomen - het zal je hooguit een paar uren slaaptekort opleveren want het is een pageturner. (En als je denkt dat je nu geen tijd hebt, toch maar kopen, want het is perfect voor je volgende vakantie. Al betwijfel ik of je tot dan zal kunnen wachten…)