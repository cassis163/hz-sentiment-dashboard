De agenten Beatrice Kaspary en haar collega Florin Wenninger gaan op zoek naar de moordenaar van een vrouw die in een weiland is gevonden, op haar voeten staan coõrdinaten getatoeerd. Al snel raken ze verwikkeld in een spel van de dader, die gebruikt maakt van geocaching. Ze volgen het spoor waarheen de moordenaar hen leidt en stuiten op gruwelijke vondsten. Wie zijn de slachtoffers en wie is de dader? Beatrice bijt zich in deze zaak vast totdat ze weet wie het is 

Het debuut van Ursula Poznanski kreeg een aanbeveling van Karin Slaughter. Meestal zegt dit niet alles over een boek, maar hier kan ik Karin helemaal gelijk geven. Het boek boeide mij van begin tot eind. Als lezer kun je zelf meedenken over wie de moordenaar zou kunnen zijn, wat voor mij het verhaal alleen maar aantrekkelijker maakt. Door de antwoorden die Beatrice en Florin moeten vinden, blijf je gevangen in het spel en wil je alleen maar meer te weten komen.
De sport Geocaching wordt goed en aantrekkelijk verduidelijkt , weliswaar zonder de gruwelijkheden natuurlijk die bij het verhaal horen.
Voor mij persoonlijk hadden de karakters iets meer mogen worden uitgediept, vooral van Beatrice en Florin. In dit verhaal is het echter geen tekortkoming.

De cover intrigeerde mij en de kraai gaf me een gevoel van te verwachten gruwelijkheden, wat het boek ook waar maakt. Geen te hard boek, maar een zeer geloofwaardig verhaal met veel spanning.
De schrijfstijl is zeer prettig. Begrijpbare taal, geen onnodige stukken tekst en geschreven met vaart. Geen boek wat je weg wilt leggen, maar liefst in 1 adem uitleest.
Er wordt niets weggegeven en een verrassende wending bijna aan het eind van het boek, maakt het helemaal compleet.

Omdat het een debuut is geef ik het 4 sterren, een echte aanrader. Ik kijk uit naar de volgende thriller van Ursula Poznanski!