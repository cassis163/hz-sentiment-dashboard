Eric Frattini (Lima, 1963) is een bezig mannetje: essayist, schrijver, professor aan de politieacademie, Midden-Oostencorrespondent en politiek analist. Je zou haast denken dat hij verder nergens meer aan toekomt. Gelukkig heeft hij nog genoeg tijd over voor zijn grote hobby: reizen! Het mooie van deze vrijetijdsbesteding is dat hij dit weer uitstekend kan gebruiken als research voor zijn toekomstige boeken.
In Het labyrint van water krijgt Afdera Brooks van haar stervende grootmoeder de opdracht een eeuwenoud manuscript uit een kluis in New York te halen. Het gaat om een verloren evangelie van Judas Iskariot, dat bij publicatie, de katholieke kerk op zijn grondvesten zal doen schudden. Afdera, door haar grootmoeder gewaarschuwd, laat onder strikte geheimhouding het manuscript restaureren en gaat zelf op reis, om de oorsprong ervan te achterhalen. Ze is amper onderweg, als iedereen die contact heeft gehad met het evangelie, vermoord wordt. Het duurt dan ook niet lang, voordat ook zij moet vechten voor haar leven. Ondanks dat ze nu voortdurend in levensgevaar verkeert, weigert ze haar zoektocht af te breken. De waarheid over het leven van Judas Iskariot, de gevallen apostel, moet absoluut wereldkundig worden gemaakt!
Sinds De Da Vinci code zijn er nogal wat boeken verschenen, met, min of meer, hetzelfde thema als deze megabestseller. Ook Het labyrint van water is duidelijk door de roman van Dan Brown beïnvloed. Anders dan veel van zijn soortgenoten, weet dit boek de kwaliteit van zijn voorbeeld redelijk te benaderen. Het verhaal is goed uitgewerkt, met prima karakters en een verrassende plot. De schrijver is goed op de hoogte van het ontstaan en de herkomst van religies en weet die kennis op een prettige manier over te brengen. Toch zijn er ook wat (kleine) kanttekeningen te plaatsen. Zo moet Frattini bijvoorbeeld oppassen dat hij niet te langdradig wordt, waardoor de spanning afneemt en saaiheid om de hoek dreigt te komen kijken. Ook moet hij niet te veel in clichés vervallen, zoals hij onder andere doet met het geheime genootschap; een groep geestelijken, die Latijnse spreuken ophoesten, alles in codes weergeven en bij iedere moord die ze plegen, nog niet eens met hun ogen knipperen.
Voor de talrijke liefhebbers van geheime genootschappen en wereldwijde complottheorieën, is Het labyrint van water een absolute aanrader.