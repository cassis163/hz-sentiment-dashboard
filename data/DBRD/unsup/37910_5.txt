‘Mooie meisjesmond’ van Marion Bloem is een van de mooiste coming of age-romans in de Nederlandse literatuur. Het boek verscheen in 1997 en is sindsdien een aantal keren herdrukt. In ‘Mooie meisjesmond’ volgen we het zestienjarige ‘Indische meisje’ Milly Roos op haar weg naar volwassenheid. Milly is niet alleen een scherp waarnemer, ook haar reuk en smaak zijn buitengewoon ontwikkeld. Als zij verkering krijgt met de Hollandse Theo Gordel, wordt zij ondergedompeld in zijn milieu, dat zo verschilt van het hare. Andere geuren, andere smaken. Vooral het Hollandse eten fascineert haar.

Maar de verrassing is er al snel af. De Hollandse pot blijkt saai en ook Theo blijkt niet de jonge god te zijn op wie Milly al twee jaar heimelijk verliefd was. Toch blijft ze hangen in de relatie, tot een familiereis naar Italië alles verandert. Bij thuiskomst begint een nieuwe fase in haar leven.

Marion Bloem beschrijft Milly met veel vertedering. Dat slaat over op de lezer, die het onzekere, verlegen en naïeve meisje al snel in zijn hart sluit. Een pareltje, deze roman.

Marion Bloem publiceerde haar eerste literaire roman, 'Geen gewoon Indisch meisje', in 1983. Daarmee brak zij meteen door bij een groot publiek. Bloem verdeelt haar tijd over schrijven, schilderen en filmen, maar dat staat een continue stroom boeiende romans, verhalen en gedichten gelukkig niet in de weg.