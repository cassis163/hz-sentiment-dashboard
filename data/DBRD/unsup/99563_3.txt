Evie en Carter ontmoeten elkaar op een verkleed feestje bij gemeenschappelijke vrienden. Onmiddellijk is er een aantrekkingskracht bij beiden.
Evie vertegenwoordigt acteurs en actrices als agent, Carter werkt als schrijver (tv-literair) bij een ander bedrijf. Na een fusie van beide bedrijven worden ze zo’n beetje elkaars concurrenten. Waar eerst de vlam oversloeg en er sprake was van een ontluikende relatie, wordt dit door het samenwerken zo goed als onmogelijk.
De hoofdstukken zijn afwisselend geschreven in de ik-vorm van beide personages.
Doorheen heel het verhaal is er sprake van een spel van aantrekken en afstoten wat soms een beetje vermoeiend werkt… tot de vergeldingsacties opgestart worden. Deze deden me gelijk denken aan de film This means war.
Ik wil niet voor je vallen is een leuke romcom die heel wat lezers leuk gaan vinden. Maar ik vond de twee vorige boeken van dit duo net dat ietsje beter én meer inhoud hebben. Desalniettemin was dit zeker een fijn tussen-door-boek.