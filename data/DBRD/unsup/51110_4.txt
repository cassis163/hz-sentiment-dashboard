Eindelijk is daar een gloednieuw deel in de serie Bodenstein en Kirchhoff en wel deel acht, Het woud. Op een nacht gaat er een caravan in vlammen op, wat eerst een noodlottig ongeval lijkt, blijkt al snel een moord. Hier blijft het echter niet bij en Olivier Bodenstein wordt geconfronteerd met een traumatische gebeurtenis uit zijn jeugd in 1972. Kan hij onafhankelijk blijven of is hij teveel persoonlijk betrokken.

Het woud is een 'dorpsthriller', de onderlinge relaties, familiebanden en geheimen zijn de drijfveren van het plot. Het speelt allemaal in Ruppertshain, het dorp in de Taunus regio, waar Bodenstein is opgegroeid en nog steeds woonachtig is. Een wirwar van sporen en verdenkingen, die het voor het K11 team lastig maken om hoofdzaken van bijzaken te scheiden. Ze hebben de taak om het juiste spoor te vinden en tegenstrijdige theorieÃ«n te elimineren.

Zoals het Nele Neuhaus kenmerkt, passeren veel karakters de revue. Er is nu zelfs een lijst aan het begin van het boek samen met kaartjes van Ruppershain en de omgeving. Laat dit je echter niet afschrikken, want de hoeveelheid personages is geen moment een belemmering voor de spanning, het drijft juist het plot en de spanning tot grote hoogte.

Tijdens het lezen voelt het vertrouwd, je bent weer even samen met 'oude bekenden' en leest hoe het nu met hun gaat. Zeker omdat de boeken van Nele Neuhaus in zo'n beetje in omgekeerde volgorde zijn uitgegeven. Eerst Sneeuwwitje moet sterven en de twee boeken erna en daarna alsnog de eerste delen.

De Taunus en vooral het natuurschoon wordt uitgebreid beschreven door Nele Neuhaus, zelfs als de laatste aanwijzingen de dader onthullen en ze deze achtervolgen door het bos. Dat is wel een beetje lachwekkend, maar gelijk ook de charme van haar boeken.

Het was een fijn en spannend boek om te lezen, een dikke klepper welke geen minuut verveelt.