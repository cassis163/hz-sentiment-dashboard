In 1958 werd Ulrich 'Uli' Detrois in Kassel geboren in een doodgewoon, beetje saai gezin zelfs. Vanaf zodra de middelbare school kwam, wilde hij maar één ding: veel geld verdienen. Na zijn diensttijd, waarin het duidelijk wordt dat hij niet zo goed overweg kan met gezagsdragers, is hij een poosje monteur en vrachtwagenchauffeur. Dan opent hij, op aandringen van zijn vader, een hengelsportwinkel. Die winkel heeft hij jarenlang, maar voornamelijk als keurige façade voor zijn eigenlijke werk. Uli heeft namelijk al snel door dat er als pooier en drugshandelaar meer geld te verdienen is en dus stort hij zich vol overgave op deze 'werkzaamheden'. Uli is niet heel goed in het uit handen blijven van de politie en dus wordt hij regelmatig gepakt en veroordeeld. Op een gegeven moment echter is hij weer vrij, en komt hij in aanraking met een aantal andere gelijkgestemde geesten. En die rijden motor... Een nieuwe carrière is geboren. Uli richt uiteindelijk met een aantal vrienden een motorclub op, en na een paar jaar sluiten zij zich aan bij de Hells Angels. Het leven bestaat voortaan uit feesten met veel drank, drugs en meisjes, en proberen te voldoen aan de strenge regels die de van oorsprong Amerikaanse 'motorclub' haar leden van over de hele wereld oplegt. Tot er iets erg fout gaat en Uli uit de club wordt gegooid. Nu leeft hij op een geheime locatie want hij is zijn leven niet zeker. Wat hij doet voor de kost? Dat is niet bekend...

Ik was een Hells Angel  geeft een onopgesmukt, duidelijk en soms verbijsterend beeld van het leven als Hells Angel. Alles draait om het binnenhalen van zo veel mogelijk geld. Met motorrijden heeft het bestaan als Angel al jaren niet veel meer te maken. Een groot deel van de clubleden kan, zelfs in Uli's tijd al, niet eens motorrijden... Niet elke Harleyrijder is een Hells Angel. En niet elke Hells Angel heeft een Harley. Maar nu de Nederlandse Angels aan een soort charmeoffensief zijn begonnen, en zelfs 'vrede sluiten' met hun vijanden, zien wij regelmatig grote groepen motorrijders op tv vriendelijk zwaaiend voorbijkomen. Het blijkt, als je dit boek goed leest, allemaal niet echt. Hells Angels mogen zichzelf fantastisch vinden, en elkaar 'broeder' noemen, in werkelijkheid is het gewoon een criminele organisatie. En Uli kan het weten want hij maakte er jarenlang deel van uit.