Deel 1 van de serie -over wat Paul Loomans als zijn coachings-methode StressOntknoping benoemt- heet: ‘Ik heb de tijd’ en gaat over een nieuw begrip: ‘Tijdsurfen’. Op zijn site geeft hij aan: ‘door te gaan Tijdsurfen zul je rust gaan ervaren en effectiever worden’.
Tijdsurfen leidt dus tot StressOntknoping. Is dat wel waar? Het geldt zeker wel voor mij, en voor elke filosofische methode geldt dat het ook voor jou een waarde moet hebben wil het ‘waar’ zijn voor jou. Meer mensen zijn gegrepen door zijn methode en hij heeft voor het eerste deel een prijs ontvangen in 2013 voor het Spirituele boek in 2013. Maar dat het ook een praktische waarde heeft voor meer bewijst dat dit eerste deel ook aangeboden wordt als management boek op de desbetreffende site. Een mooie methode, vind ik, voor mensen in deze tijd, die -steeds meer- geveld worden door stressklachten.
Paul Loomans ziet zichzelf allereerst als Zenmonnik en zijn wijsheid die daaruit voortkomt deelt hij met wie er maar open voor staat en er zijn ‘heil’ mee heeft. Een onderdeel van mij is gedragswetenschapper en gespecialiseerd in sociaal-emotionele ontwikkeling: ik beheer de matrix van hoe de mens is en opereert. Zijn boek komt overeen met wat al ‘bevonden’ is. Als zijn methode appeltje-eitje was voor de mens dan zouden we wereldwijd met zijn allen onvoorwaardelijke liefde en wereldvrede ervaren. We zijn duidelijk nog lang niet zo ver en er is veel werk aan de winkel van onze ontwikkeling. Achterstallig onderhoud noem ik dat en als je al verder gevorderd bent in je ontwikkeling dan kan je volstaan met het dagelijks onderhoud. Daarom vind ik Tijdsurfen een heel nuttige, praktische methode om je weg te kunnen vinden om te handelen vanuit al die verweven bewustzijnslagen, die uiteindelijk steeds meer ons ‘ikje’ gaan vormen.
Paul Loomans verbeeldt ons leven als een huis met vier verdiepingen. Het eerste deel, de begane grond, beschrijft ons dagelijks bewustzijn. Datgene wat je nodig hebt om je dagelijkse ‘ding’ te doen. Daarom is het wel zaak om, voordat jij je verdiept in het tweede deel ‘Goed gevoel’, eerst het eerste deel een beetje te ‘begrijpen’. Heb je daar geen zin in dan kan je volstaan om van moment tot moment te kijken naar je gevoel of je iets doet vanuit het gevoel er ‘alle tijd van de hele wereld’ voor te hebben. Zo niet, dan ‘het’ niet doen of jezelf afvragen waarom je überhaupt iets zou doen wat je stress oplevert (en alle reutemeteut van klachten die daaruit voort kunnen vloeien). Is het antwoord ‘ja’, ervaar je voldoende rust om ‘iets’ te doen of heb je het er voor over om de tol te betalen dan kan je weer kijken naar je gevoel of die goed is.
Daarover gaat zijn tweede deel van de StressOntknoping. We dalen hierin af naar de kelder van ons bewustzijn en leren onze emoties toe te passen als medicijn. Niet alleen zijn deze twee boeken prachtig, heel helder, praktisch en beeldend geschreven; ze zijn ook nog eens mooi vormgegeven. Daarom alleen zou ik dit boek niet als e-book aanschaffen.
Beide delen heb ik gelezen, maar me nog lang niet eigengemaakt. Ik denk en voel dat StressOntknoping een levenslang proces is. Het leuke van Paul Loomans is het lichte gevoel wat je krijgt als je zijn methode toepast. Hoe vaak je ook valt maakt niet uit. Dat doen echte surfers ook. Je klimt gewoon weer op je plank en je wacht op de volgende golf... Op deze manier voelt StressOntknoping aan als een spel of een sport waar je gewoon steeds beter in kunt worden. Ik doe al aan Tijdsurfen. Jij ook?