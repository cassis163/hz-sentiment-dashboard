Laia, Elias en Helene keren terug in dit derde deel van de An Ember in the Ashes serie van Sabaa Tahir. Elias moet kiezen tussen trouw zijn aan zijn nieuwe verantwoordelijkheid als Soul Catcher of aan de vrouw en familie van wie hij houdt. Helene heeft bijna alles verloren wat ze liefhad en moet wat over is zien te beschermen tegen een bloeddorstige keizer en een commandant die voor niets terugdeinst op haar weg naar de macht. En Laia, die nog maar net haar broer heeft weten te bevrijden, moet zich klaarmaken voor de volgende en laatste strijd: voorkomen dat de Nightbringer de wraakzuchtige jinn ontketent op de wereld.
Als je de vorige twee delen niet recentelijk hebt gelezen duurt het even voordat je weer in het verhaal zit. Er is geen korte uitleg over wat er voorheen is gebeurd, dus moet je als lezer je best doen om alles te herinneren en de nieuwe informatie te verwerken. De schrijfstijl zelf is prettig om te lezen, al ontbreekt het wel eens aan beschrijvingen van nieuwe plekken. Een kaartje voorin het boek zou wenselijk zijn geweest om je als lezer te oriënteren. Nu is het soms lastig om de afstanden tussen plekken in te schatten, mede ook doordat de reizen van de ene naar de andere plek grotendeels niet beschreven worden.
Oplettende lezers kunnen de plot van het boek al vrij snel uitvogelen door twee voorspellingen die de personages te horen krijgen. Beiden beschrijven de nabije toekomst en dus wat er dit deel gaat gebeuren. De orakels zijn cryptisch verwoord, maar het duurt niet lang om ze te ontrafelen. Dat is jammer, al weet Tahir ondanks dat een paar verrassende wendingen uit haar mouw te schudden waardoor het verhaal interessant blijft.
De kracht van de serie ligt vooral in de personages. De helden van het verhaal hebben hun zwakke kanten en de slechteriken zijn niet slecht geboren. In dit deel komen we bijvoorbeeld eindelijk met mondjesmaat meer over Keris te weten, al blijven de antwoorden op waarom ze zo meedogenloos is en haar zoon haat ons schuldig. Ook de Nightbringer, die in het vorige deel voor de grootste schok zorgde toen bleek dat hij al die tijd Keenan was en Laia verraadde, krijgt een diepere laag waardoor het gemakkelijker wordt om zijn kant van het verhaal te zien.
Daarnaast schuwt Tahir er niet van weg om haar personages te laten lijden. In Young Adult-boeken komt het wel regelmatig voor, maar vaak niet zo realistisch en onherroepelijk als in deze serie. Er zijn geen tweede kansen of uitvluchten die keuzes terug kunnen draaien, waardoor je je als lezer meer betrokken voelt met de personages. Elias kon in deel 2 aan de dood ontsnappen en Laia redden, maar alleen door de nieuwe Soul Catcher te worden, iemand die de geesten van de overledenen helpt over te steken naar het hiernamaals. Elias krijgt in dit deel te maken met de gevolgen daarvan.
A Reaper at the Gates is een mooie aanvulling op de serie, al is het wat minder sterk dan de vorige twee delen. Het vierde en laatste deel belooft ondanks dat een waardige afsluiter te worden van de reeks dankzij de enorme cliffhanger op het einde van dit boek. Dankzij de sterke personages en gedurfde keuzes van de schrijfster blijft de serie interessant en één van de beste YA fantasyseries die er zijn.