De eerste indruk, een lijvig boek met wel 626 bladzijden. Ik heb afwisselend, afhankelijk van de plaats waar ik me bevond, het ontvangen ebook gelezen of mijn eigen papieren exemplaar. Bij de omslagafbeelding heb ik ook een poosje stilgestaan en me afgevraagd of ik deze 'trap van de wasvrouwen' een plaats zou kunnen geven binnen 'De ommegang', ik vond en vind er niet echt een aanknopingspunt. Wel dat het een mooi sfeerbeeld is en je in jouw verbeelding door de mensen hoog boven de wasvrouwen wel een soort van letterlijke ommegang kunt zien.

Jan van Aken is er meesterlijk in geslaagd een fantastisch verhaal te vertellen. Het is bijna niet voor te stellen wat de hoofdpersoon Isidoor allemaal moeiteloos in zijn geheugen onder weet te brengen. Isidoor van Rillington groeit op in het klooster waar hij voor de poort te vondeling is gelegd. Zodra hij alle schatten daar heeft gememoriseerd is hij er klaar voor om aan zijn studiereis, zijn 'ommegang' (Oxford, Parijs, Bologna) te beginnen. Daarna ontvouwt er zich een wereld die niemand kan bevatten. Isidoor kiest er voor zich te bekwamen in de geneeskunst, nadat hij de voorgeschreven studie heeft afgerond. Vervolgens volg je hem via Trebizonde, dwars door oorlogsgebied, naar de heerser Timoer. De droom van Isidoor is om bouwmeester te worden. Of hem dat lukt... daar ga ik hier geen uitspraak over doen.

Jan van Aken laat je tot aan de laatste bladzijde op het puntje van je stoel zitten om de lotgevallen van Isidoor te bevatten. Het verhaal blijft boeien. Er wordt ook de nodige kennis gedeeld op de vele bladzijden. Je krijgt hierdoor een goede inkijk in de gedachten wereld en leefwereld van Isidoor. Ook de woordkeus helpt daarbij. Door te kiezen voor wat oudere woorden verplaats je jezelf ook makkelijker naar Isidoors tijd. Van Aken weet ook zeer beeldend te schrijven waardoor je je regelmatig de metgezel van Isidoor waant.

De manier van vertellen is afwisselend, waardoor het boek zeer goed leesbaar is en blijft. Het springt van momenten in het nu van de hoofdpersoon, naar de hoofdpersoon die zijn levensverhaal verteld. Dit maakt het boek aantrekkelijker, mijns inziens, omdat je er af en toe vanuit een ander perspectief naar kijkt.

De titel De ommegang is zeer goed gekozen en dekt de lading in de gelaagdheid van het boek. Want er wordt heel wat gereisd zowel in gedachten als in de werkelijkheid. Een ommegang kan ook een doolhof worden, je kunt verdwalen.