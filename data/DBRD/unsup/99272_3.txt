Edmond Kirsch is een zeer vermogend en slimme informaticus gespecialiseerd in kunstmatige intelligentie. De vriend van Robert Langdon heeft binnen zijn vakgebied een grote ontdekking gedaan waarmee hij antwoord kan geven op vragen over de oorsprong van de mens en hoe de mens zich in de toekomst zal ontwikkelen. Deze ontdekking wil hij wereldkundig gaan maken.

De vragen ‘waar komen we vandaan’ en ‘waar gaan we naartoe’ staan centraal in dit boek. Deze interessante vragen wekken de nieuwsgierigheid en nodigen dan ook uit om dit boek te gaan lezen. Beschrijvingen van technische ontwikkelingen en baanbrekende natuurkundige experimenten maken dit boek erg boeiend. In het hele boek wordt opgebouwd naar het vinden van antwoorden over de oorsprong en toekomst van de mens. Gelukkig kent het boek geen onbevredigend open einde of worden de vragen met wat filosofisch geneuzel afgedaan, maar echt wereldschokkend zijn de antwoorden nou ook weer niet te noemen. Maar deze teleurstelling wordt deels goedgemaakt door het originele en onverwachtse einde van Langdons avontuur.

De bestseller ‘De Da vinci code’ haalt zijn kracht vooral uit de spanning rond het oplossen van mysteries. En dat is wat er in ‘Oorsprong’ net mist. ‘Oorsprong’ is spannend door achtervolgingen en de belofte antwoord te vinden op vragen die de mensheid al eeuwen bezig houdt. Maar complottheorieën, geheime genootschappen en het ontrafelen van raadsels door middel van symbolen zijn er dit keer niet bij. En daarmee maakt ‘Oorsprong’ de verwachtingen niet helemaal waar.