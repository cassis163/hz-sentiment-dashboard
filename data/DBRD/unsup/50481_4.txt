Clara ten Houte de Lange en Nelleke van Lindonk zijn beiden al vele jaren actief in de culinaire wereld. Zo werkte Clara ten Houte de Lange ooit voor het culinaire tijdschrift TIP. Nu schrijft ze zowel columns, recensies als recepten, geeft ze les in onder meer recepten schrijven en adviseert ze bedrijven op culinair gebied. Nelleke van Lindonk is zowel uitgever als auteur van culinair boeken. Daarnaast houdt ze zich met veel verschillende culinaire projecten bezig.
Een van hun gezamenlijke projecten is het boek Lekker lang jong dat in 2013 verscheen. Het boek bevat vele recepten die gebaseerd zijn op het voedselzandloperdieet van Kris Verburgh. Een jaar later verscheen het vervolg Lekker Havermout! Quinoa! en meer… De nadruk in dit kookboek ligt op pseudogranen en peulvruchten die in plaats van glutenbevattende granen zoals tarwe, rogge en spelt gegeten kunnen worden.
De eerste hoofdstukken gaan over de goede ervaringen die de auteurs hebben met het zandloperdieet. Daarna geven ze uitleg over de verschillende vervangingsmogelijkheden voor granen en de bereidingswijzen van de pseudogranen en peulvruchten. Tenslotte volgen de recepten, gerangschikt van ontbijt, naar lunch en avondeten en zoete hapjes als afsluiting.
Bij alle recepten staat aangegeven of ze zandlopervriendelijk-, glutenvrij of lactosevrij zijn.
Het boek ziet er mooi en fleurig uit. Veel prachtige foto’s die ervoor zorgen dat je trek in lekker eten krijgt. De recepten zijn overzichtelijk wat betreft tekst en beeld.

Pittige kikkererwtensoep - een vegetarische variatie op harira
4 - 6 personen 1 uur I weken 8 uur
200 g gedroogde kikkererwten
5 eetlepels olijfolie
2 uien, gesnipperd
5 stengels bleekselderij, in blokjes
4 tenen knoflook, fijngehakt
1 grote rode paprika, in blokjes
1 eetlepel verse gember, geraspt
1 theelepel kurkuma
1 eetlepel pikante paprikapoeder
1 eetlepel gemalen komijn
200 g rode linzen
3 laurierblaadjes
1 liter tomatensap
1-2 eetlepels citroensap
6-8 eetlepels platte peterselie, fijngehakt
4-6 verse dadels, in reepjes

Week de kikkererwten ten minste 8 uur in een kom met ruim water, laat ze daarna in een vergiet uitlekken.
Verwarm de olijfolie in een soeppan en fruit de ui, bleekselderij en knoflook zachtjes glazig. Roer de blokjes paprika met de gember, kurkuma, paprikapoeder en komijn erdoor en bak zachtjes tot het gaat geuren.
Voeg de kikkererwten, linzen en laurierblaadjes toe en schenk het tomatensap, het citroensap en 1 liter water erbij. Voeg 1-2 eetlepels zout toe. Breng alles al roerend aan de kook en kook de soep in 30-40 minuten heel zachtjes gaar. Serveer de soep in wijde kommen en strooi de peterselie en dadelreepjes in het midden.
Het resultaat was een stevige soep die precies zo was zoals je verwacht: vullend zonder machtig te zijn, hartig, verwarmend en troostend. In feite is de soep het ideale comfortfood. Je hoeft niet te wachten tot het buiten guur en koud is. De soep laat zich ook prima zomers eten.
De tegenstelling tussen de friszure citroensap en de zoete dadels gaf net dat extra accent dat de soep nodig had. Het kritisch proefpanel had al een paar keer harira (Marokkaanse soep) voorgeschoteld gekregen dus de leden waren al bekend met de pittige smaak. Ze vonden deze soep minstens zo lekker.
Kleine kritische noot: veel ingrediënten die worden genoemd in dit boek zoals haverkorrels, parelgort, amarant en kasha zijn niet te koop bij de grote supermarkten. Die kan je enkel kopen bij de biologische winkels, die niet overal gevestigd zijn. Hetzelfde geldt voor zeewierspaghetti en soba.