Tot rust komen in Edinburgh is het laatste waar Jessica Haider aan denkt. Met een afgebrande woning en haar nieuwe status ‘non-actief’ probeert ze met haar nieuwe situatie, maar vooral met zichzelf in het reine te komen. Door een ingrijpende gebeurtenis wordt haar wereld echter op zijn kop gezet. Om de gebeurtenis te verwerken, verstopt Jessica zich in haar strijd voor gerechtigheid. De nieuwe missie op de Saligia website lijkt dan ook een uitkomst.

Opnieuw besluit ze de mensen die ze liefheeft alleen achter te laten, dit tot groot ongenoegen van haar zus Suzanne die belast wordt met de zorg voor de tienjarige Sem. Jessy begeeft zich op glad ijs door haar contacten binnen het Saligia netwerk aan te halen en komt weer oog in oog te staan met Mikael, de man waar ze een haat-liefde verhouding mee heeft. Het is echter Mikael die Jessy de nieuwe missie uit haar hoofd probeert te praten, maar ze heeft resoluut haar besluit genomen. Ze reist af naar Mexico om zich te verdiepen in het onderzoek rond Vincent Donnelly, het nieuw beoogde doelwit van Saligia. In een vluchtingenkamp is het zeer besmettelijk conchos-virus vastgesteld waar voornamelijk kinderen aan sterven. Donnelly werkt daar als viroloog en zou met verkeerde voornemens te werk gaan in het vluchtingenkamp aan de grens van Mexico en de Verenigde Staten. Eenmaal voet gezet op Mexicaanse bodem, twijfelt Jessy aan de informatie die Saligia haar heeft toegespeeld. Is Vincent Donnely werkelijk de man zoals hij in het dossier van Saligia wordt voorgesteld?

Na het daverende einde van IJskoud, deel vier in de serie, komt rechercheur Jessica Haider voor het laatst ten tonele in Doodskleed. Corine Hartman koos er bewust voor om haar serie te beëindigen bij het vijfde boek, in plaats van de eerder zeven aangekondigde delen te voltooien.

In Doodskleed maakt de lezer kennis met een geheel andere kant van het stoere personage. Voor het eerst in de reeks beginnen er barstjes te vertonen in het karakter van de ex-rechercheur. De lijntjes coke, de adrenaline tijdens een missie en stomende seks helpen Haider niet meer om scherp te blijven. Haar gedachten blijven malen rond het vraagstuk welke personen in haar netwerk wel en niet te vertrouwen zijn. Deze menselijke kant wordt puur en indringend beschreven in de verhaallijn van dit laatste deel, waarbij de emoties van Haider van strijdbaar naar diep verdriet lijken af te zakken.

Hartman steelt vooral de show wat betreft de wending die het verhaal rond een zeker punt neemt. De lezer zal met vraagtekens zitten en zich afvragen of Jessy overruled wordt door de mensen om haar heen. Is de stoere dame, die zo herkenbaar was uit de voorgaande delen, definitief verslagen?

Doodskleed is een weergaloos slot van de Jessica Haider serie. Met het laatste boek in deze serie laat Corine Hartman zien dat ze met Jessica Haider een uniek personage heeft geïntroduceerd in het Nederlandse thrillergenre. Een personage dat een onuitwisbare indruk heeft gemaakt.