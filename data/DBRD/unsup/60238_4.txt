De cursieve hoofdstukjes die in dit boek tussendoor komen geven een extra spanning aan het toch al spannende verhaal, want daarin ben je getuige van telefoongesprekken waarin de aanslag beraamd wordt en krijg je een kijkje in het verleden van Anna Vermeer, die op haar 7e haar moeder verloor.
En daarnaast krijg je het verhaal vanuit veel verschillende perspectieven mee; Kim van Rijn, Karel van der Zee, Manfred Vermeer, Joyce Vermeer, Anna Vermeer, Jean Vermeer, Nina Hansen en nog meer. Dat maakt wel dat je je koppie erbij moet houden en het iets minder vlot leest dan ik had gewild, maar óók dat je langzaam aan een steeds completer beeld krijgt van wat er gaande is en hoe de verhoudingen liggen. Langzaam ontvouwt zich dan in dit van begin tot eind spannende en meeslepende verhaal de vreselijke waarheid en vallen alle puzzelstukjes op hun plek…