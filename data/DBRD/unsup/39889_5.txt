Dinaw Mengestu schreef een ontroerend en meeslepend boek. Voldoende reden om een brief te schrijven aan hem (een dankuwel is hier immers op zijn plaats, dacht ik zo). Uittreksels uit de brief:

... 'Ik heb het boek uit. Dat is nu al enkele dagen geleden. Ondanks het feit dat de afstand tot dat moment steeds groter wordt en dat moment steeds verder in het verleden ligt, blijft uw boek in mijn hoofd hangen. Het laat mij niet los. Hoe groter die afstand, hoe meer vragen de kop opsteken. Vragen, die mij dwingen tot het zoeken naar een antwoord. Die mij dwingen tot het bepalen van een standpunt. Tot het innemen van een positie. Inderdaad, uw boek is niet vrijblijvend. Dat is geen optie. Lezen en het boek zondermeer dichtklappen kan niet. Uw boek vraagt enige nazorg.' ...

...'Na al het bovenstaande zou u kunnen denken dat uw boek een politiek pamflet is. Dat is het niet. Nog altijd blijft uw boek een roman. Het verhaal overheerst. Wordt nooit weggedrukt door opinies of meningen. U vertelt het verhaal van Isaac. In Afrika. In Amerika. Dat doet u op een wondermooie, meeslepende stijl. Het is aan de lezer om de onderliggende boodschappen uit het verhaal te filteren en te interpreteren. Dat dwingt de lezer tot gematigdheid. Het lezen van uw boek moet zachtjes gebeuren. Uw boek moet zachtjes gesavoureerd worden. Om de gelaagdheid van het verhaal te ontdekken en te proeven.
Ik las een levensverhaal. Ik las een liefdesverhaal. Beide verhalen reikte u mij aan in uw boek. U hebt mij een literaire parel geschonken. Een parel, dat mij nog steeds in zijn greep heeft. Dat mij nog altijd niet loslaat. Ik vind het helemaal niet erg. Dat is wat literatuur immers moet doen. Het moet boeien. Het moet intrigeren. Het moet de lezer heel zachtjes aan loslaten. De lezer moet laten bezinken. Moet zijn hoofd zachtjes laten leeglopen. Om het zo klaar te maken voor een volgend verhaal. Dat is wat literatuur moet doen. Dat is wat u hebt gedaan.' ...

U kan de volledige brief nalezen op: http://www.wimbackx.blogspot.be/2015/08/uitgelezen-al-onze-namen-brief-aan.html