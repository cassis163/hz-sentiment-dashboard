De boekenblog Mustreads or Not gaf mij de kans om een boek van Sterre Carron te recenseren. Al lange tijd heb ik de boeken van deze schrijfster op mijn mega lange wil ik lezen lijst staan, maar tot nog toe was het er niet van gekomen. Ik begon niet met haar eerste boek maar met ‘Carta’, alweer het achtste deel in de Rani Diaz thriller reeks.

Rani Diaz werkt bij de Mechelse recherche en zij is degene die in dit verhaal te maken krijgt met een gruwelijke reeks moorden. Te beginnen bij één maar al gauw volgt er nog een slachtoffer. Waarom lijkt het alsof de slachtoffers niks met elkaar te maken hebben maar verbind de achtergelaten speelkaart hen toch? Hoe gaan Rani en haar team dit ooit oplossen? Kunnen zij de oplossing vinden en de code op tijd kraken? Kan haar gezin de druk wel aan en kan ze het eigenlijk zelf wel handelen? Een gruwelijke race om de dader te pakken te krijgen zet toch iedere speler onder druk?

Vooraf heb ik gevraagd of de boeken afzonderlijk te lezen zijn en dat zou mogelijk zijn. Toch liep ik tijdens het lezen tegen wat dingen aan. Zoals bijvoorbeeld hoe Diaz haar gezin precies in elkaar steekt, wie is wie en hoe staan zij in relatie tot elkaar. Ook een zaak uit het verleden, die dus is voorgekomen in een eerder boek, wordt aangehaald. Om verwarring te voorkomen begin ik daarom altijd het liefst bij het eerste boek uit een reeks maar goed, die luxe had ik nu niet.

Het Vlaamse taalgebruik past perfect bij dit verhaal. Mede doordat het zich in Mechelen afspeelt en de hoofdpersonages van Belgische komaf zijn. De afwisseling in hoofdstukken geschreven vanuit Rani’s oogpunt en vanuit de gedachtegang van de moordenaar zorgen voor constante vaart en spanning. Ik bleef als lezer zijnde geboeid en het was zeker niet voorspelbaar. Het plot zit goed in elkaar, wordt duidelijk uiteengezet, en had op mij een verrassingseffect. Ook bleef ik aan het einde niet zitten met enorm veel losse eindjes. De personages zijn zo neergezet dat je hun beweegredenen begrijpt en accepteert. Het is niet enorm diepgaande psychologie maar zeker wel passend bij dit verhaal. Voor mijn gevoel mis ik wel grotendeels de achtergrond van Rani, aangezien ik de eerdere boeken niet heb gelezen, daardoor begreep ik haar keuzes niet altijd.

Door dit boek en haar prettige schrijfstijl ben ik nog meer van plan om de andere boeken van Carron te gaan lezen, maar dan begin ik wel bij het eerste boek.

Ik geef dit boek 4 sterren.

Spanning: 8
Plot: 7,5
Leesplezier: 7
Schrijfstijl: 7,5
Originaliteit: 7
Psychologie: 7