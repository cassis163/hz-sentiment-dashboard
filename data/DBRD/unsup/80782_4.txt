Will Grayson en Will Grayson. Twee jongens van dezelfde leeftijd in dezelfde stad. Het leven dat ze leiden verschilt enorm. Nooit eerder wisten zij van elkaars bestaan. Nog nooit eerder troffen zij elkaar, tot die ene dag in een pornowinkel. Hoewel de lezer de verhalen van beide Will Grayson’s apart van elkaar volgt (de Will Grayson’s wisselen elkaar elk hoofdstuk af) zijn zij toch enigszins verbonden door Tiny Cooper. Met zijn extravagante verschijnen die doordringt tot elke letter, weet Tiny Cooper stiekem een beetje de show te stelen.

Will Grayson, Will Grayson is een samenwerking tussen John Green (bekend van onder meer The Fault in Our Stars en Paper Towns) en David Levithan (Boy meets Boy). De stukken van Levithan kenmerken zich door middel van het ontbreken van hoofdletters. In een kort gesprek tussen beide auteurs licht Levithan die keuze toe. Hij vertelt dat het in het begin misschien vervelend leest, maar dat je het op den duur niet meer zult merken. En gelijk heeft hij. Het ontbreken van leestekens valt niet meer op. Het is een onderdeel geworden van de desbetreffende Will Grayson.

Elke Will Grayson heeft zijn eigen karaktereigenschappen en trekjes, waardoor ze allebei interessant zijn om over te lezen. Zo af en toe is het wel erg Amerikaans en High School achtig, maar dat maakt het ergens ook wel weer boeiend.

Voor de fans van John Green zal de samenwerking misschien even wennen zijn. Maar al gauw wordt duidelijk dat de typische stijl van Green behouden blijft. Ook Levithan weet goed zijn best te doen en raakt niet ondergesneeuwd. Een uitstekende samenwerking die smaakt naar meer.