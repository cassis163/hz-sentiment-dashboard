Een Young Adult fictieboek lees ik wel eens graag, dus heb ik me met volle overgave op Codenaam Verity gestort. De Amerikaanse schrijfster Elizabeth Wein - die jarenlang in Schotland woonde - vertelt daarin het verhaal van de Schotse spionne Julie die door de vijand, de Gestapo, wordt opgesloten en bedreigd. Julie zet haar bekentenis op papier en beschrijft tegelijkertijd haar vriendschap met pilote Maddie. Ze doet ook uit de doeken waarom ze haar vriendin achtergelaten heeft in een gestrand vliegtuig. Beide vriendinnen zijn door het noodlot in bezet gebied neergestreken. Zijn die geheime notities van Julie wel sterk genoeg om te kunnen weerstaan aan de dreigementen van de vijand en te ontsnappen aan een executie?
Deze historische roman speelt zich af in Frankrijk tijdens de Tweede Wereldoorlog. Deel 1 is vanuit het oogpunt van Julie (Verity) in dagboekvorm geschreven, en is oorspronkelijk wat moeilijk om te vatten. In het tweede gedeelte krijgen we de verhaallijn met Maddie in de hoofdrol. Gelukkig maar, want in dit deel wordt de moedige en volhardende lezer veel duidelijk gemaakt. Het moet gezegd: het tweede deel is veel sterker dan het eerste. Het gevaar bestaat dat de lezer het in de aanvangsfase wel eens zou kunnen opgevenÂ… De aanhouder wint echter, en wordt uiteindelijk beloond met een fraai einde.
Vriendschap, durf en moed overstijgen dit verhaal met twee ijzersterke hoofdpersonages.
Elizabeth Wein, zelf gepassioneerd door het vliegen en vliegtuigen, heeft zich vooraf grondig gedocumenteerd om de historische feiten zo waarheidsgetrouw mogelijk weer te geven. Het verhaal op zich primeert echter, en dat geeft de auteur ook graag toe in haar nawoord. De auteur geeft, op een emotionele manier, weer wat voor weerzinwekkende gebeurtenissen er in die oorlog plaats hebben gevonden.
Tijdens het lezen van Codenaam Verity voelde ik opnieuw de leeskriebels die ik kreeg, toen ik mij als tiener mocht verdiepen in de boeken van mijn superheld, de gevechtspiloot en detective Biggles, het hoofdpersonage in de bijna 100 jeugdboeken van de Engelse schrijver Captain W.E. Johns!