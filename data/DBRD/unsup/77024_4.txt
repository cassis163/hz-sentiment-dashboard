Patricio gaat zijn geluk zoeken in Cuba. Hij heeft geen geld en geen plaats om te slapen, maar hij kan kletsen! En het geluk is aan zijn kant, want hij vind al snel een plek om te slapen en begint als schoenenpoetser. Hij heeft daar geen talent voor, maar door zijn vlotte babbel weet hij snel een eenvoudig baantje te bemachtigen in een groot nieuw warenhuis. Daar wordt hij een zeer gewaardeerde werknemer en is vooral goed bevriend met liftmeisje Nely.

Gloria is als jong meisje gedwongen om te trouwen met de oudere maffiabaas Cesar en leeft in luxe, maar is vreselijk ongelukkig. Als ze Patricio leert kennen gaat er een hele nieuwe wereld voor haar open. Maar de liefde tussen hen is onmogelijk. Ze is getrouwd met een man die geweld niet schuwt en moord niet uit de weg gaat.
Toch weten de twee in gestolen uurtjes bij elkaar te zijn en hun liefde houdt stand.

Het is grotendeels het levensverhaal van Patricio en zijn vrienden. Het deel waarin hij Gloria leert kennen is een groot deel van het boek, maar omdat hun liefde onmogelijk is scheiden hun wegen ook op een gegeven moment.
Het boek vertelt het verhaal afwisselend uit beider perspectief, wat een goed beeld geeft van het verschil in leven. Patricio die hard werkt en zo steeds een stapje verder komt in het leven, en Gloria die in principe alles heeft maar doodongelukkig is in de situatie waarin ze terecht is gekomen.

Het is een mooi liefdesverhaal, maar geweld wordt niet geschuwd. Cesar is een bruut en dat wordt neergezet zoals het is. Daarbij is ook de Cubaanse geschiedenis verweven in het verhaal, maar dat heeft niet een hele grote rol, maar is wel essentieel voor de achtergrond van Cesar. Zolang er een corrupt regime was, kon hij ongestoord zijn gang gaan. Na de revolutie stortte zijn macht in elkaar. Het betekende ook een enorme uitstroom uit Cuba naar Europa en Amerika, ook voor Patricio en de familie van Gloria.

Een mooie roman over echte liefde en het nooit opgeven ervan, tegen de achtergrond van Cuba, een land met een bijzondere geschiedenis.