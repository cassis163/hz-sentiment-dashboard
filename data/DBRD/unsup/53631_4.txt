Er gebeurt enorm veel in een mensenleven en daarbij wordt niet gekeken naar leeftijd.
Mooie, maar ook minder mooie dingen kom je tegen en soms valt het niet mee om iets een plaatsje te kunnen geven. Dat is zeker het geval wanneer je net als Jesse nog op de basisschool zit en je voor jezelf nog een plekje moet zoeken in je nieuwe omgeving.
Hij is een paar maanden geleden verhuisd van een grote, vrijstaande woning naar een flat in Haarlem. Daar voelt hij zich niet thuis en samen met zijn vriendje Alek zoekt hij mogelijkheden om terug te gaan naar de oude situatie.

Jesse is iemand die helemaal weg is van alles wat met cijfers te maken heeft; hoeveel trappen hij heeft gelopen en hoeveel minuten het duurt voordat hij van huis naar school is gerend. Hij komt nooit ergens te laat!
Hier komt de keuze voor de cover in beeld; een afbeelding van een rugzak met een klok.
Maar dat kan ook te maken hebben met terrorisme. Een bom die in een rugzak zit en tot ontploffing gebracht wordt!

In de korte hoofdstukken komen een aantal onderwerpen aan bod. Onderwerpen die midden in onze samenleving staan zoals het draagmoederschap, homoseksualiteit, vluchtelingen en terrorisme.
Voor kinderen is het soms maar een rare toestand wat ze om zich heen zien gebeuren. In het journaal komen tegenwoordig een aantal van deze onderwerpen aan de orde en dat komt keihard over; zeker bij kinderen!

'Dat Hind een terrorist is, weet hij nu zeker. En dat ze samenwerkt met zijn buurman, dat kan niet anders. Ze heeft tenslotte de sleutel van zijn box. Maar voldoende bewijs heeft hij niet. Misschien is het handig om eerst voor zijn eigen veiligheid te zorgen. En die van zijn pappa's en Jetteke natuurlijk. Vanuit een veilige plek onderzoek doen, dat is het beste.'

Jesse en zijn vriend Alek hebben samen een detectivebureau opgericht om een aantal vreemde zaken te onderzoeken. Op deze manier leren ze vooral over het hebben van vooroordelen en verwachtingen.
Ook dat het niet aan het gebouw waar je woont hoeft te liggen of je je ergens 'thuis' voelt.

Het is een mooi en toegankelijk verhaal geworden voor kinderen in de bovenbouw van de basisschool. Het kan ze een stuk geruststelling geven in onbekende situaties en zal bovendien benadrukken dat je jezelf uit moet durven spreken ingeval van twijfel en niet alles op moet kroppen.
NB: Dat laatste geldt voor jong en oud!