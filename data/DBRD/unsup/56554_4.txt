Marie Vaerewijck, een Europa-correspondente, Fox Cobane een Brits toponderhandelaar en Thomas van den Broeck (de Europese president) krijgen allen dezelfde e-mail waarin een vreemd ultimatum wordt gesteld met de opdracht dat ze met elkaar dienen samen te werken. De correspondente is dan wel haar bewegingsvrijheid kwijt, de onderhandelaar is vooral gewend om met de duivel te onderhandelen en de president zit in Brussel verstrikt in het Europese machtspel.
Ze hebben geen van drieën behoefte aan samenwerking, maar dit verandert als er gelijktijdig zes eurocommissarissen op identieke wijze worden ontvoerd.

Terwijl de ontvoerders de media bespelen met hun zeer goed geregisseerde onthullingen, zijn deze drie personen aan elkaar overgeleverd en moeten ze een manier zien te vinden om toch samen te kunnen werken.

Welk spel speelt de president, wat zijn de motieven van een Britse politica - die onverwachts zeer populair - is en hoe bespeelt zij de publieke opinie? Wat verbergt de Britse onderhandelaar?

Dit alles in het decor van de Brexit.

De proloog geeft goed weer waar de cover voor staat. Duister- en geheimzinnigheid in de spelonken van de Europese Unie.

In dit boek moet je even inkomen en dat geldt ook voor de karakters van de hoofdpersonages. Ze groeien wel gedurende het verhaal en laten beetje bij beetje ook hun menselijke kant zien, waarbij politiek naar de achtergrond verdwijnt.

Qua spanning is het wat gezapig, maar het plot zit stevig in elkaar. Regelmatig werd ik verrast en dat hield mijn aandacht vast. Politiek is een strategisch en intrigerend spel. Smullen dus voor de liefhebbers.

Het verhaal bestaat uit hele korte hoofdstukken ,die mij aanvankelijk niet zo goed bevielen, maar gaandeweg raakte ik eraan gewend en in de ban van het verhaal.

“Het Brussel syndroom” is een stevig debuut van dit Vlaams schrijversduo, wat hopelijk snel een vervolg zal krijgen..