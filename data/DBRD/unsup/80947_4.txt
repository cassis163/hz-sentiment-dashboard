Ik hoorde al veel goeds over dit boek. Hetgeen dat terugkwam in alle recensies was de humor, en daarover is niet gelogen. Dit boek is hilarisch. Izzy's vergelijkingen zijn vergezocht, grappig, en treffend. Maar zeker zo belangrijk zijn de onderliggende emoties en de manier waarop ieder personage daar weer anders mee omgaat. Ieder personage heeft een eigen karakter, een eigen verleden en dus ook een eigen manier om met problemen om te gaan. Ik vond dit bijzonder mooi en realistisch neergezet. Vooral de oma maakte indruk. Wat een schat van een mens, met een waterval aan verstopte en weggedrukte emoties. Ik zag haar helemaal voor me en wilde niets liever dan haar knuffelen.

Maar even terug naar de hoofdpersoon. Izzy is een heerlijke en tegelijkertijd lichtelijk verachtelijke achttienjarige, die zich niet schaamt voor wie ze is en geen blad voor de mond neemt. Maar na een tijdje gaat haar karakter zich tegen haar keren, en dan pas zie je pas echt - ook al zegt ze het zelf al eerder - hoe ze is. Ze is helemaal niet zo sterk en emotieloos als ze lijkt. En als het echt erg wordt, is ze ook niet meer zo adrem. Want als mensen echt gemeen worden, helpt humor niet meer. Zelfs Izzy kan dan geen gevat antwoord meer bedenken.

Ik weet dat ik dit hierboven al zei, maar er zit zo veel meer dan alleen humor in dit boek. Het heeft een belangrijke boodschap. Die wordt er wel dik bovenop gelegd aan het einde, maar ach, soms moet je gewoon even meer dan duidelijk zijn om iets over te brengen. En dit is er belangrijk genoeg voor.
Maar dat is nog steeds niet het enige. Het boek gaat over je dromen volgen, tegenslagen verwerken, opgroeien, twijfels, vriendschap, vertrouwen, verraad, vergiffenis en niet bang zijn om je gevoelens te tonen of om hulp te vragen als je in de put zit. Het bracht me een beetje terug naar mijn eigen middelbareschooltijd en de pesterijen die ik moest doorstaan. Ik voelde me iets beter te weten dat zelfs iemand zo gevat als Izzy zich niet kon weren tegen de ongenadige tieners op haar school. Dat vervolgens de halve wereld over haar heen viel voor iets waar een jongen zonder problemen mee weg komt, was zo goed beschreven en zo realistisch dat ik er behoorlijk pissig van werd. Gelukkig liet Izzy me lachen.

Het mooie was dat ik Izzy's gedrag ook niet goed zou keuren, maar haar toch mocht, doordat ik in haar hoofd kon kijken. Zoals elk echt mens heeft Izzy goede en slechte kanten. Ze maakt weleens fouten, neemt soms domme of ondoordachte beslissingen en twijfelt weleens aan zichzelf. Izzy is net een echt mens.

Allesbehalve Ok√© bevat een geweldige combinatie van humor en drama. Dit boek laat je lachen, huilen en nadenken. Iedereen zou dit boek moeten lezen. Kom maar op met dat vervolg!

Dank aan Karakter Uitgevers voor het recensie exemplaar.