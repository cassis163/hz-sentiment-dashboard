De zussen Anna, Lies en Wil van Gogh treden door het boek van kunsthistoricus Willem-Jan Verlinden voorgoed uit de schaduw van de alom bekende broers Vincent en Theo. Verlinden heeft voor dit interessante boekwerk vele honderden brieven, die het gezin elkaar schreef, gelezen. Naast deze brieven heeft hij er ook de nodige literatuur op nageslagen. En dat hij niet over een nacht ijs is gegaan getuige de zeer uitgebreide literatuurlijst die achter in het boek is opgenomen. Veel respect voor zijn diepgaande research is hier zeker op zijn plaats.

Verlinden heeft ervoor gekozen om het verhaal van de zussen niet in romanvorm te gieten. Er zijn veel fragmenten uit brieven opgenomen en het prettige daaraan is, dat hij de zussen laat zien zoals ze zijn. Daarmee voorkomt hij tegelijkertijd dat hij een eigen interpretatie aan het gedachtegoed van de zussen meegeeft. De foto’s, waarmee de zussen een gezicht krijgen, completeren het geheel. Het resultaat is een zeer prettig leesbare en boeiende familiekroniek, waarin naast de zussen ook veel aandacht is voor het persoonlijke leven van de rest van het gezin Van Gogh. Want De Van Goghs schreven heel wat af: naar maar vooral ook over elkaar en over alles wat hun bezighield: de dagelijkse dingen, zorgen, verdriet en blijdschap. ‘De Zussen Van Gogh’ is een verhaal dat geen moment verveelt. Een aanrader voor iedereen de geïnteresseerd is in geschiedenis in het algemeen en het leven van de familie Van Gogh in het bijzonder.