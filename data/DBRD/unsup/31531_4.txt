Nordic Noir is een verhalenbundel en bevat 25 verhalen van Nederlandse en Belgische bodem. Een verhalenbundel ontstaan na een verhalenwedstrijd georganiseerd door Uitgeverij LetterRijn. De deelnemers werden gevraagd een spannend verhaal te schrijven waarbij de personages net wat herkenbaarder zijn, de misdaden realistischer en met ruime aandacht voor psychologie en colour locale. Met als voorbeeld de Scandinavische thrillers. In Nordic Noir zien we zelden een totaal goed of compleet slecht personage, dat maakt de personages interessant en herkenbaar. Een mooie uitdaging voor een verhalenwedstrijd.

De cover blinkt uit door zijn eenvoud. Eenvoudig en kil, maar toch met een aantrekkelijke uitstraling. Een cover die nieuwsgierig maakt naar de verhalen die dit boek bevat.

“Hij lag in de sloot, zijn fiets half bovenop hem. Zijn nek vertoonde een rare knik. Hij was dood. Hartstikke dood.”

De verhalen in Nordic Noir hebben allemaal wel iets in zich dat de fantasie in ruime mate prikkelt. Regelmatig vinden we in de personages enige herkenbaarheid en zijn de beweegredenen begrijpelijk. Soms is er voorspelbaarheid, hoewel daar dan op het laatst toch nog een verrassend effect toegevoegd wordt. Ook zijn er verhalen waar over nagedacht moet worden en die even moeten bezinken. Verhalen die je nog een keer wilt lezen om te zien of je toch nog iets essentieels gemist hebt. In veel van de verhalen worden de donkere gedachten van de mens sterk benadrukt en is er het besef dat een mens tot veel in staat kan zijn. De duistere kant in een mens kan, eventueel gedwongen, door diverse omstandigheden naar boven komen en voor degene die het overkomt kan het zelf een grote verrassing zijn.

“Het gras op de waterkant van de dijk lag nog half bedekt met sneeuw, een krimpend restant van de sneeuwbuien van enkele dagen geleden. In het bleke licht van de maan leken de witte vlekken merkwaardig vlak en egaal, alsof ze eigenlijk gaten waren die de leegte onder het duistere landschap blootlegden.”

Diverse maatschappelijke thema’s zijn verweven in de verhalen in Nordic Noir, en de personages die een onderdeel hiervan zijn, worden op krachtige wijze en treffend neergezet. Nordic Noir bevat verhalen geschreven door auteurs die ieder hun eigen schrijfstijl hebben en waar de een meer aandacht geeft aan het beeldend omschrijven van omgeving en meer oog heeft voor details, legt de ander juist meer nadruk op de psychologie en het onderliggende thema. Dit geeft een mooie verzameling aan verhalen en de auteurs zijn er allemaal prima in geslaagd een bijpassende sfeer in deze verhalenbundel te brengen. Nordic Noir is een bundel met spannende en realistische verhalen, waarin de duistere kant van de mens voor een uitdaging komt te staan.

4,5*