Het is bijna Koningsdag. Een dag die in Nederlandse oranjesferen met allerlei buitenactiviteiten wordt gevierd. Een boek dat hier erg leuk bij aansluit, dus ook als het minder goed weer is, is dit knaloranje boek ‘Waar is Willem?’.

Een kleurrijk zoek- en telboek waarin aan de koninklijke familie gerelateerde gebeurtenissen en Nederlandse tradities op originele wijze zijn getekend. Bijv. de Elfstedentocht, de inhuldiging, een staatsbezoek, Sail Amsterdam en natuurlijk Koningsdag komen aan bod.

De te zoeken figuurtjes van koning Willem, koningin Máxima, hun drie dochters en prinses Beatrix worden voorin het boek voorgesteld. Hierbij valt op dat Amalia met haar volledige naam Catharina-Amalia wordt afgebeeld en koning Willem juist niet met zijn volledige naam Willem-Alexander. Deze kennismaking is een extra bij het zoeken.

Op ieder dubbele pagina wordt een activiteit behandeld met daarop een korte uitleg, de te zoeken zes figuurtjes en een passende zoekopdracht. Een heel leuke zijn de pagina’s met de Olympische Spelen waar de tijgermascottes van Pyongyang moeten worden gezocht en geteld.

De treffende illustraties bevatten veel grappige details. Een man die het gras met een schaartje knipt in het park of de kolderieke verhuisongelukjes bij Huis ten Bosch. Emanuel Wiemans, de maker van ‘Waar is Willem? heeft een vrolijk, leerzaam tel- en zoekboek gemaakt in sprekende kleuren. Een koninklijk formaat kijkboek voor urenlang kijkplezier. Ook een aanrader voor op de achterbank tijdens vakantieritten!