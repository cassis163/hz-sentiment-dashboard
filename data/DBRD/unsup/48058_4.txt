De prachtige vormgeving van dit boek intrigeerde mij al zo enorm vooraf dat ik niet kon wachten om te beginnen met lezen. Ook werd er online gefluisterd dat de schrijfstijl van Tomi Adeyemi vergelijkbaar was met J.K. Rowling, die bij mij erg hoog in mijn ‘favoriete schrijfsters ooit’ lijstje staat. Dus dit alles schepte enigszins hoge verwachtingen terwijl ik normaal gesproken helemaal niet van deze zogenaamde verwachtingen ben en liever zo open mogelijk het boek in ga.

Laat ik gelijk maar verklappen dat dit boek mij zeker niet teleurstelde en die hoge verwachtingen dan ook tegemoet kwam. Echter moet ik zeggen dat ik de vergelijking met J.K. Rowling niet helemaal kan plaatsen. Wellicht komt dit doordat ik de boekenserie van Harry Potter lang geleden gelezen heb, binnenkort wil ik ze weer eens herlezen misschien snap ik het dan, en haar andere boeken onder pseudoniem zijn een compleet andere stijl. Wellicht door het creëren van een nieuwe wereld wordt de vergelijking gemaakt van Tomi Adeyemi met Rowling? Maar hoe dan ook dit mocht de pret niet drukken.

De schrijfstijl van Adeyemi neemt de lezer gelijk mee in een wonderlijke wereld door middel van een beeldend, fantasierijk en vloeiend taalgebruik. Het avontuur in dit boek grijpt je vanaf het allereerste moment en ondanks dat het behoorlijk dik boek is vlieg je erdoorheen. Ik heb genoten van alle wonderlijke personages die een rol spelen en de krachtige Zélie, het hoofdpersonage, in dit verhaal. Al lezende kon ik mij goed inleven en voelde ik mee met Zélie haar frustraties, vechtlust, verdriet en vreugde.

Ondanks dat het een magisch, fictief verhaal is heeft het ook zeker verwantschap met alle problemen van de huidige tijd zoals o.a. etnische profilering, ongegronde vooroordelen en angst voor het onbekende. Ik denk dan ook dat iedere lezer er ook zeker meer uit kan halen dan alleen een goed verhaal.

Binnenkort komt als het goed is het tweede deel van deze ‘The Orïsha Legacy’ uit en volgend jaar, in het voorjaar van 2020, het derde deel. En ik moet zeggen, ik kan niet wachten om te lezen hoe dit prachtige avontuur verder gaat!