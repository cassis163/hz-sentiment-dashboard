Clarence Luckman (Clay)en Elliot Danzinger (Digger)zijn halfbroers. Ze hebben dezelfde moeder maar verschillende vaders. Nadat Clarence's vader de moeder met een honkbalknuppel heeft doodgeslagen, worden de jongens, die dan vijf en zes jaar oud zijn, ondergebracht in verschillende instituten voor jeugdzorg en uiteindelijk komen ze terecht in een jeugdgevangenis. Ze verschillen nogal van elkaar, Digger is degene die problemen oplost met vechten terwijl Clay een rustige jongen is die de dingen die om hen heen gebeuren met een berustende gelatenheid accepteert.

Door een toeval moet de psychopaat Earl Sheridan, die onderweg is naar de plek waar de doodstraf waartoe hij is veroordeeld wordt voltrokken, de nacht doorbrengen in de jeugdgevangenis waar Clay en Digger verblijven. Sheridan weet echter te ontsnappen en neemt de twee jongens als gijzelaar mee. Dit is het begin van een vlucht die gepaard gaat met heel veel buitensporig en zinloos geweld. Een vlucht die bepalend zal worden voor de toekomst van de twee nu bijna volwassen jongens.

Bekraste zielen is een misdaadroman van de Engelse schrijver R.J. Ellory die al heel veel furore heeft gemaakt met boeken als Een stil geloof in engelen, Een volmaakte vendetta, De helden van New York en Een mooie dag om te sterven. Bekraste zielen is gesitueerd in het zuiden van de Verenigde Staten in de jaren zestig van de vorige eeuw en het verhaal beslaat een periode van ruim een week.

R.J. Ellory heeft een rijke schrijfstijl. Ieder personage in het verhaal is zorgvuldig opgebouwd, de sfeertekeningen zijn overtuigend en beeldend en hetzelfde geldt voor de beschrijving van de gebeurtenissen die zich in die week voltrekken. Het ene moment ontroert Ellory met prachtig proza, het andere moment schokt hij met rauw, buitensporig en zinloos geweld. Op andere momenten doet hij op nuchtere wijze verslag van zaken alsof het lijkt alsof hij voor een krant schrijft. Al deze verschillende stijlen beheerst hij tot in de perfectie.

Hij herinnert je er constant aan dat het leven kostbaar is en dat er maar een gek nodig is om aan dat leven een einde te maken. Zijn visie op mensen stemt niet vrolijk omdat hij van mening is dat het menselijk handelen al bij geboorte in een soort van blauwdruk vastligt en dat omgevingsfactoren, zoals opvoeding en opleiding dit eigenlijk nauwelijks nog kunnen beinvloeden. Daarom loopt het met Digger en Clay ook af zoals het afloopt.

Toen ik het boek uit had was mijn eerste idee om het vijf sterren te geven maar dat heb ik uiteindelijk niet gedaan. Het zijn er vier geworden. De reden daarvoor is dat ik onderscheid wil maken met een ander boek van R.J. Ellory nl. Een stil geloof in engelen. De schrijfstijl in dat boek vind ik net iets mooier en indringender dan in Bekraste zielen en daarom heb ik voor dat boek vijf sterren gegeven. Dit neemt niet weg dat Bekraste zielen een geweldige en uitermate boeiende misdaadroman is die iedere liefhebber van het spannende boek zou moeten lezen.