Het was even stil rondom de Noorse schrijfster. Sinds de publicatie van haar boek ‘ik kan in het donker zien’ in 2012 is er geen nieuwe boek verschenen in het Nederlandse taalgebied. Daar komt nu verandering in. Uitgeverij Marmer kocht de vertaalrechten voor Veenbrand en daarmee is Fossum terug op de Nederlandse markt!

Het verhaal opent meteen met de vondst van twee lichamen; moeder en zoon, in een caravan. De twee zijn met messteken om het leven gebracht. Liefhebbers van Fossum’s boeken zullen een oude bekende tegenkomen, want inspecteur Sejer gaat op zoek naar de dader.

Daarna gaan we terug de tijd in, naar de periode waarin Bonnie en haar zoontje Simon nog leven. Bonnie werkt overdag in de thuiszorg en ’s avonds probeert ze een goede moeder te zijn voor haar zoontje. Het valt niet mee, maar ze doet haar best.

Ondertussen is er ook nog de 21-jarige Eddie, die bij zijn moeder woont. Hij is een echt gewoontedier en lijkt het moeilijk te kunnen verwerken als dingen anders gaan dan verwacht. Zo valt het hem slecht als zijn moeder tien minuten langer wegblijft dan belooft. Zijn vader is jaren gelden vertrokken en inmiddels overleden. Eddie wil graag weten waar hij begraven ligt en start een zoektocht. Maar is die man wel echt zijn vader?

Gedurende het boek blijven we reizen tussen scènes die zich in het heden en scènes die zich in het verleden afspelen. Hierdoor leer je Bonnie kennen en lees je wat ze de maanden voor haar dood heeft meegemaakt.

De vraag waar en wanneer de twee verhaallijnen samenkomen blijft lang aanwezig, maar Fossum weet deze twee moeiteloos te verweven in een passende ontknoping. Het plot is uitstekend geschreven en de personages zijn goed ontwikkeld.

Liefhebbers van Fossum worden beloond voor het lange wachten op een nieuw boek in ons taalgebied. Voor nieuwkomers die voor het eerst kennis zullen maken met deze Noorse is het boek ook zeer de moeite waard.

Geheel onvoorspelbaar is Veenbrand niet altijd, maar met haar prettige schrijfstijl en levendige karakters maakt Fossum dat helemaal goed.