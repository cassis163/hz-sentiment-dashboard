Het verhaal is goed geschreven, goed opgebouwd en mooi verteld. Je leest de verhaallijnen steeds afwisselend. Het hoofdstuk van de jonge Claudia wordt steeds afgewisseld met dat van de oudere Claudia alias Vivian D. Ik vond dit niet storend, soms wel lastig omdat het hoofdstuk dan spannend afgesloten werd en je niet meteen verder kan lezen met de verhaallijn. Heb zelfs een keer de neiging gehad om door te bladeren naar het volgend hoofdstuk. Met spannend bedoel ik dan niet thrillerachtig spannend, want dat is in deze roman totaal niet aan de orde. Er zit spanning in, die goed is opgebouwd, maar dan spanningen in de relationele sfeer.

Esther Verhoef heeft met dit boek een echte roman geschreven en het is haar nog goed afgegaan ook. Ik heb het met veel plezier gelezen. Op sommige momenten was ik ook echt geraakt en het einde was zelfs wat emotioneel. Helaas vond ik het erg jammer dat naar het einde toe er stukken overgeslagen zijn in het levensverhaal van zowel Claudia als dat van Vivian. Hierdoor miste ik wel wat diepgang en afsluiting in het verhaal.
Maar al met al heb ik ontzettend genoten van dit boek en mag Esther Verhoef van mij zeker wel meer romans schrijven.

Het boek krijgt van mij vier sterren. ****