Nadat ik een leesfragment van ‘Honolulu King’ had gelezen, was mijn nieuwsgierigheid en interesse meteen gewekt. Dat beloofde een interessant boek te worden. En die belofte is volledig waargemaakt. ‘Honolulu King’ is een indrukwekkend boek dat je bij blijft.

Anne-Gine Goemans vertelt het verhaal voornamelijk vanuit Hardy’s en Synnes perspectief. Deze twee karakters leer je het beste kennen. Je leest hun gedachten en gevoelens. Ook kom je veel te weten over Hardy’s verleden. Zijn openbaring in de vrijmetselarij is heftig. Na deze onthulling laat het boek je niet meer los en wil je door blijven lezen. Hoe reageren zijn broeders erop? Welke gevolgen heeft het voor Hardy? Wat vinden andere dierbaren van hem hiervan?

Goemans heeft een prettige en toegankelijke schrijfstijl, waardoor het verhaal heel fijn te lezen is. Ze behandelt een stukje geschiedenis dat voor veel mensen onbekend zal zijn, namelijk de Bersiap (na de capitulatie van Japan). Op een indrukwekkende wijze heeft ze deze vreselijke gebeurtenis verweven in het verhaal. Vooral de citaten op de cassettebandjes blijven je bij. ‘Honolulu King’ is een prachtige roman die je raakt en waar je nog wel even mee bezig bent in je gedachten nadat je de laatste bladzijden gelezen hebt.