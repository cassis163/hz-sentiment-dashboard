Ik mocht dit boek lezen voor de publicatie, want vandaag komt ‘Hoofdzaak’ van Mariska Overman uit. Een toffe kans en ik was dan ook erg benieuwd naar dit bijzondere boek. De titel is bijna hilarisch gekozen, aangezien er op de keukentafel van David een hoofd wordt gevonden.

De titel is dan hilarisch, de inhoud zeker niet. Het is een thriller waarmee je gelijk in de lugubere details van de zaak gegooid wordt. Mariska Overman schuwt deze details niet en dat past heel goed bij het verhaal. Maar behalve dat het hoofd gevonden wordt, gebeurd er vrij weinig in het boek. De spanningsboog staat maar twee keer gespannen: aan het begin en aan het eind. En dat is jammer.

Het begin is origineel en het einde zag ik pas laat aankomen, maar er tussenin is het soms bijna saai te noemen. Ja, er zitten ontwikkelingen in de zaak, maar behalve dat zit er niet veel spanning in het boek. Dat midden had wat mij betreft óf korter óf spannender gekund, waardoor je nog meer blijft doorlezen.

De enige waarom ik door bleef lezen, was de ontknoping. Die was zeker goed en had ik zelf niet aan zien komen. De uitwerking van die ontknoping was goed maar had wat mij betreft ook door het verhaal heen gebruikt kunnen worden.

Ik las dit boek als e-book dus had eigenlijk niet naar de cover gekeken tot nu. Die snap ik niet helemaal in relatie tot het verhaal. Als ik de cover had gezien, had ik een andere setting verwacht.

‘Hoofdzaak’ van Mariska Overtoom is een prima thriller met vooral een spetterend begin en einde. Het midden zakt wat in, maar uiteindelijk is het geen verkeerd boek.