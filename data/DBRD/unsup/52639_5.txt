Dit is het vierde boek van de Kronieken van Cromrak, de ork. IK heb er al een tijdje naar uitgekeken, want ik vind dit een geweldig leuke serie fantasyboeken. Cromrak en het groepje vrienden dat hij om zich heeft verzameld beleven steeds weer spannende avonturen. In dit deel gaat Daryliah met Cromrak en Grash op zoek naar een avonturier die steeds op artefacten uit is, de vader van Daryliah, Dehkan de dappere. Maar Dehkan is het regenwoud O'zal√©o in gegaan om het legendarische artefact het Hart van Rhove te vinden. Uit dit regenwoud komt bijna nooit meer iemand terug, toch besluiten de orks het regenwoud te trotseren om Daryliah met haar vader te verenigen.
De Spharoceen Ramaoh is intussen bezig met een eigen onderneming. Dit is het verhaal waar ik vooral nieuwsgierig naar was. Ramaoh heeft me in dit vierde deel ook weer kostelijk laten lachen om het taaltje dat hij spreekt en om wat hij doet. Hij krijgt de hulp van de kikvorsergeneraal Kwidrick, maar ook heeft hij een plannetje met een wel heel bijzonder dier. Om dat dier te temmen valt in het begin nog niet mee en het zorgt voor spannende en humoristische momenten in het verhaal. Ramaoh reist naar drie elemententempels en hij beleeft er van alles.
Wanneer hij er op het laatste achter komt dat Cromrak in gevaar is, snelt hij zijn vriend te hulp. En dan blijkt dat de dingen toch net iets anders waren dan dat de avonturiers ontdekt hadden.
Een prachtig verhaal dat me wist te binden, me heeft laten lachen en dat zo spannend was dat ik gauw verder wilde lezen om te weten hoe het af zou lopen. Een heel prettige schrijfstijl en een mooie afronding van de kronieken van Cromrak.
Jammer dat het uit is. Deze boeken raad ik aan iedere fantasyfan aan. Het is weer eens wat anders met een ork als hoofdpersonage en bovendien ontmoet hij bijzondere andere wezens en maakt hij de prachtigste en gevaarlijkste avonturen mee. Ook de relaties tussen personages en hoe ze zich gedragen, wordt mooi uitgewerkt in de boeken. Ik geef dit laatste deel vijf sterren, het was echt weer helemaal TOP.