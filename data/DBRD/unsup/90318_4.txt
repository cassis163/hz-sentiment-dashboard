Victoria Scott is een schrijfster van spannende fictie voor jongeren. Haar boeken worden in landen over de hele wereld vertaald. Na het lezen van Water & Vuur zal je als lezer zeker begrijpen waarom.

Tella is een normale tiener die houdt van leuke dingen doen met haar vriendinnen, beautyproducten en lekkere verwennerij. Haar leven is echter niet zo doorsnee als het lijkt. Haar broer is namelijk ernstig ziek en sinds korte tijd wonen zij en haar ouders erg afgelegen om hem zo goed mogelijk te beschermen. Tella is haar saaie leven daar soms wat beu, maar houdt desondanks zielsveel van haar broer en haar familie. Wanneer ze op een dag een klein blauw pakje aantreft op haar bed, weet ze in eerste instantie niet goed wat er aan de hand is. Na het openen van het pakje blijkt dit echter het begin te zijn van het avontuur van haar leven. Een avontuur waarmee ze een medicijn kan winnen om haar broer te genezen. Het is namelijk een uitnodiging voor de Zwavelloop. Alle deelnemers krijgen in het begin van de race een pandora die ze verworven hebben en die hen moet bijstaan tijdens de zware tocht. Tella raakt al snel gehecht aan haar Pandora die ze Madox noemt. Tijdens de zware tocht door de verschillende eco-systemen, raakt ze niet enkel gehecht aan Madox, maar ook aan Guy, een andere deelnemer met wie ze na verloop van tijd samen optrekt. Welke keuzes zal Tella moeten maken op haar tocht en hoe zal ze omspringen met haar gevoelens voor Guy? Dit kom je allemaal te weten wanneer je het boek zelf leest.

Water & Vuur wordt op de cover aangeschreven als zijnde beter dan De Hongerspelen en dat is zeker niet overdreven. Het is een boek dat de lezer onmiddellijk meesleept en het is erg moeilijk om te stoppen met lezen. De verhaallijn is duidelijk en sterk opgebouwd en alle gebeurtenissen lopen naadloos in elkaar over. In het boek worden de verschillende ecosystemen door zwarte pagina’s ertussen onderscheiden, dat is erg handig voor de lezer. Doorheen het hele boek zijn er ruim voldoende spanningselementen aanwezig die ervoor zorgen dat het verhaal de lezer nooit gaat vervelen. De schrijfster neemt ook een aantal onverwachte plotwendingen die het verhaal des te leuker maken. De schrijfstijl is eerder eenvoudig en het is dus een boek dat lezers van diverse leeftijden zal kunnen bekoren. In het begin van het boek komt Tella wat over als een verwend nest, naarmate het boek verder vordert zien we ook haar zachtere kant. Het is tof om op die manier haar echte persoonlijkheid te leren kennen. Net zoals we ook een aantal andere personages op diverse manieren leren kennen doorheen het verhaal. Doordat het verhaal vrij snel begint aan het grote avontuur van de Zwavelloop, want draait het natuurlijk om, leren we Tella haar familie ietwat abrupt kennen. Dit is misschien een beetje jammer omdat er zo een deel van de achtergrond verloren gaat. Het originaliteitgehalte en de creativiteit in het verhaal zijn erg goed en leuk om lezen. Sommigen zullen misschien denken dat het de zoveelste boeken zijn in het genre van de hongerspelen, maar Victoria Scott heeft er echt een nieuw eigen verhaal van weten te maken. Het boek is het eerste deel van de reeks en laat de lezer in spanning uitkijken naar meer.

Geen enkel boek zal iedereen kunnen bekoren, maar dit boek is er eentje om in één ruk uit te lezen waar veel mensen veel leesplezier aan zullen beleven. Zeker even goed als de Hongerspelen!