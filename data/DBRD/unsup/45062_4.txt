In Marguerite maken we kennis met de gelijknamige hoofdpersoon. Ze is een zeventienjarige Spaanse die haar vader vergezelt op een van zijn reizen. Ze belanden in Frankrijk en ontmoeten daar Clément Bonave. Het tweetal trouwt en Marguerite probeert zich aan te passen aan haar nieuwe leven. Ondertussen werkt ze als kraamvrouw en probeert de dorpelingen bij te staan waar mogelijk.

Marguerite is het vervolg op de roman Familiebezit en daarmee het tweede deel in de Bonave trilogie. Het verhaal van Marguerite speelt zo’n 100 jaar eerder en het is te merken dat Tineke Aarts haar huiswerk heeft gedaan en zich verdiept heeft in de tijd. Op geloofwaardige wijze weet Aarts een negentiende-eeuwse setting neer te zetten om de lezer in onder te dompelen.

In het eerste deel uit de Bonave trilogie, Familiebezit, kwamen we Clément al tegen. Al was het toen nog via de brieven die hij aan zijn zoon Léon schreef. Het verhaal achter de brieven komt uitgebreid aan bod en wordt helder en levendig beschreven, alsof je er zelf bij bent.
In haar werk als kraamvrouw ontdekt Marguerite dat een vrouw weinig te zeggen heeft over haar lichaam. Zeker wanneer er sprake is van een ongewenste zwangerschap heeft een vrouw deze maar te ondergaan. Marguerite is absoluut niet van plan zich hier bij neer te leggen en probeert zich in te zetten voor deze vrouwen, maar daar is niet iedereen in haar omgeving blij mee.

Aarts schrijft over sterke en zelfstandige vrouwen die hun tijd ver vooruit zijn. Ze weigeren zich schikken in het leven dat voor hen is uitgestippeld en zijn vastberaden in eigen weg in te slaan en hun eigen keuzes te maken en brengen met hun opstandigheid veel te weeg. Toch laten zij zich daar niet door tegen houden en daarmee dwingen ze bij de lezer enig respect af.
Het tweede deel heeft lang op zich laten wachten. Twee maanden na het verschijnen van Familiebezit kreeg Aarts te horen dat er geen interesse meer was in de vervolgdelen. Een zoektocht naar een nieuwe uitgeverij volgde. En gelukkig is deze gevonden, want Aarts laat zien dat ze alleen maar gegroeid is in haar schrijven. Een waar gemis voor haar oorspronkelijke uitgever. Ze weet krachtige dialogen neer te zeggen en gaat hierbij verder dan alleen woorden.

Kortom, met Marguerite weet Aarts de lezer een waardige opvolger te bieden in de Bonave trilogie. En dat terwijl het verhaal van de familie Bonave oorspronkelijk een tweeluik zou worden. Het verhaal van Marguerite zou verweven worden in dit tweeluik, maar uiteindelijk is besloten om het verhaal van Marguerite toch een eigen boek te gunnen en dat is een uitstekende keuze geweest. Als zij dit niveau blijft behouden dan schept dat hoge verwachtingen voor het derde en laatste deel: Geboren uit een Roos.