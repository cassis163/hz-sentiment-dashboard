Met dit prachtige debuut neemt Nienke Pool je mee op een tocht vol avontuur. Samen met Falco en vriend Tycho ontdek je de mooi omschreven werelden elkeen met hun eigenheden en krachten.
Na de Meltdown veroorzaken de Alkeiden niks anders dan chaos en problemen in het land. Als ze in Kuskoy uiteindelijk de stympha’s van het moerasvolk stelen gaat de 16-jarige Falco (zoon van de leider) in opstand. Hij vertrekt samen met zijn vriend op een heuse reis vol avonturen en verbluffende personages.
Met momenten creëert Pool slechts met enkele woorden een toverachtige feërieke sfeer waardoor je je plots zelf in een toverbos waant. Ze beschrijft de verschillende plaatsen zodanig zodat je de koude en het afstandelijke van een volk/wereld ècht kan aanvoelen of de warmte en vriendschap tussen personages je hart kan doen smelten. Zeer vloeiende schrijfstijl, fantasierijk en levendig … mooie beschrijving van zowel plaatsen als personages waardoor je een zeer filmisch (denk aan Lord of The Rings) beeld voor ogen krijgt.
Thema’s als vriendschap, samenhorigheid, doorzettingsvermogen zitten vervat in dit boek. Een gevecht tegen macht, een knap staaltje moed, liefde voor een zoon die steeds onbezonnen te werk gaat … leuke thema’s die allemaal de revue passeren.
Laat je niet direct afschrikken dat ‘Falco en de gestolen stympha’s’ een boek zou zijn voor Young Adults (+13), ook volwassenen met een fantasierijk inzicht zal met grote teugen genieten van dit debuut.