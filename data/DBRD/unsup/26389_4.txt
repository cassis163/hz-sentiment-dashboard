In het boek De perfecte moeder maakt de lezer kennis met Helena en haar moeder Nelleke. Nelleke komt uit een arm liefdeloos gezin. Rijkeluiszoontje Jacob valt voor haar charme en wanneer Nelleke in verwachting is van zijn kind trouwt hij met haar. Daarna lijkt niets Nelleke nog in de weg te staan om gelukkig te worden. Ze neemt zich voor om haar dochter de jeugd te geven die zij heeft gemist, maar een naar verleden wis je niet zomaar even uit…

Helena wordt vanaf jongs af aan mishandeld, wanneer dat eindelijk aan het licht komt wordt ze tijdelijk uit huis geplaatst. In het gezin waar ze terechtkomt heeft ze het meer naar haar zin dan thuis, maar ook daar blijkt niet alles perfect te gaan. Ondanks alles groeit ze op tot een mooie jonge vrouw en als ze de sympathieke Eric ontmoet slaat de vonk over. Wanneer de liefde wederzijds blijkt te zijn lijkt Helena’s leven eindelijk een positieve wending te krijgen, als ze dan ook nog zwanger blijkt kan ze haar geluk niet op, maar ook Helena draagt het verleden nog, als een blok aan haar been, met zich mee.

In De perfecte moeder laat auteur Esther Boek je als lezer over de schouders meekijken van zowel Nelleke als Helena. De hoofstukken tussen deze twee personages wisselen elkaar telkens af. Je ziet tijdens het lezen als het ware Helena opgroeien en leeft bij alle narigheid die op haar pad komt met haar mee. Er zijn momenten dat je als lezer haar moeder zal verafschuwen, maar dan besluit Esther Boek je ook mee te nemen door de geschiedenis van moeder Nelleke en ga je ook haar keuzes meer en meer begrijpen.

De onmacht van beide vrouwen is op meerdere momenten in het verhaal haast voelbaar. Esther weet haar personages goed neer te zetten, ze voelen wezenlijk echt en je kan als lezer dan ook niet anders dan met de personages meeleven. Omdat het boek vol zit met terugblikken naar het verleden en de hoofstukken de ene keer vanuit het perspectief van Helena worden beschreven en andere keren vanuit Nelleke stuit je als lezer zo nu en dan op herhalingen. Het verhaal had dan ook wel iets korter gekund, maar Esther heeft een fijne vlotlezende schrijfstijl gebruikt om dit verhaal te vertellen en echt hinderlijk worden de herhalingen dan ook niet.

De rode draad in het verhaal gaat over het algemeen over kindermisbruik. Wat natuurlijk een pittig en voor sommigen een confronterend onderwerp kan zijn. Toch leest dit boek vooral als een goede roman waarin thema’s als mishandeling en verslaving op slimme wijze verwerkt zijn. Het boek leest vrij ontspannen weg als een pakkend levensverhaal zonder dat daarbij de belangrijke boodschap verloren gaat.

De perfecte moeder laat de lezer inzien niet te snel over een ander te oordelen, dat elk verhaal (minstens) twee kanten heeft en wat een sterke invloed je jeugd heeft op de rest van je bestaan. Het laat de lezer even stil staan bij alle ellende die zich achter gesloten deuren af kan spelen en dat iedereen hier een mate van verantwoording bij heeft. Vermoeden van misbruik ? Meld het! Met De perfecte moeder maakt Esther Boek indruk, het verhaal blijft nog lage tijd hangen. Lezen dus!