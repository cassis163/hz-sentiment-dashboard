Het indrukwekkende fotoboek Lezen begint met een uitgebreid voorwoord geschreven door de Amerikaanse schrijver Paul Theroux. Deze is vooral bekend van zijn reisverhalen waaronder: The Great Railway Bazaar. Alleen dit bijzondere voorwoord maakt het boek al speciaal, Paul Theroux houdt de lezer van begin tot het einde in zijn greep, je blijft geboeid doorlezen. Hij geeft je met zijn inleiding een ander beeld- of misschien beter gezegd – een krachtiger beeld van de lezer in het algemeen en vertelt een stuk over de geschiedenis rondom boeken op fascinerende wijze.

Met de werkelijk schitterende foto’s in Lezen toont Steve Mc Curry de kijker al bladerend een inspirerend beeld van diverse lezers van over de hele wereld. Volgens Steve Mc Curry is de bundel Lezen vooral een eerbetoon aan André Kertész. Steve Mc Curry is zelf vooral bekend geworden door zijn foto ‘Afghan Girl’ die in juni 1985 op het voorblad van de National Geographic verscheen. Maar hij maakt zoveel meer mooi werk. Tijdens zijn vele reizen fotografeerde hij vooral mensen en deed dit op onbeschrijflijk bijzondere wijze. Op de een of andere manier lijkt het of deze talentvolle fotograaf de ziel van ieder afzonderlijk mens op de foto weet vast te leggen, bijzonder!

Lezen is een prachtboek dit zich prima leent om met regelmaat en in alle rust doorheen te bladeren. Het mooiste zou zijn als je het boek op een dressoir of tafel kon laten liggen waar je elke dag bij het passeren een momentje neemt om in het boek te kijken. Je zult dan ontdekken dat je elke keer weer een andere foto kiest die je op dat moment het meeste aanspreekt, afhankelijk van je stemming op dat moment. De foto’s zijn stuk voor stuk uniek, van een hoge kwaliteit en vertellen elk hun eigen verhaal. Zo was ik direct onder de indruk van een foto van een jongeman die ogenschijnlijk onverstoorbaar de kant leest in Servië, terwijl er achter hem een heftige vuurzee te zien is. De tweede keer dat ik het boek opensloeg viel mijn oog vooral op een foto gemaakt in Frankrijk van een kleine, oude vrouw die staat te lezen in Lourdes. De foto wekte bij mij een hoop sympathie op. Zo kan ik wel een tijd doorgaan, maar ik wil ook weer niet te veel van het boek verklappen.

In het boek vind je veel prachtfoto’s, gemaakt in heel veel verschillende landen waaronder Italië, Japan en de VS. Stuk voor stuk indrukwekkende portretten van lezende mensen die op de een of andere manier een bijna serene rust uit stralen.

Een boek dat iedere cultuurliefhebber, lezer en kunstfanaat aan zal spreken.