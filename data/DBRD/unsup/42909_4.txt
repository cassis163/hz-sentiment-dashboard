Met het prachtige maar hartbrekende Me before you wist Jojo Moyes mijn hart te veroveren. After you viel hierna wat tegen, met Still me weet ze echter weer bijna het niveau van Me before you te halen.

Louisa verhuist naar New York waar ze als assistente van een superrijke vrouw gaat werken. Een heel avontuur, waar ze al snel van weet te genieten. Haar nieuwe leven zorgt echter ook al snel voor spanningen in haar relatie met Sam, die nog steeds in Engeland woont. Voor Louisa het weet, staat haar leven weer op de kop.

In tegenstelling tot Me before you is het verhaal van dit derde deel niet bijzonder origineel. Plotwendingen weten dan ook nergens echt te verrassen. Het hoofdpersonage Lou maakt echter veel goed.

Lou is wat je noemt puur en je kan dan ook niet anders dan van haar te houden en met haar mee te leven. Daar ligt dan ook meteen de kracht van dit boek, in de emoties. Een koude kikker die niet door dit boek geraakt wordt!

Bijzondere, grappige, maar ook verdrietige gebeurtenissen zorgen ervoor dat Lou stil gaat staan bij de vraag: wie ben ik echt? Haar zoektocht zorgt voor een hartverwarmend derde deel.