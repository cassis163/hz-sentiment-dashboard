Journalist David Sheff doet in dit autobiografische boek verslag van de verslaving van zijn zoon Nic. Nic groeit als op als "beautiful boy" in wat een redelijk onbezorgde jeugd lijkt, met uitzondering dan van de scheiding van zijn ouders. Al op de middelbare school begint Nic te experimenteren met softdrugs, en dat leidt vrij snel tot harddrugs gebruik, en zelfs tot gebruik van meth, de meest verslavende onder de harddrugs. De scenes uit een onbezorgde jeugd in Californie maken snel plaats voor de donkere en verschrikkelijke scenes die het gevolg zijn van de verslaving. De impact die dat heeft op het hele gezin wordt heel duidelijk uit het verhaal, met alle dieptepunten, perioden dat het beter lijkt te gaan, en alle hoop en wanhoop die daarmee gepaard gaat.
Dat David Sheff journalist is lees je in zijn vertelwijze, die redelijk feitelijk is. Als vader probeert hij grip te krijgen op de verslaving van zijn zoon door zich heel uitgebreid te laten informeren door diverse verslavingsexperts. Een groot deel van deze informatie voegt hij in het boek, door informatieve intermezzo's in het verhaal. Dat maakt het boek nog meer feitelijk.
Alles bij elkaar is het boek informatief, geeft een goed beeld van de problematiek, en leest in die zin redelijk makkelijk. Een boek dat echt raakt wordt het daardoor niet.