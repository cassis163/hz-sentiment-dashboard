Nadat Lizzie van den Ham in haar eentje het fictieve Thorbecke College in Den Haag tot leven wekte in Wanhopig Verliefd, Verliefd en Verloren en Romantische Kerst, slaat de Nederlandse schrijfster nu de handen ineen met schrijfster Lily Frank. Samen schreven zij Het lied van mijn hart.

In het lied van mijn hart keren we terug naar het Thorbecke en maken we kennis met een nieuwe docente: Anne. Anne komt van het Haags Lyceum waar ze op een vervelende manier is weggegaan. Haar baan werd vergeven aan het, helaas voor Anne aantrekkelijke, neefje van de directeur. Ook maken we kennis met Liv, een 5-Havo leerling aan het Thorbecke met een talent voor muziek. Helaas wordt Liv door haar moeder een kant op gepusht die ze zelf niet ziet zitten. In plaats van piano en zang zou Liv liever viool spelen.

Liv gruwelt van haar grootste concurrent, de Koreaan Kim Ji Ho, van het Haags Lyceum. Haar schoolreis naar Brussel is dan ook verpest wanneer blijkt dat hij vanuit het Haags met hun meegaat. Tot overmaat van ramp zitten de twee ook bij elkaar in de groep. Maar vinden ze dat achteraf wel zo erg? Voor Anne dreigt deze excursie ook een ramp te worden wanneer ze ontdekt dat haar opvolger op het Haags, Sjoerd, ook mee gaat als begeleiding. Hij is namelijk een stuk leuker dan ze verwachtte. Kan Anne haar boosheid opzij zetten en er een leuke reis van maken?

Lily en Lizzie schrijven het boek afwisselend van personage. We lezen hoofdstukken vanuit het oogpunt van Liv en het oogpunt van Anne. Deze afwisseling is goed in balans. Je merkt een enorme groei in het schrijven van Lizzie sinds Wanhopig Verliefd. De dames hebben in Het lied van mijn hart een mooie realistische weergave van Brussel neergezet. Het voelt alsof je er zelf bij bent en de personages daar in geplaatst alsof ze zich er daadwerkelijk bevinden. De dynamiek tussen de personages is goed uitgewerkt en past bij de leeftijden van de respectievelijke personages.

Daarnaast staat het lied van mijn hart bol van de romantiek en is het een heerlijk vlot geschreven feelgoodboek. Meermaals, zoals ook bij de eerdere boeken die ik heb gelezen van Lizzie van den Ham, maakt je hart een sprongetje bij sommige scenes. Het lied van mijn hart is een aanrader voor iedereen die even terug wil naar zijn of haar schooltijd om lekker weg te zwijmelen.