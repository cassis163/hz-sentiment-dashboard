Jackson houdt van feiten. Hij houdt van dingen zoals ze zijn. Dat is belangrijk voor een wetenschapper en dat is nou precies datgene dat Jackson wil worden als hij groot is. Maar waarom ziet hij een kat die niemand anders ziet? Crenshaw kwam jaren geleden in zijn leven, maar dook daarna een hele tijd niet op. Totdat de familie van Jackson een moeilijke tijd doormaakt. Waarom is Crenshaw teruggekomen en wat wil hij Jackson duidelijk maken?
Katherine Applegate schreef het boek Mijn vriend Crenshaw, dat naar het Nederlands werd vertaald door Annelies Jorna. Het verhaal verwijst regelmatig naar andere boeken, televisieprogramma's en andere culturele elementen. Jackson en zijn zusje Robin zijn bijvoorbeeld beiden naar een merk gitaar vernoemd, Jackson en Robin hebben beiden een bestaand lievelingsboek en er worden verwijzingen naar bekende personen en tv-series gemaakt. Het boek bevat dus veel intertekstuele elementen. Voor de lezer is dit leuk, omdat je dingen uit de realiteit herkent in een fictieve wereld. Daarnaast toont dit een kwaliteit van de auteur, omdat ze hiermee aantoont dat ze de echte wereld in een fantasieverhaal kan verwerken.
Erwin Madrid is de illustrator van het boek en dankzij zijn werk komt Crenshaw echt tot leven. Het omslagbeeld lijkt een shot uit een animatiefilm te zijn. Naast de beeldende tekst van Applegate geeft dit beeld een extra dimensie aan de levendigheid van de denkbeeldige kat. Leuk detail is dat Crenshaw niet alleen in de gedachten van Jackson onverwachts optreedt, maar ook in het boek zelf. Ook met dit aspect weten de makers van het boek de verbinding tussen realiteit en fictie te maken.
Crenshaw is grappig, haalt leuke streken uit en maakt het Jackson soms moeilijk. Door het hebben van deze karaktertrekken zullen jonge lezers zich met Crenshaw kunnen identificeren. Lezers zullen zich bovendien ook in Jackson herkennen. Jackson zit in de fase waarin hij de balans zoekt tussen de waarheid en fantasie. Zo wil hij bijvoorbeeld weten wat zijn ouders achterhouden, maar voelt hij zich ook veilig in de fantasiewaan die Crenshaw hem voorhoudt. Ieder kind maakt deze fase door. Hierdoor weet Applegate ook prima de realiteit met fantasie te verweven.
Crenshaw is een vriend die Jackson meeneemt door deze moeilijke fase en hem helpt om zijn eigen waarheden te onderzoeken. Alleen al dankzij deze 'hulp' zou iedere lezer een vriend als Crenshaw willen hebben.