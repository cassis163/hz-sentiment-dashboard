Vers van de drukpers van Uitgeverij Stormsteen ontvang ik gesigneerd en wel ‘Het Middernachtcircus’ compleet met bijpassende boekenlegger en poster. Wat ziet het er qua styling toch verzorgd uit allemaal. De letters op de rug van het boek lichten op in het donker net als een tekening op de voor- en achterzijde van het boek en de letters zijn te voelen: een zeer complete zintuigelijke ervaring dus. Ik zoek de QR-code applicatie erbij en ik ga er even voor zitten …

De Bieb-bende

De Bieb-bende bestaat uit een groepje kinderen uit de Zuidbaai. Zij beschikken over krachten die het mogelijk maken de twaalf geesten, de Hemelrijders te kunnen bevrijden uit de macht van George, de Man met de Bijl. Iedere maand gaan zij de strijd aan met de hulp van aanwijzingen om een Hemelrijder te kunnen bevrijden. Ieder deel beschrijft één maand en de boekenserie van De Bieb-bende zal dus uiteindelijk uit twaalf dikke delen bestaan.

Multimediale boekenserie

Naast de opgetekende verhalen is er een ondersteunende website van de Bieb-bende waar allerlei nieuwtjes zijn te vinden, de boektrailers en ook een plattegrond van de Zuidbaai te vinden is. De Bieb-bende heeft ook een eigen applicatie met o.a. leerzame spelletjes. Na iedere vijf hoofdstukken is met de hulp van een QR-code in het boek een samenvatting te lezen, een titelverklaring en wat achtergrondgegevens. Je kunt je voortgang delen met andere lezers, dat heb ik ook een paar keer gedaan op de Facebookpagina van Thuisleven en mijn privé Twitter en Google+. De schrijver grijpt regelmatig terug naar eerdere delen of verklaart waarom hij bepaalde keuzes heeft gemaakt in de verhaallijn. Onder het mom van schrijven=schrappen is er niet altijd ruimte om uit te weiden of behoeft een karakter juist iets meer aandacht. Zijn inspiratie wordt o.a. uit films, andere boeken of van straat gehaald.

Het Middernachtcircus

Het zesde deel in de zesde maand (juni) staat in het teken van de overgang naar de zomer met als hoogtepunt het Middernachtcircus op 22 juni om middernacht precies. De Bieb-bende tracht deze maand uit alle macht om de geest van Rosalinde te bevrijden. Een grote goochelshow van een groep zigeuners tracht het verrijzen van het glazen kasteel van George uit de heuvel te maskeren voor de nietsvermoedende bewoners van de Zuidbaai. Zigeuner waarzegster Irmushka heeft twee van haar drie getrokken kaarten laten zien. Zal de derde kaart een onheilspellende boodschap bevatten?

Mijn mening

De Bieb-bende groeit in leeftijd met zijn avontuurlijke lezers mee, dat vind ik een pré. De doelstelling van Michael Reefs, kinderen aan het lezen te krijgen, lijkt mij al ruimschoots behaald. Er zijn veel fans en ambassadeurs van de Bieb-bende actief. Ook in deel 6 ‘Het Middernachtcircus’ zijn de verhaallijnen goed te volgen. Er wordt teruggegrepen naar eerdere delen en de samenvatting per hoofdstuk helpt hier bij. Na vijf hoofdstukken lezen is er de beloning van de QR-code, alsof je een worst voorgehouden wordt. Ik vind het erg leuk om te lezen over de keuzes die zijn gemaakt en de achtergrondinformatie van het boek. De schrijver nodigt uit tot interactie en is goed benaderbaar voor zijn publiek. Het boek zit boordevol verrassende wendingen en is bij vleugen spannend, maar niet eng. De Bieb-bende is uitgebreid met een nieuw lid en blijkt geen star gegeven. Er blijft ruimte voor de ontwikkeling van het verhaal, waarbij alleen het begin en het slot (?) vast lijken te staan. Het zal nog wel een aantal jaren duren voordat alle twaalf delen op de boekenplank staan, een boekenserie die zijn gewicht in goud waard is!

De Bieb-bende 6- ‘Het Middernachtcircus’ van Michael Reefs, Uitgeverij Stormsteen 2017 is net als de andere delen gesigneerd te bestellen.