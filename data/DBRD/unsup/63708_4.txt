Lyndsay Faye ging in 2005 naar Manhattan om auditie te doen als professioneel actrice. Ze had toen al een studie Engelse letterkunde en een opleiding als actrice en zangeres achter de rug. Ze begon met het schrijven van boeken en Dust and Shadow is haar voorzichtige start als auteur. Succes zoekt snel een opvolger, en Sherlock Holmes in America was haar tweede boek. Na zich verdiept te hebben in de geschiedenis van het New York City Police Department vond ze en in een oud krantenartikel inspiratie voor haar derde boek, De goden van Gotham. Lyndsay woont op dit moment met haar man in het noorden van Harlem.
Timothy (Tim voor intimi) Wilds leven is zo indrukwekkend verlopen dat hij de inhoud graag wil delen met zijn medemens. Lyndsay Faye geeft hem alle gelegenheid om, via haar pen, zijn levensverhaal aan haar lezers toe te vertrouwen. Timothy is nog vrij jong als hij door een explosie en de daaropvolgende brand aan zijn gezicht blijvende schade oploopt. Hij tracht dit voor de buitenwereld te verbergen met een stoffen gelaatsmasker. Zijn zes jaar oudere broer Valentine is brandweerman en overtuigt Timothy ervan dat hij uitermate geschikt is om toe te treden tot het in oprichting zijnde New Yorkse politiekorps. We zijn in het jaar 1845, de slavernij is enkele tientallen jaren eerder bij wet verboden.
Door zijn nieuwe korpsleider, George Washington Matsell, geïnstalleerd en uitgerust met een bronzen ster, begint de voormalige barman aan zijn nieuwe leven. Hij ontmoet de 10-jarige Bird Daly die, onder het bloed, is gevlucht uit een hoerenhuis. Deze ontmoeting is de basis voor een ongelofelijke start van de politiecarrière van Tim. Met talent voor het echte speurwerk komt hij achter de verdwijning van een aantal jonge kinderen uit het huis van de hoerenmadam, Silkie Marsh.
De goden van Gotham is niet zomaar een thriller, het is veel meer dan dat. Lyndsay Faye lijkt zelf in de huid te kruipen van haar hoofdpersonage. In de sfeer van de Victoriaanse 19e eeuw vertelt ze niet alleen een interessant verhaal, ze beeldt het ook uit. Met een niets verhullende beschrijving van de New Yorkse wijk Gotham, legt ze de kwetsbaarheid en vijandigheid van de Ierse, Duitse en Britse emigranten bloot. Zelfs het volkse woordgebruik uit die tijd passeert veelvuldig het oog van de lezer.
Omdat ze echter zoveel nadruk legt op de gewoonten uit die tijd en iedereen daarvan laat meegenieten, dreigt het thrilleraspect hier slachtoffer van te worden. 'Dreigt' is hier echter het juiste woord, want met een nauwkeurig gevoel voor timing switcht ze tussen het New York uit 1845 met haar bevolking, en een nauwelijks op te lossen moordpartij op kinderen. Hiermee is De goden van Gotham een bijzonder verhaal geworden, met veel aandacht voor de relatief jonge historie. Liefhebbers van de verhalen van Arthur Conan Doyle zullen van dit boek ook kunnen genieten omdat beide auteurs dezelfde tijd in hun verhalen projecteren. Daar houdt de vergelijking tussen hen ook alweer op, want schrijfstijl en aandacht voor het verleden werpen bij Lyndsay Faye een heel ander licht op het verhaal. Hiermee maakt ze De goden van Gotham niet uniek, maar wel specifiek, interessant en in zijn geheel behoorlijk robuust!