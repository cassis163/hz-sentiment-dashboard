Gelukkig gaat het verhaal verder want na een onverwachte gebeurtenis en een bekentenis in deel 1 wil je weten hoe Lara hierop zal reageren en handelen. Ze schrijft een brief. Natuurlijk!
Haar zus, die voor de feestdagen thuis is gekomen, vertelt haar dat ze met Peter moet praten en daarna lijkt de rust weergekeerd. Ze zijn gewoon echt verliefd. Geschreven briefjes blijven belangrijk maar ze komen ook nader tot elkaar.
Als er een filmpje van Peter en Lara Jean op het internet verschijnt, weet Lara Jean waar ze het zoeken moet van ellende. Dan ziet ze Peter een paar keer met zijn ex-vriendin en haar buurjongen komt haar weer opzoeken, kortom, genoeg drama om bij weg te smelten als lezer. Je zou haar als oudere lezer het liefste gelijk adviezen geven maar Lara Jean zoekt haar eigen weg in deze ellende. Iedereen om haar heen heeft er een mening over en ze wordt van het ene verdachte naar de andere gestuurd. Totdat ze achter de waarheid komt en beseft dat ze gewoon haar eigen hart en gevoel had moeten volgen.

In dit deel gebeurt meer dan in het eerste deel, ik vind dat Lara Jean nu ook iets verstandiger en minder kinderlijk overkomt maar aan de andere kant wordt er wel veel bij het verhaal gehaald waardoor je soms de rode draad kwijtraakt. Wat wel heel duidelijk is, is hoe belangrijk vriendschappen zijn voor meisjes in deze leeftijd. De rol van haar vader is iets groter maar dat komt vooral omdat de zussen proberen om hem aan het daten te krijgen. Ook hij kiest hierin zijn eigen weg. Het is een heerlijk vervolg op het eerste deel. Wat ik heel mooi vond is dat het gevaar van internet en het plaatsen van filmpjes, internetpesten enz. goed in beeld komt. Ik hoop dat de jeugd hiervan schrikt.
Ook de vraag hoe ver je zal gaan als je verkering hebt is goed beschreven. Dat stelt mij dan weer een beetje gerust.
En ik vond de verschillen tussen jongens en meisjes heel goed beschreven, jongens reageren anders, lijken zich minder druk te maken maar ondertussen en ze worstelen met dezelfde onzekerheden en vragen. Maar op een andere manier.
Vooral door het laatste hoofdstuk ben ik erg benieuwd naar wat Lara Jean in het derde deel zal gaan doen.