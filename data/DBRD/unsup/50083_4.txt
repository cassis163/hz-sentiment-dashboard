De zestienjarige Engelse Alexandra (Alex) heeft alles wat haar hartje begeert. Toch zorgt ze thuis keer op keer voor grote problemen. Op een dag hebben haar moeder en stiefvader er schoon genoeg van en sturen ze haar naar een streng opvoedingskamp in Colorado. Alex vindt het er vreselijk en al snel neemt ze, samen met Mustang Scout, de benen. Ze meldt zich (onder een valse naam) aan voor The Glory, een lange afstandsrace dwars door Amerika. Stel dat ze die wint, zouden haar ouders dan eindelijk weer trots op haar zijn?
De zeventienjarige Will droomt ervan om dierenarts te worden. Door de dood van zijn moeder en de ziekte van zijn vader moet hij die droom opgeven. Wanneer alleen een dure operatie het leven van zijn vader kan redden meldt Will zichzelf en zijn paard Shiraz aan voor The Glory. Met het prijzengeld van $250.000 hoopt hij de operatie, die zijn vader zo hard nodig heeft, te kunnen betalen.
Lauren St John schrijft boeken voor gevorderde ruiters en gevorderde lezers. Veel paardenfans lazen haar prachtige serie De storm. Ook dit nieuwe boek Glory - Race naar de vrijheid is weer voor lezers van twaalf jaar en ouder. Hoewel er een kinderjurystempel in het boek staat afgedrukt, is het meer op zijn plek bij de Jonge Jury (twaalf tot zestien jaar). Het verhaal is echt prachtig, wat dat betreft verdient het wel een beker of een pluim.
Het boek ziet er, zoals we van de boeken van St John gewend zijn, weer schitterend uit. De twee rennende paarden op de cover van het boek roepen al een beeld op van een spannende wedstrijd. Onder elk hoofdstuknummer staan de betreffende (race)dag en plaats van aankomst vermeld. Op de landkaart voor in het boek kun je de race volgen. Helaas is dit kaartje niet zo erg duidelijk. Verder zijn de hoofdstuknummers voorzien van een indianentekening. Achter in het boek vind je deze tekeningen met hun beschrijving terug. De tekeningetjes passen goed bij de inhoud van de desbetreffende hoofdstukken. Het is erg mooi dat de schrijfster de indianen op deze wijze bij het verhaal betrekt. Zo worden de lezers eraan herinnerd dat dit mooie land oorspronkelijk aan de indianen toebehoorde.
Het verhaal is niet alleen spannend, maar ook leerzaam. Al lezend steek je veel op over Amerika, het land waar de race zich afspeelt. Ook maak je kennis met een vrij onbekende tak van de paardensport; endurance. Dressuur, voltige en springen zijn wel bekend, maar van een lange afstandsrace hebben veel kinderen nog nooit gehoord. Overigens is een race van 2000 kilometer, zoals in het boek beschreven wordt, in het echt natuurlijk verboden.
Het prijzengeld van $250.000 maakt een hoop bij de mensen los. In het boek lees je dat mensen echt tot alles in staat zijn als het om geld gaat. Er wordt gestolen, materiaal wordt gesaboteerd, men maakt gebruik van doping, concurrerende paarden én ruiters worden mishandeld en er worden grote risico’s genomen. Het mooie is dat juist de jeugd (Will en Alex) alle volwassenen steeds weer het goede voorbeeld geeft. Maar of ze met dit gedrag de wedstrijd zullen winnen is natuurlijk de vraag.
Met de huidige president Trump en het gedoe rond Obamacare is het verhaal ook nog eens heel actueel. Doordat de vader van Will (net als heel veel Amerikanen) zijn zorgpremie niet meer kan betalen, raakt het gezin in grote problemen.
Omdat er vele thema’s aan bod komen is het boek niet alleen maar leuk voor paardenfans. Naast paarden draait het verhaal om echtscheiding, puberproblemen, vriendschap, ouders, doorzettingsvermogen en natuurlijk verliefdheid. Will en Alex worden smoorverliefd, maar er kan er maar één de wedstrijd winnen…