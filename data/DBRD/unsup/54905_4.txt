Blupps, ploemps, klatsj. Geluiden, een kleurig kartonboek met twee afgeronde hoeken, dieren en een alledaags onderwerp: een Strasser.

Het is goed mogelijk dat je Susanne Strasser kent van de eerdere succesvolle kartonboeken ‘Mmm… een taart!’, ‘Ha… een wipwap!’ of ‘Zó moe en toch klaarwakker’.
Ook dit keer weet zij op een humoristische manier een simpel onderwerp, in bad gaan, in een verhaal voor het jonge kind te verwerken en tot een spetterend einde te brengen.

Walvis zit lekker in bad, maar er zijn meer dieren die een goede reden hebben om in bad te willen. Schildpad heeft rugpijn, de bever bibbert van de kou, een ander dier heeft vieze poten en de ijsbeer stinkt naar vis. Aan de verschillende houdingen is af te lezen hoe een dier zich voelt. En dan als het bad al overvol is, ze op een rijtje gestapeld liggen, wil ook het kind nog in bad om met een boot te spelen. Dan vindt Walvis het welletjes en bedenkt een oplossing voor zichzelf èn op een verrassende manier ook voor de rest van de badderaars.

Een verfrissend en grappig verhaal voor peuters en kleuters dat begint op het schutblad. Op iedere glanzende pagina verschijnt een nieuw dier met een goede reden om ook in bad te mogen. Het tellen en benoemen van de dieren met de fantasiegeluiden zal een kind snel oppakken. Met eenvoudige, duidelijke tekeningen, waarbij de details van belang zijn en een fijn lezende tekst is het een verhaal om vaker te lezen. Pflatsj!
Mooi en leuk voor op de kinderboekenplank!