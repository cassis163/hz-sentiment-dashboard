Mariska Overman - Voltooid

Titel: Voltooid
Auteur: Mariska Overman
Uitgeverij: Crime Compagnie
Publicatiedatum: januari 2018
Aantal blz: 300

Cover
Ik vind de cover een typische ‘Crime Compagnie’ cover. De foto, echter, begrijp ik niet goed. Het is volgens mij geen crime scene dat op het boek terugvoert.

Auteur
“Ik lees mijn hele leven al, als kind kwam ik wekelijks in de bieb. Inmiddels ben ik zelf auteur, mijn debuut, de thriller Hoofdzaak, verscheen in 2017 bij de Crime Compagnie. Mijn tweede thriller verscheen in januari 2018: Voltooid. Mijn favoriete auteur in het thrillergenre is R.J. Ellory. Ik lees ook graag andere boeken. Mijn favoriete boek allertijden is De gebroeders Karamazov van F. Dostojewski. Verder schrijf ik blogs en columns over de dood en rouw, in vakbladen en op websites. Samen met mijn man heb ik Bureau MORBidee, een communicatiebureau dat de dood bespreekbaar maakt. Ik ben 47 jaar oud, getrouwd met Rob, en heb twee kinderen van 13 en 17. Ik woon in Hengelo, in het prachtige Twente”.
Bron: Hebban.nl

Achterflap/samenvatting
Een gruwelijke moord. Een boodschap. Is dit slechts het begin?
Een onbekende man wordt dood aangetroffen in het bos. Uit zijn borst steekt een tak met een witte vlag met de tekst: KLAAR.
Isabel Dieudonné, specialist postmortale zorg en ex-rechercheur wordt bij de zaak betrokken. Wie heeft deze bizarre moord gepleegd, en vooral: waarom? Welke boodschap wil de dader overbrengen? En misschien belangrijker nog... blijft het bij dit ene slachtoffer?

Mijn mening
Hoofdzaak werd door het publiek goed ontvangen en nu is het tijd voor boek twee: Voltooid. Mariska Overman heeft gekozen voor een maatschappelijk thema dat dicht bij haar ligt, aangezien zij beroepsmatig veel met dit onderwerp te maken zal hebben. Tijdens het lezen heb ik hier ook zeker over nagedacht. Maar het is een zwaar onderwerp.

Al snel is de lezer getuige van een moord. Op een open plek in het bos wordt een man dood aangetroffen. Uit zijn borst steekt een tak met een vlag met de tekst: KLAAR. Isabel Dieudonné wordt weer betrokken bij de zaak, terwijl zij officieel geen rechercheur is. Samen met collega Damon gaat ze op onderzoek uit. De zaak ligt gevoelig bij de officier van justitie en om die reden ligt er extra druk op de schouders van de rechercheurs en Isabel. Gaan ze de dader op tijd vinden, voor er nog meer slachtoffers vallen?

Over de schrijfstijl van Mariska Overman kan ik weinig negatiefs zeggen. Ze schrijft vlot en de hoofdstukken worden onderverdeeld in de verschillende perspectieven, zodat er korte tussenhoofdstukjes ontstaan. Dat van de dader wordt geschreven in cursief. Toch vond ik het wel jammer dat de schijfster zelf flink wat details prijsgeeft over haar eerste boek. Als je per abuis Voltooid als eerste pakt (wat prima kan), dan hoef je daarna Hoofdzaak niet meer te lezen. Je weet de uitkomst toch al!

Ik ben normaal niet zo van het lezen van een nawoord, maar dat van Mariska Overman is wel het lezen waard. Briljant kan ik dat stukje noemen, want hoewel je na het lezen met een aantal vraagtekens blijft zitten, doet ze daar in het nawoord een boekje over open! En op de een of andere manier zegt ze daar precies wat er in mijn hoofd omging.

Spanning: 3,5
Plot: 4
Leesplezier: 3,5
Schrijfstijl: 3
Originaliteit: 4
Psychologie: 4

Ik geef Voltooid 3,5 ster.

Leontine