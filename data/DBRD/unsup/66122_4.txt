‘KAF’ speelt zich af in het Londen van 1820 en vertelt het verhaal van Noël Crux. Noël raakt door drugs en ouderdom zijn positie als topreporter van de 'Herald' kwijt. Hij wordt door de redactie naar het Engelse platteland gestuurd om wekelijks een artikeltje van tweehonderd woorden aan te leveren.

Zo verkeert Noël plotsklaps in een positie waarop hij zijn gehele werkende leven minachtend heeft neergekeken. Noël doet wat hem wordt opgedragen bij gebrek aan een betere keuze, tot hij een verhaal op het spoor komt dat hem een uitgelezen kans biedt voor een herstart van zijn vastgelopen carrière.

Hij stuit op het verhaal van Bern Roffels, de man die aan het begin van de Industriële Revolutie vecht tegen de stoomdorsmachine. De rebellie van Bern Roffels speelde zich af op het landgoed Hatton-Cromwell, maar is in feite universeel inzetbaar.

“Binnen stonk het niet naar stront en pis maar walmde Roffels de geur van zuur mannenzweet, uitgewalmde kaarsen en verschraald bier tegemoet. De scherpe tabaksrook van meerdere pijpen wedijverde met de walm die ontsnapte langs de randen van de open haard, zo groot dat er een paard in kon staan.”

Met ‘KAF’ levert Uittenhout een bijzondere roman af die de vooral de sociale omstandigheden uit de jaren dertig, prachtig afschildert. Hij beschrijft op beeldende wijze hoe de uitvinding van allerlei machines mensen van het platteland naar de ‘slums’ in grote steden drijft waar zij ten prooi vallen aan ziekte en armoede.

“Daar ter plekke zegden Bern en zijn moeder vaarwel tegen hun gitaanse leven en de vrijheidsdrang van Ted en kozen ze voor een burgerlijk bestaan tussen gelijkgezinden. Ze zouden niet meer gaan. Hun laatste reis was een enkele reis geweest.”

De wijze waarop Uittenhout het Londen van destijds verbeeldt, verraadt een uitgebreide research. Zijn personages zijn uitgekiend ontworpen en passen derhalve naadloos in het verhaal. Ook de schrijfstijl en woordkeuze van de auteur doen het goed in het kader van het verhaal.

Kortom, een fraaie vertelling van de hand van deze Uittenhout.

Over de auteur
Kees Uittenhout (1951) is grafisch ontwerper. Hij schreef onder andere Gouden handel over de rol van Nederland in de slavenhandel. Met het boek Gunner's woede won hij de Brave New Books-prijs 2015. KAF is de vierde roman van Uittenhout. In zijn boeken projecteert hij het leven van de kleine mens op de grote gebeurtenissen in de wereldgeschiedenis.

Uitvoering
Uitgever Elikser
ISBN: 9789463651332
Paperback, 545 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/