Elly Biesters is programmamakster, journalist en schrijfster. Zij schreef Ongemakkelijke mensen met haar eigen jeugd (in de Heerewaarden) als achtergrond.
Ongemakkelijke mensen is een prachtig boek waarin elk hoofdstuk begint met een enkel woord uit de tekst die volgt. De schrijfstijl is zeer prettig.
De vertelster is een derkje, een meisje die net als haar moeder, oma en alle andere vrouwen niet veel waard zijn in de ogen van opa en zijn zonen. Ze verteld over haar laatste jaar op de basisschool en de dingen die ze in dat jaar meemaakt in haar leven. Ze vertelt levendig en de lezer heeft geen moeite de beschreven persoon en/of situatie voor zich te zien. Een voorbeeld hiervan is de walging die je voelt wanneer je leest dat de moeder van haar vriendinnetje Desiree twee vingers nat maakt, ze in de neus van Desiree stopt, de bulkjes eruit haalt en in haar mond stopt. Dan likt ze haar vingers schoon en veegt ze af aan haar schort. Hierna kan er gegeten worden.
Als lezer kom je veel te weten over zowel haar familie als de mensen uit het dorp. Haar moeder is een neurotische vrouw die niet tegen drukte, vuil etc kan en iedere dag haar rust nodig heeft om verder te kunnen. Haar zus is vroeger bijna verdronken waardoor ze een hersenbeschadiging heeft opgelopen. Haar vader is een deel van een tweeling en is een zachtaardige man. Opa zwaait de scepter in de Hucht (de boerderij waar hij woont met oma en zijn zoons Bart en Han). Oma heeft veel last van haar benen en heupen maar moet doorgaan met het hele huishouden. Als lezer krijg je veel medelijden met haar, die opa is geen makkelijke man.
Het is een prachtig verhaal waarin het Nederlands wordt afgewisseld met het dialect dat de familie praat. Het is een stukje geschiedenis met zeer veel herkenningspunten. Het enige minpuntje zijn de vele vloeken en scheldwoorden die gebruikt worden.