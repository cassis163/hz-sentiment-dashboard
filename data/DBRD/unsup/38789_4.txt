Het Begin is het eerste deel van de trilogie De Bron.
In dit eerste deel is het einde van de wereld zoals wij die kennen, gekomen. Op Oudejaarsavond op een afgelegen boerderij in Schotland wordt het evenwicht op aarde verstoord door een simpele jachtpartij. Een jachtpartij waarbij een druppeltje bloed op de verkeerde plek enorme gevolgen heeft. De bewoners van de boerderij raken besmet door een onbekend virus dat zich razendsnel over de hele wereld verspreidt. Het is een dodelijk virus, alleen mensen worden erdoor getroffen, ziekenhuizen worden overspoeld door zieke mensen maar ook artsen en verpleegkundigen bezwijken aan het virus dat inmiddels de Plaag wordt genoemd.
Er zijn ook mensen die niet ziek worden, zij lijken immuun voor de Plaag. Onder hen bevinden zich ook mensen die bijzondere krachten hebben; na Oudjaarsnacht hebben zij veel meer krachten dan voorheen.
Twee van deze mensen, ze noemen zichzelf heksen, Lana en Max, wonen in New York wanneer de Plaag toeslaat. New York verandert in een jungle waarin zij hun leven niet meer veilig zijn. Plunderingen zijn aan de orde van de dag en bij sommige mensen komt het slechtste in hen naar boven. Ze moorden voor hun plezier. Helaas geldt dat ook voor enkele mensen met bijzondere krachten maar niet voor Lana en Max. Zij weten te ontsnappen aan de waanzin en komen op hun vlucht veel bijzondere mensen tegen; het groepje wordt steeds groter.
Uiteindelijk belanden ze in het dorpje New Hope, waar ze zich hopen te vestigen. Lana is zwanger van een dochtertje, vermoedelijk is ze in de Oudjaarsnacht verwekt. Deze zwangerschap roept echter de aandacht van een duistere groepering op, er wordt jacht gemaakt op Lana en vooral op haar ongeboren dochtertje, De Ene.

Mijn mening:
Wat een prachtig boek weer van Nora Roberts! Ze heeft nu een wel heel donkere wereld geschapen waarin 80% van de wereldbevolking overlijdt. De overlevenden geraken in een strijd tussen Goed en Kwaad. Bovendien zijn er mensen die de Onmensen (de mensen met bijzondere krachten) de schuld geven van de Plaag. Er wordt dan ook meedogenloos op hen gejaagd door bendes.
In deze wereld moeten Max en Lana en hun ongeboren dochtertje overleven.
Dat levert vele spannende situaties op, waarin de veerkracht van mensen centraal staat, wat er ook gebeurt. Nu zal het even wachten zijn op het tweede deel van deze trilogie, ik kijk er naar uit!
Vier sterren voor dit mooie boek.