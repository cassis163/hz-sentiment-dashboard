Britt Franken, wie kent ze niet. Al vrij snel kreeg rechercheur Britt Franken een flinke schare fans. Dat heeft waarschijnlijk te maken omdat ze, qua karakter, zo dicht bij haar lezers staat. Daarmee wordt ze zo ‘menselijk’ en kun je ze zomaar tegenkomen in een winkelstraat.
Wat dat betreft heeft Heleen van der Kemp haar protagonist goed neergezet. Onder de veelzeggende titel ‘Bijwerking’ met een even veelzeggende cover, is het vierde deel in deze serie verschenen. Met een pil tussen twee vrouwenlippen en het woord ‘bijwerking’ erop, kan het bijna niet anders of het verhaal gaat over zogenaamde pretpillen. Maar de auteur is ook maatschappelijk bewust dus zal dit niet het enige onderwerp zijn.

Amsterdam is vergeven van de verboden middelen. Het is dan ook niet vreemd als er een lichaam van een jongen wordt gevonden met verdachte pilletjes in zijn zak. Hij is er niet aan gestorven want hij heeft een kogelwond. Waarschijnlijk zijn deze partydrugs wel de aanleiding dus gaat Britt Franken op onderzoek.

Heleen van der Kemp staat bekend om haar vrij toegankelijke schrijfstijl. De eerdere drie boeken vonden gretig aftrek en de beoordelingen waren vaak even mild als de verhalen zelf. Eigenlijk is het met ‘Bijwerking’ niet anders. Maar de auteur is ook maatschappelijk bewust dus komen ook andere actuele onderwerpen aan de orde. Het uithuwelijken van jonge Marokkaanse meisjes en de dominante rol die mannen in deze families innemen komt evenzo ter sprake.
Natuurlijk is Britt nog steeds zoekende naar een relatie en daar wordt ook nu weer een flink stuk van het verhaal voor ingeruimd. Ook Karim Aloui loopt zomaar tegen een leuke vrouw aan. En een andere maatschappelijke actualiteit, zinloos geweld, krijgt ook een plaatsje in het verhaal. Interessant is het allemaal wel maar de spanning blijft daar een beetje bij achter.
Soms lijkt het meer een roman dan een thriller, wat op de cover staat aangegeven. Dus wil Britt niet zonder kruid komen te staan zal in een volgend verhaal toch meer aandacht aan de spanning moeten worden besteed. Ook mag het wat meer geraffineerder zijn. Tevens is meer geheimzinnigheid en wellicht een andere invalshoek voor de dader een punt van aandacht. Neemt niet weg dat ‘Bijwerking’ weer heerlijk leest en zeker goed is om uit te kijken naar de verdere ontwikkeling van het team rond Britt Franken. Maar dan wel binnen het kader van hun beroep, rechercheren en omgaan met levensgevaarlijke tegenstanders.

Eindoordeel: 3 sterren

Spanning: 2 sterren
Plot: 3 sterren
Leesplezier: 4 sterren
Schrijfstijl: 3 sterren
Originaliteit: 3 sterren
Psychologie: 2 sterren