Wanneer je al een jaar lang elke morgen havermoutpap van amandelmelk, appel en kaneel eet, is dit boek een heerlijke verrijking. Elke dag starten met havermout doe je omdat het goed voor je lichaam is en omdat je toch, stiekem, die paar dwarszittende  kilo’s erdoor hoopt kwijt te raken.
Om te beginnen eerst wat informatie over havermout. Het is een goed voedingsmiddel of zoals we tegenwoordig hip zeggen, een superfood.
Door de lage glycemische index worden de koolhydraten langzaam omgezet in glucose waardoor je lichaam er de maximale energie uithaalt en je niet zwaarder maken. Ideaal. Met een ontbijt van havermout kan de dag goed beginnen. Daarnaast bevat haver geen gluten, maar wel essentiële aminozuren waardoor het ook als vleesvervanger te gebruiken valt.
Haver is een superfood, groeit op onze eigen bodem en heeft daardoor als bijkomend effect een zeer gunstige eco-footprint.

De liefde voor het product en de liefde voor elkaar, tussen de twee auteurs Pascalle Bonneier & Mathijs Kok, spat van de maagdelijk witte bladzijdes van dit kookboek af. Een fris en overzichtelijk boek is het geworden. Wat direct opvalt, is de originele index; elk gerecht weergegeven met een foto en het paginanummer er groot boven. Het zoekt daadwerkelijk heel handig op. Blijkbaar sla je bij het doorbladeren van een kookboek op hoe het gerecht eruit ziet dat je het meeste aanspreekt en niet zozeer hoe het heet. Deze index is ook gebruikt als omslagfoto.
De auteurs hebben elkaar vanaf hun eerste afspraakje verleid met havermout en zijn sindsdien dagelijks bezig met het maken van nieuwe recepten. Op aandringen van familie en vrienden zijn de een Instagramprofiel begonnen, waaruit dit kookboek voortkwam.

Havermoutje bevat natuurlijk veel ontbijtgerechten, maar daarnaast leuke opties voor de lunch, snack en zelfs diner. Stel je bij de diners niet al te veel voor, daar hoef je het boek niet voor te kopen, maar voor de rest van de dag zijn er veel fantasierijke opties om gezond de dag door te komen.
Denk bij ontbijt aan een havermoutcappuccino, chai havermoutje, zomerse watermeloen met havermout (nog even wachten) en haverpannenkoek met kersen (zie recept hieronder). Bij lunches wordt  vooral veel aandacht gegeven aan het zelf maken van allerlei broden en de mooie havermoutburger en haverbroodtosti. Onder de snacks bevinden zich klassiekers zoals pepernoten, paaseitjes en de muffin. De muffin is omgebouwd naar een gezonder exemplaar door gebruik te maken van banaan.
Dat is wat veel in dit boek gebeurd, eigenlijk continu, en soms erg ver doorgevoerd; voor elk ingrediënt wordt een gezondere variant opgesnord. Zo wordt melk vervangen door sojamelk of amandelmelk, boter door kokosolie en suiker door honing. Maar hé, je kan zelf natuurlijk anders bepalen. Zo heb ik voor het onderstaande en overheerlijke recept gewone melk en boter gebruikt.

Haverpannenkoeken met Kersen
Pannenkoeken! Wie houdt daar nu niet van? Wij zijn er in elk geval dol op, zeker op deze gezonde versie.
Voor 2 personen

Benodigdheden:
keukenmachine
koekenpan

Ingrediënten:
70 gr havermout
100 gr havermeel
150 ml sojamelk
7 kersen zonder pit
10 gedroogde cranberry’s
10 blauwe rozijnen
1 ei
1 eiwit
1 tl kaneel
2 el kokosolie 

Zo maak je het:
1.     Doe alle ingrediënten, behalve de kokosolie, in de keukenmachine. Mix kort totdat alles fijngemalen is. Als het goed is heb je nu een smeuïg beslag. Is het beslag te dun, dan kun je er wat havermeel bij doen. Is het beslag te dik, dan kun je er nog wat sojamelk aan toevoegen.
2.     Zet vervolgens de koekenpan op middelhoog vuur en doe er 1 eetlepel kokosolie in. Schep de helft van het beslag in de pan en verdeel het goed over de bodem.
3.     Bak de pannenkoek totdat deze aan beide kanten lichtbruin is. Herhaal met de andere helft van het beslag. Neem de tijd om te genoten van dit heerlijke ontbijtje.

Havermeel maak je door havervlokken in de keukenmachine fijn te malen.
Zoals je leest, is het recept niet bedoeld voor een zeer fanatieke (thuis)kok. De moeilijkheidsgraad van het gehele boek ligt dan laag. Dat kan voor een onervaren kok fijn zijn. Voor de ervaren kok kan de meerwaarde liggen in het leren kennen van een nieuw product met al zijn verschillende mogelijkheden. Aan de (gezondere) slag!