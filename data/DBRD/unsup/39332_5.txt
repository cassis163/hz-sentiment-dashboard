Soraya Vink (1992) is redacteur bij Hebban en sinds oktober 2018 ook Hebban- auteur. Met Persona, haar debuutthriller, won ze eind 2018 de Thrillzone Debuutprijs.

Persona vertelt het verhaal van de eigenzinnige en wantrouwende rechercheur Elvira Selas. Nadat zij een jaar haar werk heeft onderbroken komt zij weer terug en wordt direct op een zaak gezet met een raadselachtige moord. Terwijl ze samen met haar collega's deze zaak onderzoekt blijft ze ook zoeken naar haar broer. Geen gemakkelijke taak want hiervoor moet ze zich weer begeven in de duistere wereld van de drugshandel en het drugskartel. Een verleden dat ze achter zich had willen laten.
Persona is een boek die van het begin tot het eind de lezer bezighoudt. De spanning loopt door het gehele boek en als lezer blijf je geboeid.
Het boek is onderverdeeld in hoofdstukken over Elvira, het verleden en de dader. Bijzonder is dat de hoofdstukken met Elvira als derde persoon wordt verteld en de hoofdstukken van de dader als eerste persoon.
Elvira is zeer goed uitgewerkt en je krijgt een mooie kijk op haar verleden, het heden en haar gedachtengang.
De andere personages zijn iets minder uitgebreid uitgewerkt maar naarmate het verhaal vordert kom je als lezer meer over hen te weten.
Verrassend zijn de stukken waarin een tipje van de sluier wordt gelicht over de Spaanse dictator Franco. Soraya Vink haalt veelvuldig de geschiedenis van Spanje aan en dit is een mooie toevoeging aan deze toch al goede debuutthriller.
Daar op het eind van dit boek nog een aantal vragen open blijven en een aantal draadjes doorlopen is te verwachten dat Soraya Vink een volgend boek met Elvira Selas zal schrijven.
Persona is een aanrader voor de echte thriller-lezers.