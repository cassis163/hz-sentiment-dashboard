In de val – Karen Rose

Over de schrijfster:
Karen Rose (Washington D.C. 1964) is een Amerikaanse auteur van romantische thrillers. Ze studeerde af als chemisch ingenieur aan de universiteit van Maryland en werkte daarna in de levensmiddelentechnologie.
In 2003 debuteerde Rose met de standalonethriller Don't tell. Daarna schreef ze tot 2014 nog eens veertien andere romantische thrillers, waaronder ook de serie met FBI-agent Daniel Vartanian. In 2015 verscheen haar zestiende thriller: Closer than you think.
Rose' boeken zijn regelmatig te vinden op de bestsellerlijsten van de New York Times, USA Today, Sunday Times, Der Spiegel, Irish Times. Zelfs in Zuid-Afrika en Australië is de auteur razend populair.

Rose ontving tweemaal de Romance Writers of America RITA Award voor Best Romantic Suspense. De eerste keer in 2005 voor I'm watching you (niet vertaald) en daarna in 2010 voor Silent scream (De mond gesnoerd). Vijf van haar andere boeken bereikten de finale van de RITA Award. Haar werk werd in meer dan vijfentwintig talen vertaald en in vele landen gepubliceerd, waaronder Duitsland, Frankrijk, Spanje, Noorwegen, Polen, het Verenigd Koninkrijk, Japan en Nederland.
Achterflap:
In de val' is wederom een topthriller van bestsellerauteur Karen Rose. Eerder schreef zij onder andere 'Sterf voor mij, De mond gesnoerd' en 'Niemand zeggen'.
Speciaal agent Steven Thatcher heeft gezworen de seriemoordenaar die actief is in het kleine stadje waar hij woont, in te rekenen. Het onderzoek vergt al zijn tijd, maar zijn familie heeft hem ook nodig. Hij is onlangs weduwnaar geworden en hij maakt zich grote zorgen over zijn zoon Brad, op wie hij de grip verliest. Het lichtpuntje in zijn leven is Jenna, een docent van zijn zoon. Zij is mooi en bedachtzaam, en heel langzaam ontwikkelt zich een liefdesaffaire tussen de twee. Precies op het moment dat hun prille relatie lijkt te kunnen gaan werken, zet de seriemoordenaar zijn val. In de hoop Jenna daarin te kunnen laten lopen...
Karen Rose schrijft de perfecte mix van thriller en romantiek en wordt de koningin van de 'Romantic Suspense' genoemd.

Mijn mening:
In de val is volgens mij inmiddels het 13e boek van Karen Rose wat in het Nederlands verschijnt en er is er mij nog niet één tegen gevallen. Moet dus eigenlijk wel toegeven dat Karen Rose één van mijn meest favoriete schrijfsters is.
Het gaat rechercheur Steven Thatcher momenteel zowel privé als op zijn werk niet voor de wind. Hij heeft de zeer moeilijke taak om samen met zijn team een seriemoordenaar op te sporen die tieners misbruikt, mishandeld en daarna ook nog op de meest gruwelijke manieren om het leven brengt.
Buiten dat maakt Steven zich ernstige zorgen om zijn oudste zoon Brad, die zich de afgelopen weken totaal onaangepast gedraagt. Steven is weduwnaar en doet samen met zijn zus Helen zijn stinkende best om zijn drie zonen zo goed mogelijk op te voeden, maar het valt niet mee om je tijd tussen werk en privé goed te verdelen.
Als blijkt dat Brad ook op school niet meer de voorbeeldige leerling is besluit zijn docent Jenna Marshall met Steven het gesprek aan te gaan. Vanaf dat moment vliegen de vlinders je om de oren en worden we getuige van een heftige romance die opbloeit.
Jenna Marshall is zoals we dat noemen een vrouw met ballen die prima in staat is haar eigen boontjes te doppen en werkt volgens het spreekwoord: “eerlijkheid duurt het langst”. Dit wordt haar helaas niet door iedereen in dank afgenomen. Daarnaast is Jenna Marshall een vrouw met passie, ze lijkt me een heerlijk mens om mee om te gaan.
Het verhaal wordt geschreven vanuit verschillende hoofdpersonen waaronder Steven, Jenna en de moordenaar himself. Dit zorgt ook gelijk voor een mooie verdeling tussen de emoties van angst, liefde, verdriet en spanning.
Zoals we van Karen Rose gewend zijn is dit ook weer een boek dat zich tijdens een paar weken afspeelt.
Het boek leest als een trein, de momenten van romantiek en spanning wisselen elkaar in sneltreinvaart af waardoor je alleen maar door wilt lezen. Voelde ook weer net als in alle voorgaande boeken meerdere keren de kriebels in mijn buik, wat een heerlijk gevoel is dat toch.
Het lukt mij nooit om ondanks dat het altijd vrij dikke pillen zijn een week over een boek van Rose te doen. Ook dit boek had ik helaas weer binnen 3 dagen uit.

Spanning: *****
Schrijfstijl: *****
Originaliteit: *****
Psychologie: *****
Plot: *****

Wederom een boek dat voor mij een dikke 5 sterren waard is, maar ik ben dan ook een echte Rose-fan.
Bianca