Jonge gasten is de nieuwste verhalenbundel van Colin Barret. Deze Ierse auteur (1982) groeide op in County Mayo, Ierland. Jonge gasten, zijn debuut, bevat zeven verhalen. Het werd bekroond met verschillende prijzen zoals de Frank O'Conner International Short Story Award, de Rooney Prize for Irish Literature en de Guardian First Book Award. Momenteel werkt Barrett aan een roman.

Alle verhalen in Jonge gasten spelen zich af in Glanbeigh, een fictief Iers stadje ontsproten aan de fantasie van Barrett. Glanbeigh is een klein burgerlijk stadje dat te lijden heeft onder de economische crisis. De sfeer is er allesbehalve hoopvol en positief. Iedereen kent elkaar en alle jongeren hebben te maken met alledaagse problemen. Barrett weet als geen ander het gevoel van zijn lezers te bespelen en de sfeer van zijn verhalen over te brengen. De verhalen in deze bundel zijn een voor een donker en duister. Ze stemmen allerminst vrolijk.

Een van de verhalen in het boek, De maan, werd eerder afzonderlijk uitgegeven (augustus 2014). Dit vijftien pagina’s tellende verhaal speelt zich eveneens af in Glanbeigh, meer bepaald in de buurt van de Bar and Niteclub Peacock. Valentine Neary (Val), de senior uitsmijter van de club, schept tegenover zijn vrienden graag op over de meiden die hij versiert. Doordeweeks is het behoorlijk stil in de bar maar in het weekend komt de jeugd van Glanbeigh en omstreken om er te drinken en wat lol te trappen. Val krijgt een relatie met de oudste dochter van de baas, Martina Boran. Verder kabbelt het verhaal gezapig verder over auto’s, het versieren van meiden, ophalen van herinneringen met vrienden onder het genot van een joint. Uiteindelijk gaan Val en zijn liefje, Martina elk hun weg. Martina gaat studeren in Galway en vertrekt vroeger dan gepland zonder afscheid te nemen van Val. Later die avond krijgt  Martina een bericht van Val waarin hij laat weten dat hij op haar wacht tot ze terugkomt van De maan...

Jonge gasten is een sfeervol boek, de verhalen op zich zijn niet zo bijzonder maar de mistroostige sfeer kruipt tijdens het lezen echt onder je huid en Barrett weet zeer goed de intermenselijke relaties op een bijzonder realistische manier weer te geven. Hij beschrijft de levens van zijn personages uiterst beeldend. Geweldig hoe hij de sfeer van vriendschap, liefde, teleurstelling en ontgoocheling brengt.