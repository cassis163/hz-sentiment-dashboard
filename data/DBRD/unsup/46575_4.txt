Na de gruwelijke ontdekking in België, waar Marc Dutroux in zijn kelder meisjes verkrachtte en gijzelde, werd enkele jaren later bekend dat Josef Fritzl in Oostenrijk zijn dochter jarenlang had vastgehouden en misbruikte in een kelder onder zijn huis. Toen op 6 mei 2013 in Amerika het afschuwelijke misdrijf van Ariel Castro werd ontdekt, dacht ik: Alweer?
Welke mannen zijn dit, die vrouwen als een voorwerp beschouwen. Mannen, die vrouwen vastketenen en er naar hartelust hun seksuele uitspattingen op botvieren.
En aan de andere kant: Dit laat je toch niet gebeuren als meisje/vrouw? Hiertegen verzet je je toch? Maar ook: Heeft de buitenwereld dan helemaal niets in de gaten gehad? En … is dit het topje van de ijsberg en zijn er nog meer van dit soort gevallen, waarvan wij het bestaan niet weten?
Ik was zeer benieuwd naar het verhaal achter deze ontvoering, mishandeling en verkrachting.

Tien jaar gevangen vertelt het verhaal van Amanda Berry en Gina DeJesus, twee van de vrouwen die jarenlang opgesloten zaten in het huis van Ariel Castro. Michelle is de derde, als eerste ontvoerde vrouw, die wel in het boek wordt genoemd maar er niet aan heeft meegewerkt.

Ariel Castro ontvoerde de meisjes op klaarlichte dag zonder dat iemand het in de gaten had. Ze werden opgesloten in zijn kelder en gebruikt als seksslavinnen. Ze werden vastgeketend, meerdere keren per dag verkracht, mishandeld en kregen één keer per dag een junkfoodmaaltijd toegeworpen. Daglicht kregen ze, zeker in de beginjaren, niet te zien.

Aan de hand van de dagboeken, die Amanda heeft bijgehouden in allerlei schriftjes en zelfs op servetten en kartonnen verpakkingen, wordt het verhaal van de 10 jaar lange ontvoering verteld. Ook de manier waarop de familie van de ontvoerde meisjes het drama heeft beleefd, wordt belicht.
Resultaat is een zeer open en eerlijk verhaal, waarin je als lezer wordt meegenomen in een totaal andere en absurde wereld: de wereld van Ariel Castro! Een wereld van een seksverslaafde en vieze maniak, die wreed, onrechtvaardig en onbeschoft is. Een man, die bovendien geen emoties voelt en een man die de schuld van zijn handelen nooit, echt nooit, bij zichzelf zoekt!

Dit boek doet wat met je, of je wilt of niet. Hoe is het toch mogelijk dat er zulke mannen bestaan?
Hoe ontzettend gruwelijk is het om opgesloten te zitten met deze afschuwelijke man, die je vader had kunnen zijn, en je te moeten overgeven aan de seksuele fratsen en vernederingen van deze maniak? Intussen moet je van hem naar de beelden op tv kijken en je ziet je moeder en zus, die naar jou en je medegevangenen op zoek zijn en die soms – letterlijk – heel dicht in de buurt zijn!
Toch zijn het juist ook deze beelden die de meisjes in leven hielden. Hoe slecht ze ook werden behandeld, ze hielden op deze manier hoop dat ze eens ontdekt zouden worden.

Aan het eind van het boek liepen de rillingen mij over de rug en kreeg ik het koud van emotie! Wat een bijzonder boek over sterke meiden, die hun hoop en vertrouwen in een goede afloop bleven houden! Een boek dat je gelezen moet hebben om te begrijpen dat dit ieder meisje kan overkomen! Een zeer indrukwekkend boek.