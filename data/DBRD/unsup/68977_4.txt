Het boek vertelt vanuit het perspectief van Gideon Blake in de ik-vorm. Je valt eigenlijk meteen met je neus in de boter. Je wordt wakker op een stoel, vastgebonden, met een zak over je gezicht. Je bent gedrogeerd. Je weet dat je snel moet wegkomen, want je moet iets doen.

Gideon Blake is tijdens zijn opleiding als soldaat uit een vliegtuig moeten springen met een parachute. Maar helaas, die werkte niet, en de reserve parachute kwam te laat los. Wonder boven wonder heeft Gideon de val overleefd. Met heel wat botbreuken en inwendige bloedingen moet hij thuis herstellen. Maar ineens merkt hij een merkwaardige band om zijn arm en terwijl hij zijn pijn medicatie is vergeten heeft hij geen pijn meer…

Na een aantal dagen blijkt Gideon al genezen te zijn van zijn val. Hij is opgefokt, woedend, maar kan niet plaatsen waarom. Op een avond komt Gideon een knappe, mysterieuze dame tegen: Daryn. En zij zet zijn wereld op zijn kop (op verschillende manieren).
De boodschap die ze heeft is duidelijk.

De wereld is in gevaar
Jij moet mij helpen de wereld te redden
Jij bent Oorlog
We moeten op zoek naar de anderen
En zo begint het verhaal van Gideon, de incarnatie van Oorlog, een van de ver ruiters van de Apocalyps.

De manier van schrijven van dit boek vind ik erg bijzonder. Wie een Wereld zonder hemel heeft gelezen, weet dat die trilogie vanuit twee perspectieven zijn geschreven. Riders is echter vanuit één perspectief geschreven, maar wel op verschillende manieren. Je komt er meteen achter dat Gideon vast zit en gedrogeerd is. Een onbekende vrouw vanuit een onbekende overheidsinstelling wil informatie van Gideon. Zij converseren dan ook het hele boek met elkaar. Zodra Gideon antwoord geeft op de vragen van mevrouw, dan wordt het hoofdstuk afgesloten. In het daaropvolgende hoofdstuk lees je het verhaal wat Gideon verteld, maar dan alsof het ook daadwerkelijk gebeurt. Je switcht dus steeds tussen het heden – wat nu echt gebeurt – en naar het verhaal wat Gideon heeft meegemaakt.

Dit zorgde ervoor dat je de wereld van Gideon samen ontdekt, maar tegelijkertijd probeert hij ook te ontcijferen waar hij is en wat men van hem wil. Doordat hij gedrogeerd is, is dat natuurlijk lastig. Maar naarmate de uren verstrijken komt Gideon steeds dichter bij het einde van zijn verhaal en bij de waarheid…

Riders is een fantastisch YA boek, met een heerlijke klunzige, eigenwijze, driftige, gevoelige en sarcastische jongen als hoofdpersoon. Ik heb regelmatig moeten lachen, door de actie en de spanning van het verhaal had ik het boek in een ruk uit. Jongens, dit is echt een aanrader (en voor de dames onder ons: er zit genoeg bookcrush potential in!).