Michael Crichton (1942-2008) was een Amerikaanse schrijver, producer, scenarioschrijver en regisseur. Van zijn boeken zijn wereldwijd meer dan 150 miljoen kopieën verkocht en velen zijn er verfilmd. Eén van zijn bekendste werken is, het door Steven Spielburg verfilmde, Jurassic Park. Michael stierf op 66-jarige leeftijd aan de gevolgen van kanker. Het complete manuscript van het in april verschenen Piraten, is na zijn dood tussen zijn geschriften gevonden.
Piraten speelt zich af in, en rond Jamaica, in het jaar 1665. Charles Hunter is een charismatische kapitein, met een scherp oog voor buitenkansjes en met genoeg lef om deze kansen ook daadwerkelijk te verzilveren. Als zich de gelegenheid voordoet een Spaans galjoen te veroveren, bedenkt hij zich dan ook geen moment. Hij rekruteert een bemanning, bestaande uit een zeer gemêleerd gezelschap en gaat op jacht. De gevaren blijken echter veel groter dan verwacht.
Zoals zijn trouwe fans het van hem gewend zijn, heeft Michael Crichton ook voor Piraten weer het nodige onderzoek verricht. Het resultaat is een nauwkeurig sfeerbeeld, betreffende een Engelse kolonie, omringd door Spaanse wateren. De karakters worden wat karikaturaal beschreven, maar zijn boeiend en overtuigend genoeg om het verhaal te kunnen dragen. Het boek is opgedeeld in zes episodes, die samen het complete avontuur vormen. Elke episode verhaalt een gedeelte van de jacht op het Spaanse schip, waarbij de een wat spannender is dan de ander. Het resultaat is een vermakelijk en spannend boek, dat (wederom) uitstekend verfilmbaar zal blijken te zijn. Filmstudio Dreamworks deelt deze mening en is reeds begonnen met de opnamen.