Sommige boeken koop je omdat je helemaal overtuigd werd door de korte inhoud, andere dan weer omdat er zoveel ruchtbaarheid aan wordt gegeven en vaker wel dan niet word je aangetrokken door een mooie cover of een intrigerende titel. Toen ik op het boekenfestijn rondliep (zoals elk jaar trouwens), viel mijn oog op een boek uit 2014. Een heel eind al dus dat deze titel op het rek ligt, maar dat deerde niet omdat de coverafbeelding zo tussen de overige uitsprong, om maar de zwijgen over de uiterst leuke titel. Wanneer je het boek openslaat, valt meteen op, dat de schrijfster heel handig gebruik maakt van de witruimte en de pagina's niet overvol wil stoppen met tal van details of overdreven veel tekst. Je oog valt meteen op de tekening die ten volle de korte teksten ondersteunt. Het leuke eraan is, dat af en toe een nuance aan de woorden wordt gegeven of de tekening de tekst zelfs tegenspreekt. Als het ware een knipoog naar de lezer (of de luisteraar). De tekeningen zelf hebben een hoog knuffelgehalte en zijn aangenaam om naar te kijken door de vele bruintinten die de kleuren wat dempen. Het verhaal dat bedoeld is voor luisterende oren vanaf 4 jaar leert kleuters op een speelse manier de beginselen van vooroordelen. Het is vooral een boekje dat de fantasie van lezers prikkelt en hen ongetwijfeld jarenlang zal bijblijven. Dit is het soort boekje dat je kleuters later zelfs in hun adolescentie nog herinneren en waar ze met een glimlach aan terugdenken als ze ooit met hun eigen kinderen op schoot een voorleesboekje uitkiezen.