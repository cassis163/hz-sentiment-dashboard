Dankzij Uitgeverij De Fontein mocht ik dit boek lezen en meedoen aan de #Hebbanbuzz.
Besef jij wel dat je elke morgen hetzelfde doet? Dezelfde route neemt? Je reist elke dag naar je werk zonder erover na te denken. Drinkt misschien een koffie onderweg, leest misschien een boek of krant. Je bekijkt je gsm, luistert muziek, tot je op de plek van je bestemming bent. En ’s avonds? Hetzelfde, maar dan andersom.
Nadat je dit boek hebt gelezen zal je ongetwijfeld wel eens dieper nadenken over je gebruikelijke routine. Of zelfs al terwijl je het boek aan het lezen bent!

Verhaal
Als Zoë Walker op een morgen haar krant openslaat en een foto van zichzelf ziet, verandert haar leven in een klap. Het voert haar naar een ongekende obsessie en zoektocht naar de reden waarom ze in de krant in een seksadvertentie is terechtgekomen. Wie kan ze nog vertrouwen? Wat moet ze doen? Als er nog meer slachtoffers vallen begint ze voor haar eigen leven te vrezen. Maar niet enkel haar leven komt in gevaar. Ook haar gezin valt ten prooi aan de gevolgen van een onbekende adverteerder.

Boek
De auteur kiest voor een duidelijke schrijftaal, wat voor dit boek zeker een meerwaarde is. Er is geen stortvloed aan onbekende politie- of cybertaal en het leest vlot door.
Soms moet je je hoofd erbij houden als er in het midden van een hoofdstuk plots terug naar het verleden gegrepen wordt. In het begin is het lichtelijk irritant als Zoë haar ex en haar huidige partner vergelijkt, maar na enkele hoofstukken valt dat niet meer op en ga je volledig op in het verhaal.
Algauw begin je enkele mensen te verdenken. Als je enkele verdachten in je hoofd hebt begint de eliminatie. Hoe dieper je in het verhaal getrokken wordt, hoe harder je op de duur de wanhoop en paranoia van Zoë voelt. Is het hem? Of hem? Of zij? Of toch hem? Eens je denkt de verdachte ontmaskert te hebben, krijg je een plotwending van jewelste in je schoot geworpen waar de auteur je even zoet mee houdt! En als je denkt dat het mooi afgelopen is, krijg je de epiloog waar je gegarandeerd ogen van zal trekken!

‘Ik zie jou’ is een meeslepende thriller dat je anders zal doen kijken naar de dagelijkse dingen rondom je. Neem jij nog met een gerust hart je trein, tram of bus?