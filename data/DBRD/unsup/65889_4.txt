Stuurloos is weer een perfecte thriller van de Yslandse Yrsa Sigurðardóttir over advocate Þóra (Thóra) Guðmundsdóttir. Als een luxejacht de kaai van de haven van Reykjavik ramt zonder enige passagier of enig personeel aan boord, wordt zij gecontacteerd door de ouders van Aegir die met zijn gezin aan boord was. Hij bevond zich met zijn vrouw Lára en zijn tweelingdochtertjes Adda en Bygja samen aan boord met drie bemanningsleden. Thóra probeert uit te zoeken wat er juist gebeurd is voor de verzekeringsmaatschappij van het verdwenen gezin en probeert de ouders, die hun jongste kleindochtertje onder hun hoede hebben genomen, zo goed als mogelijk bij te staan. Daarnaast volgen we Aegir en zijn gezin op hun bootreis waar ze meer en meer onder bedreiging komen te staan.. De spanning is in het boek perfect opgebouwd en is bij wijlen soms om te snijden. Er zijn ook stukken die de emoties beschrijven van de nabestaanden zowel als van Aegir zelf op de boot, en die zeker indruk maken op mij. Haar personages zijn dan ook weer zeer goed uitgewerkt. Het boek nodigt uit om het snel te lezen vanwege de rechttoe rechtaan schrijfstijl. Net zoals in haar andere boeken is Sigurdardottir meester in het neerzetten van een steeds dreigender, ijzingwekkende spanning die je volledig meesleept en je daarom het verhaal in no time wilt uitlezen.
Sigurdardottir is momenteel bezig aan een tournée door (minstens) Vlaanderen en Nederland en uit haar interviews begrijp je dat ze aan een nieuwe reeks zal beginnen rond een ander hoofdpersonage. Haar Thóra-reeks is nog niet volledig naar het Nl vertaald, en als dit ook nog gebeurt net zoals bij haar nieuwe reeks, hebben we nog veel moois om naar uit te kijken!