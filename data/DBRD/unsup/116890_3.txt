Dit is een boek waar je echt even in moet komen. Wat is het geval? Ik kwam via Coelho's 'de Alchemist' bij 'de Belijdenissen' van Augustinus en per toeval had ik ook '84 namen' van de bibliotheek meegenomen. En laat die Augustnus nou uitgebreid in dit boek aan de orde komen. Toeval bestaat niet ... waarmee bewezen is dat alles voorbestemd is: reductio ad absurdum. Ofwel een bewijs uit het ongerijmde, waarmee Augustinus probeert te bewijzen dat God bestaat.
Hoe dan ook: '84 namen' heeft me flink geholpen bij het lezen van 'de Belijdenissen' hetgeen echt een lastig filosofisch werkstuk is. Ik heb dus eigenlijk de afgelopen weken drie boeken door elkaar gelezen. 

Een half leven geleden heb ik 'De wereld van Sophie' gelezen en die heb ik al een jaar in mijn nachtkastje liggen om nog eens een keer te lezen. Ik ben er al een paar keer aan begonnen, maar het wil niet vlotten. De eerste keer vond ik het een schitterend verhaal, maar het kan me niet meer bekoren ... al die briefjes die steeds in de brievenbus liggen ... ik word er gek van!
En dan is er nu ineens een mooi alternatief: '84 namen': een filosofische les die afgewisseld wordt met een spannend avontuur. Overigens kwam voor mij de vaart er pas aan het eind in toen het ging over de namen-numerologie. Leuk bedacht en jammer dat het niet eerder in het verhaal aan bod kwam en meer uitgewerkt werd. Stel je voor wat een boek dat was geworden: een nederlandse 'Da Vinci Code'.
Evengoed: een mooie poging en de moeite van het lezen zeker waard!