Tegen de achtergrond van een sterk veranderend Berlijn wordt het verhaal vertelt van een wonderpaard, zijn baas Wilhelm von Osten en de schilder Emilio Rendich.
Wilhelm von Osten, voormalig docent, rentenier en amateur-frenoloog, is er van overtuigd dat zijn paard Hans kan rekenen. Emilio Rendich, failliet portret-schilder en een charmant verleider, komt bij toeval terecht op de ruime binnenplaats van Griebenowstrasse 10. Hij raakt in de ban van von Osten en zijn wonderpaard ‘Hans’.
Von Osten oefent elke dag met zijn paard om hem diverse sommen te laten oplossen om zo zijn publiek te kunnen betoveren. Emilio schildert het paard en zijn baas en hoopt op deze manier zijn naam te kunnen vereeuwigen met deze spectaculaire gebeurtenis. Von Osten wil slechts wetenschappelijke erkenning van de talenten van zijn paard en is er niet op uit om beroemd te worden.
Rendich daarentegen hoopt op een doorbraak in zijn carrière als zijn portretten van het wonderpaard ‘Hans’ en zijn baas tentoongesteld zullen worden. Hij vertelt het verhaal van het ‘wonderpaard’ aan generaal Zobel, in wiens huis hij woont, en deze generaal schrijft vervolgens een opzienbarend artikel over het wonderpaard in een militair vakblad. De wetenschappelijke wereld raakt steeds meer overtuigd van de intelligentie van het paard in tegenstelling tot Emilio Rendich die steeds meer aan het twijfelen slaat. Hiermee zijn de drie hoofdpersonages, inclusief het wonderpaard, geïntroduceerd.

De hoofdstukken worden afwisselend vertelt vanuit von Osten en Rendich.
Zowel de hoofdpersonen als de bij-figuren zoals Frau Piehl en generaal Zobel worden in het boek goed neergezet. De sfeer in Berlijn is ook heel mooi en boeiend weergegeven.
Het taalgebruik en de schrijfstijl maakt dat het boek prettig leest.
Een mooi verhaal en zeker de moeite van het lezen waard.