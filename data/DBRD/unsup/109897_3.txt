Dit boek kocht ik tijdens de verkoop van afgeschreven boeken in de bibliotheek van het dorp waar ik woon.
Normaal gesproken ben ik geen fan van chicklits of girly-boeken, zoals ik ze noem, maar zo nu en dan vind ik het stiekem toch wel heerlijk om een dergelijk boek te lezen. En dit boek lag er voor 50 cent.
Ik zou namelijk nooit een chicklit splinternieuw in de boekhandel kopen. Daar ben ik heel eerlijk in, want dat heb ik er gewoon niet voor over.

Dus ik nam dit boekje mee naar huis en laatst wilde ik even een afwisseling van de fantasyboeken die ik lees en ben ik hier in begonnen.

Het verhaal begint precies op het moment dat Anna naar L.A. gaat, omdat haar moeder een wereldreis gaat maken en er dan geen volwassene is om op haar te letten als zij in New York zit. Van het deftige high class New York, verhuist ze dus naar L.A. waar iedereen beroemd is en zich vol gooit met alcohol en drugs.
Het boek zit, zoals een echte chicklit, vol met leuke meidengesprekken, vurige scenes en lekkere mannen. Of eigenlijk één lekkere man, waar vier meiden om gaan vechten.
Het verhaal wordt namelijk ook geschreven door het perspectief vanuit alle vier de meiden. De hoofdstukken worden zo nu en dan afgewisseld, maar soms loopt het in één hoofdstuk ook door elkaar, waardoor je even verward raakt en je afvraagt vanuit welk perspectief nou wat wordt gedacht.
Maar dat kwam niet zo heel vaak voor en het boek leest dan ook erg snel weg.
Zo nu en dan wordt een stuk van een hoofdstuk ook afgewisseld met een perspectief van een heel ander personage, die in dit boek nog niet zo’n grote rol heeft, maar ik denk dat die wel meer aan bod gaan komen in de vervolgdelen.

De opbouw van het boek is ook prettig opgebouwd. Zoals ik zei begint het met Anna die op weg is naar L.A. en tijdens de reis al direct dé jongen ontmoet waar het hele verhaal omdraait: Ben Birnbaum. Een knappe vent met een vlotte babbel en geld, die ook nog eens op Princeton studeert!
In het vliegtuig gebeurt het een en ander tussen Anna en Ben waardoor Anna direct valt voor zijn knappe uiterlijk en geweldige tongkunsten.
Wanneer Anna in L.A. aankomt, leer je haar levensgeschiedenis wat beter kennen en kom je er achter dat ze eigenlijk een vader heeft die er nooit voor haar is geweest… En dat is hij helaas nog steeds niet.
Ben nodigt haar uit voor een bruiloft van de vader van een vriendin en dan wordt je geïntroduceerd aan het tweede meisje dat verliefd is op Ben: Samantha Sharpe, de vriendin van Ben wiens vader gaat trouwen met een vol botox gestopte vrouw: typetje Hollywood.
In het hoofdstuk wordt je geïntroduceerd aan nog twee andere meiden: Dee en Cammie, twee andere meiden die ook verliefd zijn op Ben. Ja, Ben heeft heel wat meiden achter zich aanlopen. En geen van de meiden weet het van elkaar.
Naarmate het verhaal vordert, leren de vier meiden elkaar kennen en wordt het eigenlijk een behoorlijke stroopjacht op Ben. Stuk voor stuk willen de meiden elkaar saboteren en gaat het vooral hard tegen hard tussen Cammie en Anna.
Leugens en achterbakse -typische vrouwen- acties volgen elkaar op.
Hoewel het een vrijwel dun boekje is en het door vier meiden wordt verteld, is er toch genoeg diepgang in de personages. Ik heb begrepen dat dit deel is van een hele serie en dit boekje is een mooie introductie van de meiden en het wereldje waarin hun leven.
Anna wordt het meest uitgediept, maar zij is dan ook het echte hoofdpersonage. Ze geeft al gauw toe dat ze eigenlijk het liefst in haar veilige wereldje naar New York teruggaat, maar ze wil ook zo graag wat wilder leven en die kans krijgt ze dan ook in L.A. Maar moet ze dan al haar principes laten vallen?

In het begin denk je dat Sam, Dee en Cammie van die verwende snotapen zijn, maar ook kom je er in dit boek al een beetje achter dat er veel meer achter hun beroemde status zit dan alleen geld en verwennerij. En dat vind ik zo mooi aan dit boek: ieder persoon is een echt mens met gevoelens en motieven. Het wordt mooi geschetst: in Hollywood probeert iedereen zich goed voor te doen, maar zo mooi en prachtig zijn ze van binnen niet en daar hebben ze allemaal hun redenen voor.
Geen van de personages is dus zo nep als dat het beeld dat je vaak krijgt van de Hollywood-mensen.

Ik vond het echt heerlijk om al die meidengevechten te lezen over één jongen. Als ik dat nu lees (op mijn leeftijd en in mijn getrouwde leventje), dan denk ik: oohh dat zou ik tien jaar geleden ook hebben gedaan!
Ja, ik kon me redelijk relativeren met de personages en dat vond ik zo heerlijk aan dit boek.
Hoewel ik dus geen chicklit-fan ben, heeft dit boek mij enorm vermaakt. Toevallig heb ik tijdens de biebverkoop ook deel twee gekocht en ik denk dat ik die binnenkort toch maar eens ga lezen.