Je hebt mijn hart gebroken. Daar dan, ik heb het op papier gezet. Niet om het je te laten lezen, Minna, want deze brief zal nooit verzonden worden, nooit verschrompelen en verwelken onder je gelach, gelach als muziek van een hakkebord
Met dit stukje tekst begint de eerste bladzijde van het boek. Al meteen kan je afleiden dat dit om een brief gaat, een brief van Doon, bedoeld voor Minna. Maar wie is die geheimzinnige Minna? En wie is Doon? Naarmate het verhaal vordert, wordt ook duidelijk wie de personen achter deze schuilnamen zijn.
Het verhaal begint bij de verdwijning van Margaret Parsons. Haar man, Ronald Parsons is erg ongerust en geeft zijn vrouw als vermist op. Plots wordt haar lijk gevonden in het bos met een Arctic Sable lippenstift naast haar en een halfafgebrande lucifer. Iemand heeft Margaret gewurgd. Vanaf hier starten hoofdinspecteur Wexford en rechercheur Burden de mysterieuze zoektocht naar de dader van het lijk.
Mevrouw Parsons had een saai leven, en aangezien er geen aanknopingspunten in het huis te vinden zijn, weet de politie in het begin niet waarom ze vermoord is. Na wat dieper onderzoek stoten ze op een geheime liefdesgeschiedenis van de vrouw, uit de middelbare schooltijd. Hierdoor leidt het onderzoek naar vroegere klasgenoten. Alle personen hebben hun eigen verhalen, die soms met elkaar in verband staan, waardoor het verhaal spannend blijft. Uiteindelijk wordt duidelijk wie Minna en Doon zijn en zo ook de plot van het verhaal.
Het hoofdthema van dit boek is de moord op Margaret Parson. Wexford en Burden onderzoeken de moordzaak. Ze geven af en toe reconstructies van de moord, om erachter te komen wie de dader is. De relaties tussen de verschillende personen in het boek maken ook en belangrijk deel uit van het verhaal. Je hebt het koppel Parsons (Margaret en Ronald), het koppel Missal (Helen en Peter) en hun vrienden; het koppel Quadrant (Fabia en Douglas) en Dudley Drury. De personen hebben onderling banden met elkaar. De belangrijkste relatie is deze tussen Doon en Minna. Deze speelt een hele grote rol, want aan het begin van het verhaal weet niemand wie deze personen zijn. De relatie komt ook steeds terug bij de ondervragingen van verschillende personen.
Uit de sleur is het eerste boek van Ruth Rendell en tevens het eerste Inspecteur Wexford-mysterie. Het is een klein, goed geschreven boekje met een verrassende, niet te doorzichtige, plot. Door de aanwijzingen die doorheen het hele verhaal gegeven worden, kan je zelf proberen mee te denken wie de dader van de moord zou kunnen zijn. Het verhaal wordt met citaten van de personen verteld waardoor het levendig is, en je het gevoel hebt alsof je er zelf bij bent. Er wordt ook gebruik gemaakt van flashbacks om meer over het leven van Margaret te weten te komen. Het verhaal blijft spannend omdat men niet telkens een verdachte uitsluit, want iedereen kan de dader zijn.
Kortom, dit boek is aan te raden!