Meerdere keren heb ik met dit boek in de hand gestaan in de plaatselijke bibliotheek en steeds zette ik het weer terug in de kast. Ik weet nog steeds niet waarom, was het de kaft, was het de tekst op de achterflap? Wat ik nu wel weet is dat het geheel onterecht van me was om dit boek weer terug te zetten op de plank! Tanya Commandeur beschrijft in een prettige leesstijl het verhaal van haar betovergrootvader Johannes en zijn zoon David. Johannes laat zijn gezin in Rotterdam achter om in Amerika een nieuw leven op te bouwen. Als zijn oudste zoon David jaren later zijn brieven die hij naar huis stuurde, terugvindt, reist hij hem achterna naar het land van de onbegrensde mogelijkheden. Om er daar vervolgens achter te komen dat er toch wel degelijk grenzen zijn aan al die mogelijkheden en dat de beslissing om zijn vader op te zoeken in Amerika ook weer zorgt voor veel twijfel aan zichzelf; in hoeverre lijkt David op zijn vader, is hij niet gewoon net zo "slecht" als zijn vader door ook alles achter zich te laten voor een nieuw avontuur aan de andere kant van de Atlantische Oceaan? In een vlot geschreven tijdsbeeld probeert Tanya Commandeur hier antwoorden op te vinden. Dat ze er niet helemaal in slaagt deze ook te vinden, is eigenlijk niet erg. Dat lijkt ook niet het doel van dit boek. Het is gewoon een boek wat de moeite waard is om te lezen, laat het niet op de boekenplank staan!