Ik reis alleen is het eerste deel van een serie waarin Holger Munchs samen met Mia Kruger de hoofdrolspeler zijn. Holger is een inspecteur en staat aan hoofd van een speciaal onderzoeksteam waarin speciaal door hem uitgezochte mensen in zitten. Zo ook Mia. Mia heeft moeite met het verwerken van het verlies van haar zus en wil het liefst naar haar toe. Uiteindelijk wordt ze overhaald om mee te werken aan een zaak waarin zesjarige meisjes, gekleed in poppenkleertjes gevonden worden. Om de nek van de meisjes hangt een vliegtuiglabel met de tekst: ik reis alleen.
Het verhaal is verdeeld in zeven overzichtelijke gedeeltes. De schrijfstijl is zo heerlijk dat je het boek met moeite kunt wegleggen. De plot zit goed in elkaar, de verschillende verhaallijnen komen netjes bij elkaar en de ontknoping is verrassend te noemen. Al met al een zeer goede thriller, je zou niet zeggen dat het een debuut is, die zeker smaakt naar meer. Dat laatste komt vast goed, het is immers het eerste deel van een serie. Samuel Bjork; een auteur die ik ga volgen.