Zinsbedrog gaat over Jolien Daems (Jo) en Steve, wiens levens gedurende het boek samenkomen. Dit komt voornamelijk door de dood van Zoë, het meisje dat in de flat woonde waar Jo nu in woont en een goede vriendin was van Steve.

Jo is onlangs verhuisd naar het flatje om een nieuw leven te beginnen na een stukgelopen huwelijk. Als zij erachter komt wie er voor haar in het flatje heeft gewoond, voelt ze zich wat minder op haar gemak in haar nieuwe woning en ziet ze haar hoop op het opbouwen van een nieuw, rustig leven aan haar voorbij vliegen. Echter, boven haar woont Steve, die rechercheur is en belast met het onderzoek naar de dood van Zoë. Ondanks de vervelende situatie waardoor ze elkaar leren kennen, en het voornemen van Jo om rustig aan te doen, worden de twee verliefd op elkaar.

Ondertussen is er iemand die vervelende streken uithaalt met Jo en komt ook haar ex nog in beeld. Zal de relatie tussen Jo en Steve standhouden en wordt de dood van Zoë op tijd opgelost, voor er nog meer ongelukken gebeuren?

Het debuut van Lizi Mulder, een romantische thriller. Een boek dat mij van begin tot einde heeft geboeid, en dat ik liever niet naast mij neer legde. Wel vind ik dat het ‘romantische’ in het boek de ‘thriller’ overstemd, dit is ook de reden dat ik het boek 4 sterren geef i.p.v. 5 sterren. Er was zeker wel spanning in het boek, je wilt vanaf het begin af aan weten hoe het precies zit. Vooral door een aantal mysterieuze passages in het boek word je erg nieuwsgierig gemaakt door de auteur. Toch had het van mij iets spannender gemogen. De romantiek die voorkwam in het boek, maakte mij wel vrolijk. Naast de romantiek in het boek komt er ook wat erotiek in voor. Niet veel en ook zeker niet storend, dus als je er niet van houdt zal dat zeker geen probleem zijn in dit boek.

Af en toe kwamen er wel wat Belgische woorden in het boek voor, die voor mij als Nederlander niet altijd te begrijpen waren. Maar dit waren er zeker niet veel en het was ook niet vervelend. Meestal kon ik uit het zinsverband de betekenis wel ontwaren en anders zocht ik het even op. Dus laat je vooral niet tegenhouden om dit boek te lezen omdat het van een Vlaamse auteur is!

Al met al een uitstekend debuut, waarbij ik iedereen aanraad om hem zeker te gaan lezen! Ik ben erg benieuwd naar de volgende delen en zit nu al met smacht te wachten. Een dikke vier sterren van mij voor dit boek!