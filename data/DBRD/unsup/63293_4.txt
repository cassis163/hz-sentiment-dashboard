Perissinotto is een ervaren bergbeklimmer en skiër, en doet onderzoek naar legenden en gebruiken in de Alpen. Daar spelen dan ook zijn romans zich af. Zijn eerste boek, Het jaar dat ze Rosetta vermoordden speelde zich af in de jaren 1960, nu zoekt Perissinotto het verder terug in de tijd. Het decor is een geïsoleerd bergdorp in de zestiende eeuw, waar door een mysterieuze reden een schaapherder samen met moeder, vrouw en kind de dood vindt. De onervaren rechter Ippolito mag de zaak uithelderen, en ondervindt daarbij aan den lijve wie in het dorp de lakens uitdeelt. De auteur baseerde dit verhaal op een mondeling overgeleverd lied, wat het een authentieke uitstraling geeft. Door de aparte stijl duurt het even voor je er je draai in vindt, maar het verhaal maakt dat ruimschoots goed.

Een topper voor al wie houdt van een speurdersverhaal in een historische sfeer.