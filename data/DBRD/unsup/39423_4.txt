Dit boek heeft de prijs voor de beste Zweedse thriller van 2004 gewonnen. Ik vond de voorganger - Zonnestorm - een prachtig boek en was dan ook zeer benieuwd naar het tweede boek van deze schrijfster.

We komen Rebecka Martinsson weer tegen. Ze heeft het in Zonnestorm zwaar te verduren gehad en worstelt met zichzelf en haar traumatische ervaringen. Vanwege haar werk komt ze terecht in het noorden van Zweden, haar geboortegrond, waar pijnlijke herinneringen wachten. Hier is tijdens midzomernacht een feministische predikante vermoord. Ze heette Mildred Nilsson, was nogal eigenzinnig en militant en had veel vijanden gemaakt. De politie staat voor een raadsel en door toeval is Rebecka Martinsson degene die stuit op belastend materiaal. Het lijkt erop dat er parallellen zijn met een moord van een tijdje geleden waarbij zijzelf een belangrijke rol speelde. Is er sprake van een copycat?

Ik begrijp goed dat dit boek een prijs heeft gewonnen. Åsa Larsson houdt er een eigenzinnige schrijfstijl op na. Mooie zinnen komen voorbij en beeldspraak gelieerd aan de natuur en het dierenrijk vormt een levendige illustratie bij het verhaal. Naast het concrete verhaal loopt een verhaallijn over een wolf Gele poten genaamd. Een symbolisch vertelling over gedrag en handhaving binnen een roedel. Anna-Maria Mella  de politievrouw  komt meer dan in het vorige boek uit de schaduw naar voren. Rebecka Martinsson is met zichzelf bezig en met hoe zij zich moet verhouden tot haar omgeving. Anna-Maria is een nuchtere vrouw die de realiteit van het dagelijkse leven vertegenwoordigt.

De schrijfster maakt het de lezer niet altijd gemakkelijk en dat bedoel ik deels als compliment. De beeldspraken zijn mooi opgetekend maar soms komen er ook veel namen voorbij waarbij het even nadenken is over hoe ze te plaatsen. De spanning van dit boek zat voor mij met name in nieuwsgierigheid naar verloop van het verhaal en de lotgevallen van de goed uitgediepte personages. Een ontroerend einde vormt het slotakkoord.

Åsa Larsson is een schrijfster die zich durft te onderscheiden door een eigenzinnige en fantasievolle stijl waarbij ze regelmatig gebruik maakt van symboliek en beeldspraak. Mooi geschreven en met goed getroffen personages tegen een nazomerse achtergrond.