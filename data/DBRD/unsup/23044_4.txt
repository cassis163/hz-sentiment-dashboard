Peter Decker, die samen met zijn vrouw Rina Lazarus figureert in een inmiddels lange reeks misdaadromans van Faye Kellerman, heeft een hekel aan 'losse eindjes'. Als een zaak wordt afgesloten is hij niet tevreden als er nog onafgewerkte items overblijven. Ik ben het trouwens erg met hem eens: ik houd er ook niet van als ik een klus half af opzij moet leggen. Net zo min als van boeken die aan het eind veel te raden overlaten. Daarover had ik het elders op dizzie al eens eerder, maar dat terzijde.
Een onafgewerkte zaak, dat is dus ook het geval in Gerechtigheid (ik las de Engelse versie Justice). De titel wekt de indruk dat Decker vooral streeft naar die gerechtigheid: de dader moet worden gestraft en er moet niet een 'onschuldige' voor opdraaien. Maar het is veel meer de genoemde eigenschap - geen rust te hebben als er nog iets onafgewerkts overblijft - die Decker een afgesloten zaak toch weer doet oppakken en tot een verrassend einde brengt.
Een fascinerend plot zoals altijd, maar met dit keer een voor Kellerman wel erg grote portie sex. Van mij hoeft dat niet zo, een roman wordt er niet altijd beter of interessanter door. Ook al was het dit keer wel een thema van de vermeende dader.
Al met al weer een prima thriller van Faye Kellerman met haar zeer sympathieke creatie Decker-Lazarus.