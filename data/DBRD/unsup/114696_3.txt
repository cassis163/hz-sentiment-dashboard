Schroder. Erik Schroder. Als kleine jongen emigreerde hij samen met zijn vader vanuit Oost-Duitsland naar de Verenigde Staten. Op 14-jarige leeftijd nam hij onder de naam Eric Kennedy deel aan een vakantiekamp voor jongens aan Lake Ossipee, New Hampshire. Het lukte hem tientallen jaren om deze valse identiteit vol te houden. Hij studeerde ‘Communicatiewetenschappen’, trouwde met de Amerikaanse Laura en kreeg samen met haar een dochtertje, Meadow.
Jaren later loopt zijn huwelijk spaak en midden in de voogdijstrijd ontvoert hij zijn dan 6-jarige dochter. De politie krijgt hem te pakken en vanuit een penitentiaire inrichting schrijft hij, in opdracht van zijn advocaat, een brief waarin hij zijn leven, zijn angsten, zijn liefde voor Laura en Meadow en ook zijn leugens uit de doeken doet.

‘Schroder’ is een portret van een man die niet met zijn verleden kan leven en zich verschuilt achter een andere identiteit. Hij “kreeg de kans zelf een persoonlijkheid samen te stellen, een persoonlijkheid waarover goed was nagedacht” en die kans greep hij met beide handen aan. Hij verliest zichzelf volkomen in Eric Kennedy en neemt afstand van alles wat hij vroeger was. Ergens diep van binnen beseft hij best dat het verleden hem zal inhalen, maar hij blijft er toch krampachtig voor wegrennen.

Eric leeft niet altijd in de realtiteit. Zo behandelt hij zijn dochtertje meer als een volwassene dan als het jonge kind dat ze is. De conversaties die Meadow heeft met haar vader zijn niet typerend voor een 6-jarige. Ze klinkt eerder als een begaafde 12-jarige en dat is heel jammer want het haalt een deel van de geloofwaardigheid uit het verhaal.

Het boek is niet altijd even makkelijk leesbaar door het vele verspringen van de chronologie en de lange en enigszins onbegrijpelijke voetnoten. Maar alles bij elkaar genomen is ‘Schroder’ een boeiend verhaal. Over de pijn en angst die het verleden met zich mee kan brengen en de macht die het kan hebben over een persoon. Hoe hard iemand ook probeert om aan zichzelf te ontsnappen, aan het verleden kan niks meer veranderd worden. Het verleden blijft altijd achtervolgen, rotsvast en onveranderlijk.