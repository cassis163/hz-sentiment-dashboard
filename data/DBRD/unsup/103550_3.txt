De vergeving is een mooie roman die soms ook als thriller wordt aangemerkt. Dat laatste klopt voor mij niet; dat eerste wel. Het boek lag al een paar jaar op mijn nog te lezen stapel en dit weekend moest die daar maar eens vanaf!
Het is het verhaal van Sam Cobb, Lauren Silver en haar dochter Freya. Eerst waren er ook nog een dochter Gudrun en Lauren's man Matt, een beroemde popster. Maar na een heftige ruzie is Matt er met de kinderen vandoor gegaan en in volle vaart de Theems in gereden. Hierbij is Gudrun omgekomen terwijl Freya levend uit het water is gehaald. Matt is nooit teruggevonden, maar men gaat er vanuit dat hij het in het koude water niet heeft kunnen overleven.

Wat doe je wanneer je man en vader zomaar uit je leven verdwijnt? Hoe ga je om met schuldgevoel, omdat je je man toch al wilde verlaten, en haat, omdat hij je dochter heeft vermoord? Hoe ga je om met het verlies van je tweelingzusje en je vader, die je adoreerde?
Sam Cobb doet als politieman onderzoek naar het ongeluk en de verdwijning van Matt en wordt geraakt door het verdriet van Freya. Langzamerhand gaan hun levens in elkaar overlopen, maar kunnen ze de gevolgen daarvan wel aan?
Als tweede draad in het verhaal maken we kennis met Joe Hill, die door een stel daklozen uit de rivier wordt gevist. Hij is zwaargewond maar overleeft en komt via via terecht bij een priester die een daklozencentrum runt. Ook hij moet met zichzelf en zijn verleden in het reine zien te komen, maar kan hij zijn demonen op afstand houden?

Al met al een mooie roman die ik met veel genoegen heb gelezen. Er zit echter weinig spanning in het verhaal, letterlijk en figuurlijk. Letterlijk niet omdat het geen echte thriller is en figuurlijk niet omdat de personages net niet voldoende krachtig zijn neergezet om het verhaal voldoende diepgang mee te geven zodat je echt met ze meeleeft.
Dit is typisch zo'n boek waar je van kunt genieten tijdens een vakantie of een luie vrije dag.