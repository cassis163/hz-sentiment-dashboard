'Een verbluffende thriller waar je wakker van blijft.' volgens Lee Child en inderdaad, het is zo'n boek waar je kunt induiken en als je het hebt moeten wegleggen, zin hebt om er terug in te beginnen lezen. Het is een wauw boek.
De situatie is nochtans eenvoudig, een verdwenen vrouw, slechts enkele locaties en niet te veel personages. En toch is Lisa Gardner er in geslaagd om een intrigerend en spannend verhaal neer te poten. Het blijft een mysterie en je nieuwsgierigheid wordt voortdurend aangewakkerd, verrassende plotwendingen zijn dan ook standaard in dit boek.
De personages worden ook zeer goed uitgewerkt en hebben over het algemeen een vrij goede zelfkennis. Zeker de toch nog jonge buurjongen die geregistreerd staat als zedendelinquent is zeer maatschappijbewust en relativerend tegen over zichzelf. Dit maakt dat het boek af en toe grappig is. Met dit thema heeft Gardner ook een maatschappelijk probleem aangekaart en het is toch een aanklacht tegen de veralgemening, zedendelinquenten zijn per definitie 'beesten'. Je blik wordt absoluut weer een beetje verruimd.
Een schitterende thriller dus, spannend, psychologisch goed uitgewerkt, verrassend, een boek om U tegen te zeggen.