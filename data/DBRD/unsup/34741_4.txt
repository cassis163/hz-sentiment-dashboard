Menno en Sascha Riebeek zijn getrouwd en samen hebben ze een tienerzoon Luuk.

Luuk heeft gokschulden en zijn vader probeert hem hierbij te helpen. Menno heeft namelijk een transportbedrijf. Maar ze worden door de schuldeisers steeds opnieuw afgeperst. Menno neemt via zijn advocaat Jan iemand uit het criminele circuit in de arm om af te rekenen met zijn probleem. Maar dit besluit zorgt voor nog meer problemen.

Sascha merkt dat haar man en zoon iets voor haar verbergen, maar dan wordt zij ook slachtoffer van de afpersers.

Het gezin probeert een uitweg te vinden uit deze benarde situatie. Totdat Menno besluit dat het genoeg is.

Een goed verhaal, dat geloofwaardig is geschreven. Het laat zien hoe snel een normaal gezin zo in het criminele circuit kan belanden. Het boek leest vlot door de fijne schrijfstijl van Simone van der Vlugt.

De personages van Menno, Sascha en Luuk zijn prima uitgewerkt, maar ze hadden wel iets meer uitgediept kunnen worden. Vanuit het personage van Sascha wordt het verhaal het meest beschreven.

De titel van het boek is ‘Toen het donker werd’, in het begin snapte ik de titel niet maar later in het boek wordt de titel duidelijk en past deze prima bij het verhaal. Net zoals de donkere boekomslag.

Het slot van het boek is uitstekend. Als je denkt dat je weet hoe het afloopt, komt er een verrassende wending.