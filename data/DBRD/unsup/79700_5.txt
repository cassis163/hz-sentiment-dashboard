Ik zag dat veel mensen Jinxed al gelezen hadden en ik had expres hun recensies niet gelezen. Ik wilde helemaal zonder vooroordelen dit boek in gaan. En daar ben ik blij om! De hoofdpersoon Lacey Chu is aan het begin van het boek aan het wachten op haar toelating tot Profectus, de school waar ze naar toe wil. Maar er is een probleem, om toegelaten te worden heb je een level 3-baku nodig, en dat kan Lacey niet betalen.

Nadat Lacey een kapotte, super coole, baku vindt die minstens level 3 is, verandert haar leven. Ze is eerst een zomer bezig met de baku te repareren en dan blijkt dat ze toch wel is toegelaten tot Profectus. Het avontuur kan beginnen!

Op de eerste schooldag ontdekt Lacey dat de school nog cooler is dan ze had verwacht. Maar er liggen ook gevaren op de weg. Ten eerste is Jinx (de baku die ze vond) anders dan andere baku’s én is er een vervelende jongen die haar het leven zuur wil maken.

Het verhaal wordt langzaam opgebouwd, geen verrassende plottwists, het verhaal loopt zoals je denkt (in grote lijnen). Toch krijg je als lezer wat verrassingen, maar die dingen zijn ook een verrassing voor Lacey. Wie is er wel te vertrouwen en wie niet?

Het karakter Lacey is goed uitgewerkt, van de andere personages weet je genoeg om ze op de juiste plek in het verhaal te plaatsen.

Maar dan moeten we het even hebben over het einde. Denk je dat je alles hebt gezien (gelezen), is er een enorme cliffhanger op de laatste bladzijde! Amy McCulloch, wat doe je ons aan? Hopelijk komen er nog veel boeken, want deze wereld is heel fijn. Het lijkt op de wereld van nu, maar toch ook weer niet.

Ik wil Harper Collins Young Adult bedanken voor het opsturen van een recensie-exemplaar.