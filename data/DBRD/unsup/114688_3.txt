Na een watersnood heeft een groep Nederlanders zich in een Noord-Afrikaans dorp gevestigd om er in de hasjteelt te werken. Er bestaat een broze vrede tussen de inwijkelingen en de lokale bevolking. Wanneer een nieuwe dominee arriveert die een opruiende boodschap brengt, loopt het uit de hand.

Het is de premisse van 'Tot bloed op het droge' die het interessant maakt. Wat als Nederlanders de immigranten zijn die een nieuw leven moeten opbouwen in een ander land met een andere cultuur. Wat als zij degenen zijn die de taal niet spreken en een ander geloof hebben? Auteur Jerry Goossens draait de situatie om en houdt de maatschappij een spiegel voor die soms erg raak is, maar soms ook te afstandelijk aanvoelt. Hij heeft aandacht voor beide partijen in het verhaal en doet dat met de nodige objectiviteit, in die zin dat er aan beide zijden het één en ander misloopt en dat hij geen oordeel uitspreekt over wie er de waarheid in pacht heeft.

Het boek bevat heel wat religieuze denkbeelden en er komen een hoop bijbelse citaten voorbij die niet voor iedere lezer meteen te plaatsen zijn, al lijken ze met zorg gekozen en de nodige symboliek te bevatten. Een nadeel van deze stijlingreep is dat het de vaart verminderd. Het is boeiend om de teksten te lezen en te verbinden aan de context en de plot, maar niet altijd eenvoudig. Ook is de gehanteerde taal vaak nogal hard en brutaal. Dat hoeft geen hinderpaal te zijn, maar vraagt wel om een specifiek publiek.

De personages, maar vooral Christiaan B., zijn redelijk goed uitgewerkt, al had er wat meer diepgang mogen zijn en aandacht voor de vrouwelijke personages. Christiaan verandert van een jongetje dat schelmenstreken uithaalt, in een jongeman met toekomstdromen en een geheime liefde, in de kostwinner voor de familie die zijn leven overhoop gegooid ziet door toedoen van beslissingen van de nieuwe dominee.

'Tot bloed op het droge' is een verhaal dat aanzet tot denken. Het heeft een aantal ruwe kantjes en de context had beter gekaderd mogen worden. Het is in grote lijnen duidelijk waarom de Nederlanders geëmigreerd zijn, maar de concrete omstandigheden en de huidige toestand van het land laten nog veel aan de verbeelding over. Jerry Goossens weet echter wel hoe hij een ingewikkelde problematiek raak moet verwoorden en dat maakt van dit verhaal een interessante denkoefening.