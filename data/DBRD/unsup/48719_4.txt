Het bloed kruipt is het debuut van de Noord-Ier Stuart Neville (1972, Armagh, VK) in het Nederlands taalgebied. Hoewel in Nederland onbekend heeft hij Internationaal zijn sporen al verdiend getuige zijn prijzen en nominaties voor zijn vierdelige Jack Lennon reeks. Het bloed kruipt is de eerste van een aangekondigde reeks rond DCI Serena Flannagan.

Ciaran Devine komt na een verblijf van 7 jaar in een correctieve inrichting (jeugdgevangenis) vrij nadat hij daar op 12 jarige leeftijd werd opgesloten als gevolg van een bekentenis van de moord op zijn stiefvader. Reclasseringsmedewerker Paula Cunningham wordt belast met de begeleiding van de re-integratie van Ciaran in de maatschappij. De twee jaar daarvoor vrij gekomen broer van Ciaran, Thomas zoekt al snel weer contact met Ciaran en toont zijn dominante en onnatuurlijke overwicht op zijn broer. Bij Paula ontstaat er een vermoeden dat er een ander verhaal achter de moord zit dan datgene wat de officiële lezing is geworden . Ze stapt met dit vermoeden naar DCI Serena Flannagan, de rechercheur die 7 jaar daarvoor veel tijd in Ciaran stak en waaraan hij de bekentenis deed zijn stiefvader te hebben vermoord.

Het bloed kruipt is een onvervalste psychologische/literaire thriller die je beklemt. De dialogen tussen de broers en de interactie tussen hen en Flannagan laten je de angst, pijn, onzekerheid en innerlijke worsteling als het ware voelen en kruipen onder je huid. Dit blijft zelfs overeind ondanks het voorspelbare verhaal. Voorspelbaar omdat er al heel vroeg wordt weggegeven hoe het allemaal in elkaar zit en wie "the good and the bad" zijn. Daar doet de iet wat verrassende wending in het daderprofiel niets meer aan af. Neville vult dit overigens niet allemaal in en laat het één en ander over aan de verbeelding en conclusiedrang van de lezer.

Zoals zoveel thrillers in dit genre is het niet super spannend, maar veel meer een aangrijpend en beklemmend verhaal. Korte hoofdstukken, een toegankelijke schrijfstijl en een broeierige indringende sfeer zijn de kenmerken. Ondanks dat het fictie is heeft het alles in zich om je nadenkend en zeker niet onberoerd achter te laten.