Als iemand vraagt om m'n favoriete boek staat Jane Eyre altijd in de lijst (hallo, maar één favoriet boek kiezen is een crime). In iedere boekhandel loop ik even langs de B van Brontë en ik heb ondertussen zeker vijf versies van het boek rondslingeren. Maar goed nieuws, want Uitgeverij Rainbow heeft de klassieker uitgegeven in een mooi, nieuw jasje, en ik mocht hem recenseren! Maar hoe schrijf je een recensie over een boek dat je door en door kent? Dus liever deel ik jullie vijf keer waarom ik zo van Jane Eyre hou, in vijf quotes!

Optimisme:
"Zelfs in mijn leven brak soms even de zon door."
Het is indrukwekkend hoe sterk en positief de jonge Jane is, hierin kan ze een voorbeeld zijn voor meiden. Deze quote komt uit het begin van het boek, wanneer Jane nog een jong meisje is. Ze woont samen met haar neef en nichten bij haar tante en oom, waar ze wordt verwaarloosd en vernederd. Je leeft mee met de jonge Jane die gepest en getreiterd wordt door haar neef en nichtjes, en haar optimisme ondanks alle tegenslagen is indrukwekkend.


Rechtvaardigheid:
"Ik moet wel een hekel hebben aan mensen die een hekel blijven houden aan mij, al doe ik nog zo mijn best het hun naar de zin te maken; ik moet me verzetten tegen mensen die me ten onrechte straffen. Dat is even natuurlijk als dat ik houd van mensen die me genegenheid tonen of me onderwerp aan een straf waarvan ik weet dat ik die heb verdiend."
De kleine Jane heeft ook een enorm gevoel voor rechtvaardigheid. Ze houdt van mensen die van haar houden, en laat de mensen die haar niet goed behandelen links liggen. Hiermee laat Jane ook een wijze levensles zien: steek enkel energie in degene die het waard zijn.


Gelijkheid"
"Ik vind niet dat u het recht hebt mij te commanderen, meneer, louter en alleen omdat u ouder bent dan ik of omdat u meer van de wereld hebt gezien dan ik. Het hangt af van het gebruik dat u van uw tijd en ervaring hebt gemaakt of u aanspraak kan maken op superioriteit."
Wanneer Jane als gouvernante op Thornfield Hall werkt, maakt ze kennis met meneer Rochester, haar werkgever. Maar ondanks dat Rochester haar meerdere is in functie en leeftijd, laat Jane zich niet kleineren. Ze komt voor zichzelf op en laat zichzelf niet in een hoek zetten. Ik bewonder Jane om deze instelling.


Vrijheid:
"Ik ben geen vogel en er is geen net waarin ik verstrikt zit. Ik ben een vrij menselijk wezen met een onafhankelijke wil die ik nu doe gelden om u te verlaten."
Jane krijgt gevoelens voor meneer Rochester, maar denkt dat het niet wederzijds is. Voordat Rochester haar ten huwelijk vraagt, zijn ze in gesprek in de tuin. Rochester praat over een aankomend huwelijk, maar Jane denkt dat hij Ingram ten huwelijk wil vragen, en zij moet vertrekken van Thornfield Hall. Om zichzelf en haar hart te beschermen beslist ze uit vrije wil te vertrekken, ze is immers vrij om te doen wat ze wil.

Het huwelijk:
"Lezer, ik trouwde met hem."
Deze zin maakt indruk in zijn eenvoud. Jane laat kort en bondig weten wat de afloop van haar romance met meneer Rochester is, zonder enige poespas. De "en ze leefden nog lang en gelukkig" van Charlotte Brontë is geen sprookje, maar heeft wel een happy ending.

Deze vijf quotes zijn momenten waarop Jane haar karakter goed laat zien, haar positieve instelling en haar sterke wil zijn sterk geschetst door Charlotte Brontë.