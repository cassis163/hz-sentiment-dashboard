Recensie De laatste mijl van David Baldacci

Oorspronkelijke titel: The Last Mile
ISBN: 9789400507166
Uitgeverij: A.W. Bruna Uitgevers
Pagina’s: 392

Never change a winning team!

Amos Decker is ex-politierechercheur en speelde ooit football waarbij hij zo hard aan zijn hoofd werd geraakt dat dit het abrupte einde van zijn carrière tot gevolg had en hij lijdt aan hyperthymesia. In verstaanbaar Nederlands betekent dat hij vanaf dat moment over een feilloos geheugen beschikt en nooit meer iets vergeet.
In het eerste deel, ‘De geheugenman’ van deze nieuwe serie van David Baldacci, vond Decker de lichamen van zijn vrouw, dochtertje en zwager. Dat beeld blijft altijd voorop staan in zijn geheugen, ook als hij een opdracht aanvaardt van de FBI. In het tweede deel, ‘De laatste mijl’ trekt Decker zich het lot van Melvin Mars aan, wachtend op de doodstraf nadat hij twintig jaar heeft gezeten. Veroordeeld voor moord op zijn ouders, begint voor hem de laatste dag als plotseling een andere gevangene, Charles Montgomery, de moord bekent. Voor Amos Decker is dat meer dan genoeg reden om aandacht aan die zaak te besteden.

Het onderzoek begint met de samenstelling van een team dat naast Decker bestaat uit special FBI-agent Ross Bogaert, klinisch psychologe Lisa Davenport, de recalcitrante agent Todd Milligam en journaliste Alexandra Janison. In eerste instantie bedoeld om oude, niet opgeloste zaken nog een kans te geven, weet Decker het team te overtuigen zich op de zaak Mars te storten. Na de eerste gesprekken wordt ook de vrijgelaten Melvin Mars in het team opgenomen omdat hij dan beter beschermd kan worden tegen onbekende krachten die hem al snel op het spoor lijken te zijn.
Als Regina Montgomery, vrouw van de schuld bekennende Charles, na een gesprek met Decker en Mars overlijdt bij een explosie van haar huis, wordt daarmee het vermoeden bevestigd dat er mensen zijn die niet willen dat er wordt gepraat. Voor Decker alleen maar meer reden zich vaster in deze zaak te bijten….

Regelmatige lezers van het werk van David Baldacci kennen zijn bijna ongeëvenaarde kunst in het opzetten van complexe verhaallijnen en die nog volledig kloppend te laten zijn. ‘De laatste mijl’ is daar weer een sprekend voorbeeld in en het lijkt de auteur ook zelf plezier te verschaffen zijn verhalen zoveel mogelijk op te rekken. In een langzaam op gang komend onderzoek met vele tientallen vraagtekens, koppelt hij de ontwikkeling van de complexiteit steeds aan het oplossen van ieder vraagstuk.
In kleine stapjes laat de auteur Decker zijn zoektocht naar verklaringen uitvoeren waarbij in het begin weinig gebeurt en veel tijd wordt besteed aan het neerzetten van een stevige basis. Dat deel kan een enkele lezer weleens opbreken omdat geduld daar onontbeerlijk is maar fans van Baldacci weten dat dit voorspel de opmaat is naar het betere werk. En die fans worden niet teleurgesteld!
Uit een borrelende poel van afpersing, corruptie, haat, list en bedrog weet het team Decker steeds weer een klein bewijsstukje op te diepen dat als deeltje van de grote puzzel ergens weer een plaats moet krijgen. Voordat het plaatje voor iedereen uiteindelijk overtuigend kan zijn, is het aan het team om de steeds opgegooide hindernissen het hoofd te bieden.
Twee vakmensen met een hoog empatisch vermogen die elkaar energie geven en een positieve invloed hebben, David Baldacci en Amos Decker.
Never change a winning team!

Eindoordeel: 4 sterren

Spanning: 4 sterren
Plot: 5 sterren
Leesplezier: 4 sterren
Schrijfstijl: 4 sterren
Originaliteit: 4 sterren
Psychologie: 5 sterren