Middelburg, rond 1876, de geheimzinnige Koot Hoomi roept zeven mensen bij elkaar in een vervallen klooster. Ze zullen samen op een mysterieuze en spannende reis gaan die meer dan een half jaar gaat duren. Wie zijn die zeven? Allereerst is er Jozef Troenk, een Nederlandse wetenschapper die in Londen werkt. Hij is opgegroeid op een boerderij, Koot Hoomi heeft zijn hele opleiding gefinancierd. Jozef houdt zich bezig met onderzoek naar trillingen en staat op het punt een belangwekkende ontdekking te doen. Dan is er Claire Soute, een ondeugend Middelburgs meisje met een scherpe tong die ze maar niet in bedwang kan houden. Claire wordt vaak in een andere wereld gezogen, wordt ze gek? Wie kan haar beschermen om die ‘aanvallen’ te voorkomen? De derde reiziger is Eberhard, een Duitse taalwetenschapper met een enorm lichaam, die zogenaamd naar Middelburg komt voor zijn gezondheid. Er is ook nog Hazel Stanhope, een Britse avonturierster en kunstenaar. Zij tekent, schildert en beschrijft haar avonturen o.a. de ontdekking van Troje. Hazel is het reizen moe en verlangt naar een gezin, waarom gaat zij mee op reis? Wat te denken van Pater Luigi, een vileine oude pater die zijn hele leven in dienst van de Kerk heeft gesteld en daarbij, wanneer dat moest, over lijken ging; wat beweegt hem? De onwaarschijnlijke leider van het stel wordt Jacob Strak, een herbergier uit Breskens die door Koot Hoomi uit de gevangenis wordt gehaald. Jacob zit daar vanwege smokkel, het geld dat hij daarmee verdiende was hard nodig om zijn gezin te kunnen onderhouden. Jacob is arm geboren en nu hij ruim 60 is, is hij nog altijd straatarm. De zeven worden gecomplementeerd door Akaash, een jonge boeddhistische monnik uit Tibet met een aparte vlek op zijn gezicht, het lijkt op de kop van een cobra. De zeven worden op pad gestuurd om het evenwicht tussen Goed en Kwaad te herstellen op de aarde. ‘Er moet sprake zijn van evenwicht. Als een van beide partijen teveel invloed krijgt, gaat het mis’. En: ‘Uiteindelijk werken we aan een betere wereld, waarin de mensen zonder de druk van geweld, kiezen voor het goede’. De zeven van Strak gaan dus op pad voor het goede! Ze schepen zich in en de reis vangt aan. Via Kreta komen ze in Egypte. Het Kwaad achtervolgt hen, ze zijn hun leven niet veilig, moeten voortdurend op hun hoede zijn. Tijdens de reis leren zij om samen te werken, vaak in tweetallen, maar ze groeien ook innerlijk. Dat blijkt ook het uiteindelijke persoonlijke doel van de reis van eenieder te zijn. Elke reiziger beschikt over onvermoede krachten, er is meer dan alleen het fysieke leven op Aarde en ook buiten de Aarde is er leven. Na vele avonturen en grote innerlijke groei, komen de zeven aan het einde van de reis. Daarmee is het verhaal niet afgelopen: de wereld draait door en alle reizigers weten nu wat hun rol is voor de toekomst. De toekomst blijft ongewis, de strijd tussen Goed en Kwaad zal door blijven gaan, de balans zal nog vaak doorslaan naar een van de twee kanten. Maar: ‘De mens heeft een keus en die moeten we serieus nemen”. De onderlinge relaties tussen de zeven zijn blijvend, ze laten elkaar niet meer los!
Robbert Jan Swiers heeft met ‘De zeven van Strak’ een prachtig boek afgeleverd. Een boek wat je laat nadenken over de wereld. De geschiedenis die hij oprakelt, roept vragen op; het is niet de gebruikelijke geschiedenis die we op school hebben geleerd. Hij onderbouwt het verhaal goed, als lezer leer je en passant veel over vroegere beschavingen, over het Boeddhisme, reïncarnatie, verschillende Dimensies. Verwacht echter geen makkelijk leesbaar boek! Ja, het is spannend, met name in de eerste helft van het boek, maar het is ook filosofisch, er worden veel personages opgevoerd en je zult echt af en toe terug moeten bladeren om de juiste draad weer op te pakken. Een boek wat het verdient om langzaam en met aandacht te lezen! Ik heb er van genoten!
De cover van het boek bracht me even op het verkeerde been: je zou een avontuur in het Wilde Westen kunnen verwachten! Gelukkig is de achterflap helder en weet je dat de reis uiteindelijk naar het Verre Oosten gaat.