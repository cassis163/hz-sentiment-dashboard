Achter de naam A.J. Kazinski gaat het Deense duo Anders Rønnow Klarlund en Jacob Weinreich schuil. 'De herboren moordenaar' is het derde deel in een reeks met de Deense politieman Niels Bentzon in de hoofdrol. Het boek is echter perfect als standalone te lezen.

De serie bestaat momenteel uit vier delen (daarnaast verschenen ook twee hiervan losstaande thrillers) :

De laatste goede man (Den sidste gode mand)
De slaap en de dood (Søvnen og døden)
De herboren moordenaar(Den genfødte morder)
(Drømmetyderens død)

Het boek bestaat uit drie delen, elk opgedeeld in vrij korte hoofdstukken. De auteurs hebben gekozen voor drie verhaallijnen, we wisselen dus nogal eens van locatie en perspectief. We volgen in eerste instantie de belevenissen van gijzelingsonderhandelaar Niels Bentzon. Hij zit in een streng bewaakte gevangenis in Kopenhagen, waar vooral psychisch gestoorde moordenaars zitten. Bentzon gaat door voor een patiënt, in de hoop de moord op een psychiater van de instelling te kunnen oplossen. Ondertussen reist Hannah Lund, de vrouw van Bentzon, zo’n beetje de hele aardbol af. In het kader van haar werk zit ze eerst in Chili, daarna reist ze naar Guatemala, in een ultieme poging haar man bij te staan en het raadsel achter de moord te helpen oplossen. En dan zijn er de flashbacks naar het Londen van 1939, de beginperiode van de oorlog. Zou daar de oplossing van de actuele moord te vinden zijn ?

Vanzelfsprekend krijgt de lezer ook weer een inkijkje in het privé leven van Niels en Hannah. Hoe sterk is hun liefde ?

Net als in het vorige boek, heeft A.J. Kazinski voor een niet zo voor de hand liggend thema gekozen. Op dit punt blijft deze recensie bewust heel vaag, kwestie van niet te spoileren …

Een aangename schrijfstijl, personages die enorm gaan leven en een goed bedacht verhaal, alle ingrediënten voor een goed boek zijn aanwezig. Spannend wordt het echter pas naar het einde toe, en dat is jammer voor een boek dat als thriller door het leven gaat.

Spanning 3, Plot 4, Leesplezier 4, Schrijfstijl 4, Originaliteit 5, Psychologie 5

Recensie gebaseerd op de originele versie ‘Den genfødte morder’.