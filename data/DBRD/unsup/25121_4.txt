Ik was een van de gelukkigen die voor vrouwenthrillers.nl het boek 'een nieuw begin' van Angelique Haak mocht lezen; wat een topboek !

De Rotterdamse politievrouw Jennifer week na een persoonlijk drama uit naar Groningen, maar na een bewogen periode keert ze toch terug naar Rotterdam.
Het wordt al snel duidelijk dat Jennifer getraumatiseerd is door wat er in haar verre en meer recente verleden gebeurde, maar toch probeert ze de draad terug op te nemen en en te integreren in het Rotterdamse team. Ze is echter bijzonder achterdochtig en heeft regelmatig last van paniekaanvallen.
Het rechercheteam wordt geconfronteerd met een reeks brutale moorden, verwijzend naar de Griekse mythologie, maar Jennifer legt al heel erg snel verbanden met haar persoonlijke leven.
Terwijl Jennifer op verschillende vlakken probeert om haar leven een nieuw begin te laten nemen, wordt hoe langer hoe duidelijker dat haar stalker haar terug op het spoor is, en opnieuw op haar jaagt.
‘Een nieuw begin’ is een snelle, spannende en behoorlijk onderhoudende thriller, je verveelt je geen moment doorheen het verhaal. Het grootste deel van het verhaal wordt verteld vanuit het standpunt van hoofdpersonnage Jennifer, maar af en toe ook vanuit de dader, zowel in het verleden als in het heden, zodat je inzicht krijgt in zijn verhaal. Mee door deze perspectiefwisselingen blijft het verhaal boeiend en wordt het tempo opgedreven. De ontknoping van het verhaal is bijna filmisch te noemen, het boek zou sowieso een prima uitgangspunt voor een verfilming kunnen vormen.
Persoonlijk vind ik ‘Een nieuw begin’ een meer dan behoorlijk debuut; laat het niet alleen een nieuw begin zijn voor ons hoofdpersonnage Jennifer, maar ook voor de schrijfster Angelique Haak; zodat nog meer van dit soort boeken mogen volgen !