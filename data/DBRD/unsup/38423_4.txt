Als Kennedy Waters haar moeder dood aantreft, beseft ze niet dat paranormale krachten hiervoor verantwoordelijk zijn. Pas als de mysterieuze tweeling Jared en Lukas Lockhart in haar kamer inbreken en een geest vernietigen die daar was om haar te vermoorden, begrijpt ze dat haar moeders dood geen ongeluk was. Kennedy moet haar moeders plaats innemen in het Legioen van de Zwarte Duif, een geheime club voor geestenjagers. Samen met de andere vier leden moet ze de wereld beschermen tegen een wraakzuchtig demon...
Na haar vlucht uit haar huis, komt Kennedy terecht in een pakhuis samen met Jared, Lukas, Priest en Alara. De vier andere jongeren weten al hun hele leven dat ze opvolgers zijn van de leden van het Legioen, Kennedy's moeder heeft haar echter nooit iets verteld. Hierdoor twijfelt zij vanaf minuut één of ze wel echt bij de groep hoort. De anderen weten precies wat hun gaven zijn en ze weten alles over de wereld van geesten en demonen. Tot voor kort geloofde Kennedy niets eens dat deze onstoffelijke wezens bestonden. Toch wordt zij al snel geconfronteerd met kwade geesten en ze beseft dat ze zich de vaardigheden snel moet aanleren om deze wezens te vernietigen. Het blijkt dat de demon Andras kwade geesten voor hem heeft werken en dat tweehonderd jaar geleden de toenmalige leden per ongeluk deze demon op aarde hebben losgelaten.
Het Legioen heeft in eerste instantie geen idee wat ze moeten doen om de demon Andras tegen te houden, tot ze een cilinder ontdekken die hem kan vernietigen. Het is aan Kennedy en haar metgezellen de taak om de schijven die in deze cilinder horen op te sporen. Het brengt hen van het ene spookhuis naar het andere. Hun leven is geen moment meer zeker en het is de vraag of ze de schijven van de cilinder op tijd vinden om Andras tegen te houden.
Onbreekbaar bevat alle elementen die een goede Young Adult behoort te bezitten. Spanning, vaart, romantiek, emoties en ontluikende vriendschappen volgen elkaar in rap tempo op. Kennedy wordt al snel een meisje van vlees en bloed door haar menselijke trekken zoals twijfel en toch de moed in jezelf weten te vinden. Mede door haar ontwikkeling bevat het verhaal voldoende vaart; je krijgt geen moment de tijd om je aandacht te laten verslappen. Ook staat de plot als een huis. Hierdoor is het vrijwel onmogelijk om niet nieuwsgierig te zijn naar het tweede deel van deze trilogie.
Voor de liefhebbers van urban fantasy en voldoende uitgediepte karakters en gebeurtenissen is Onbreekbaar een absolute aanrader.