Een toevallige ontmoeting op een vliegveld leidt tot een louterende overlevingstocht door een besneeuwd berglandschap vol ontberingen, waardoor de hoofdpersonen uiteindelijk uitkomen bij hun onbaatzuchtige liefde. Over bergen heen is een prachtig beschreven verhaal, met verstilde beelden en landschappen. Het is geschreven vanuit het perspectief van Ben, waardoor je als lezer deelgenoot wordt van de liefdesgeschiedenis met zijn vrouw en van zijn angst en doorzettingsvermogen. Een boek dat je raakt!

Ben Payne is orthopedisch chirurg en op weg naar huis, naar zijn vrouw Rachel en hun tweeling. Hij wil op tijd terug zijn van zijn congres om zijn operaties uit te kunnen voeren. Ashley Knox, een columniste voor vrouwenbladen, is op weg naar huis om te trouwen met Vince. De vluchten worden geannuleerd door een sneeuwstorm. Ben vindt een particuliere piloot die hem voor de sneeuwstorm uit wil overvliegen en Ben nodigt Ashley uit om mee te vliegen. Als het vliegtuig neerstort zijn beiden gewond en doet Ben er alles aan om hem en Ashley met de hond van de piloot levend uit het onherbergzame niemandsland te krijgen. De honger, de kou, de verwondingen vragen veel van hun humor en doorzettingsvermogen, waarbij Ashley Ben aan het praten probeert te krijgen en enorm onder de indruk raakt van zijn liefde voor zijn vrouw.