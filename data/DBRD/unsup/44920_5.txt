Ik heb al heel veel van Sandra Brown gelezen en heb van ieder boek genoten. Ze heeft net als Karen Rose de perfecte mix van spanning en broeierigheid te pakken. Volgens mij is het al een tijdje geleden dat er een boek van Brown in Nederland verscheen, ik was in ieder geval erg verrast om deze titel aangekondigd te zien in de aanbieding van Boekerij. Verrast en blij, want deze moest ik natuurlijk lezen!

Het verhaal begint meteen goed: hoofdrolspeelster Emory is bezig met een langeafstandsloop in de bergen, in de kou, als ze aangevallen wordt en bewusteloos raakt. Ze komt met een hersenschudding bij in een hut, bij een man die beweert haar te hebben gered. Maar waarom wil hij zijn naam niet geven? En klopt het dat hij geen contact kan hebben met de buitenwereld en haar voorlopig niet naar huis kan brengen?
Hij verwart haar; ze voelt zich tot hem aangetrokken, hij zorgt goed voor haar, maar aan de andere kant heeft hij duidelijk geheimen. En wie zegt dat hij niet degene is die haar neergeslagen heeft? Kan ze hem vertrouwen?
En waarom slaat haar man Jeff pas zo laat alarm?

Wat een onwijs spannend verhaal! Je vraagt je net als Emory steeds af of je hem kan vertrouwen of niet. Al heb je toch sterk het gevoel van wel. Maar waarom dan zo geheimzinnig? Wat heeft hij op zijn kerfstok?
Je wordt van begin tot eind helemaal meegesleept in het verhaal en in de zoektocht van Emory’s man naar zijn vrouw (met wat voor motief?) en aan de andere kant de grote vraag van Emory: wie heeft haar aangevallen en waarom?

En dan natuurlijk de heerlijke broeierige en sexy scènes die kenmerkend zijn voor Sandra Brown verhalen. En de woest aantrekkelijke, oer-mannelijke hoofdpersoon… (#zucht)
Ik denk dat het wel duidelijk is dat ik dit een geweldig boek vond! Een superspannend en supersexy verhaal met een sterk plot, wat wil een mens nog meer?