We verhuizen samen met Sam van Londen naar de kust van Engeland vanwege familie omstandigheden. Daar ontmoet Sam zijn buurmeisje Jade. Hij is op slag verliefd. Maar Jade is alles wat Sam niet is. Ze is brutaal, avontuurlijk en ze surft. Hiermee begint een verhaal die je in een golf meesleurt.

Allereerst is dit een echt Young Adult boek. Het is geschreven vanuit de ik-persoon van de 15-jarige Sam en dat merk je duidelijk aan de schrijfstijl en de taal die gebruikt wordt, hier moet je van houden. Ik moest er even aan wennen maar vond het niet storen. Door die perspectief en het redelijk makkelijke taalgebruik maakt dat je makkelijk door het boek heen surft.

Het verhaal heeft veel elementen; liefde, spanning en relaties en vriendschappen. Je moet alleen wel iets met surfen hebben, want die vormt toch echt wel het belangrijkste onderwerp van het boek. Het einde is enigszins voorspelbaar, maar de opbouw van het boek zit goed in elkaar. Je leert de karakters goed kennen en leeft echt met ze mee, waardoor een voorspelbaar einde toch nog spannend blijft omdat je wilt weten hoe de personages ermee omgaan.
Voor mij persoonlijk dus een goed YA boek waar je lekker doorheen surft en wordt meegesleurd door al het water en alle emoties die de karakters uit het boek meemaken.