Vancouver, 1982. Sarah Torun Aysgarth is een jonge zilversmid die op een kruising staat in haar leven: of ze blijft zichzelf trouw en zal jarenlang ploeteren door af en toe een sieraad te verkopen, of ze gaat in op een aanbieding van een van de grootste juweliershuizen van het land en verbindt haar collectie aan hen. Wat moet zij doen? Om haar geest vrij te maken, reist ze in haar olijfgroene Dodge uit 1969 noordwaarts, naar het onmetelijke niets.

Forty Mile is de meest noordelijke plaats voordat de uitgestrektheid van de West-Canadese bergen en bossen de wereld overneemt van de mens. Sarah vindt onderdak bij Mary, een oudere vrouw die een kruidenierswinkeltje runt. Een vrouw met een verhaal, een vriendelijke vrouw met een beladen verleden, al laat ze daar weinig over los. Het schilderij in de logeerkamer, verraadt dat wellicht iets? In de tegenovergelegen Tavern leert Sarah Adam en Jacob kennen, twee boezemvrienden die tijdens de drie maanden durende ‘zomer’ hun geld verdienen door in de kroeg op te treden met hun viool en banjo. Ze wordt verliefd op rauwdouwer Adam, maar besluit na enkele weken naar Vancouver terug te keren.

In Vancouver gaat Sarah in op het aanbod van de juwelier. Wellicht vindt zij dan meer tijd voor zichzelf dankzij een stukje financiële onafhankelijkheid. De eerste presentatie van haar sieraden is een eclatant succes. Al snel verschijnen grote billboards waarop modellen haar Torun sieraden showen. Het gemis van Adam blijft echter knagen. Ze verlangt terug naar het noorden en zoekt sporen daarvan in Vancouver, waarin ze op onverwachte wijze slaagt.
In Forty Mile intussen gaat het met Adam in rap tempo bergafwaarts. Dag en nacht zuipt hij als een tempelier in de Tavern, maakt hij ruzie. Totdat het volledig uit de klauwen loopt en hij woest in zijn pick-up truck stapt om vervolgens een aanrijding te veroorzaken die hem doet inzien dat er iets moet gebeuren wil hij kunnen ontsnappen uit de vicieuze cirkel waarin hij is beland. Als Sarah Forty Mile weer bezoekt, is de vogel gevlogen.

'Noord' is een ingetogen boek dat rechtdoet aan de stugge bewoners uit de noordelijkste contreien van Canada. Volders past weinig dialogen toe, conform de manier waarop de mensen in Forty Mile met elkaar communiceren. En toch lopen de emoties af en toe hoog op. Wat een verbluffend mooi debuut.