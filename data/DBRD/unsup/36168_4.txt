Ella Vreeland is creatief directeur bij een bureau dat exclusieve producten in de markt zet. Zij hoort dat David Mulder een man voor wie zij een opdracht uitvoert en die tevens haar minnaar is, dood is. Het lijkt er aanvankelijk op dat David een natuurlijk dood is gestorven maar de politie heeft daar vraagtekens bij. Zeker als zijn stoffelijke overschot uit het graf wordt gestolen. Van politierechercheur Edgar van Dooren hoort Ella dat David zich in een kliniek in Brussel liet behandelen. Als Ella bedreigd wordt en ook nog eens ontdekt dat David vanuit Brussel werd door verwezen naar een uiterst exclusief resort in Italië, besluit zij op onderzoek uit te gaan. Een besluit dat haar hele leven op zijn kop zal zetten.

Ingrid Oonincx (1968, Baarle-Nassau) studeerde journalistiek en is schrijver en columnist. Medicijn is haar vierde thriller. Haar eerdere boeken ontvingen steeds goede tot lovende kritieken en de thriller Nickname werd genomineerd voor de Schaduwprijs voor het beste Nederlandstalige thrillerdebuut. Zij heeft een wekelijkse column in het Brabants Dagblad waarin ze ingaat op de regionale actualiteit. In 2015 heeft zij zich aangesloten bij schrijverscollectief Moordwijven waarin zes Nederlandse en Vlaamse thrillerschrijfsters zich verenigd hebben.

Medicijn behandelt een onderwerp dat de mensheid al sinds haar ontstaan bezig houdt. Is het mogelijk het geheim van de eeuwige jeugd te ontrafelen en zullen wetenschappers een kuur kunnen ontwikkelen die het verouderingsproces kan stopzetten. Jacob Grünberg is ervan overtuigd dat hij daarin geslaagd is. Hij is een van de personages in deze goed geschreven en boeiende thriller. Een man die aanvankelijk sympathiek overkomt maar al snel zijn dubbele agenda laat zien. Ella Vreeland is de hoofdpersoon in het verhaal. Een sympathieke vrouw die zich in een avontuur stort dat uiteindelijk levensbedreigend voor haar wordt. Ook een vrouw die niet altijd direct de reikwijdte van haar acties overziet en zichzelf en anderen daarmee in gevaar brengt.

Ingrid Oonincx heeft een compacte schrijfstijl waarin overdaad ontbreekt. Deze manier van schrijven zorgt voor veel vaart in het verhaal en daarom leest het ook lekker weg. Een neveneffect hiervan is dat de gebeurtenissen elkaar snel tempo opvolgen en je soms het gevoel krijgt dat het allemaal wat kort door de bocht is. Het verhaal kent een aantal passages waarin gevoel en emotie de boventoon voeren en daardoor wordt de leesbaarheid verhoogd.

Het verhaal is vanaf begin tot einde boeiend. De snelle opeenvolging van gebeurtenssen en de vele wendingen dragen hier in hoge mate toe bij. Het verhaal zit boordevol actie en heeft soms science-fictieachtige elementen. Hoewel niet alles even geloofwaardig is, is het verhaal als geheel bijzonder goed geslaagd.

Medicijn is een puike actiethriller. Een heerlijk boek dat borg staat voor een aantal uren aangenaam leesplezier. Ook een boek dat laat zien dat het ontdekken van een kuur die voorziet in eeuwige jeugd voor een heleboel leed zal zorgen.