In een Zweeds vakantiehuisje in de bossen wordt het lichaam van een man gevonden. Zijn hoofd is eraf geschoten en het is niet bekend wie hij is. De verdachte: de 21-jarige Benjamin Emanuelsson die in de buurt bewusteloos in een auto wordt aangetroffen. Hij blijft lange tijd in coma, maar weet tijdens een bezoek van zijn advocaat Emelie Jansson toch te zeggen: ‘Vraag Teddy het te begrijpen’.

Teddy is een voormalig crimineel van Joegoslavische afkomst en vormt samen met Emelie de hoofdpersonen uit Viproom, het eerste deel in een nieuwe serie van Jens Lapidus, die eerder de ‘Stockholm’-trilogie schreef. Die trilogie over de Zweedse onderwereld met veel Joegoslavische criminelen gooide behoorlijk hoge ogen. De meningen over Viproom waren daarentegen nogal verdeeld. De kritiek was voornamelijk gericht op de vele verhaallijnen die niet ter zake doende uitweidingen leken te zijn. Die verschillende verhaallijnen zijn in Stockholm Delete ook weer volop aanwezig. Maar anders dan in Viproom doen alle verhaallijnen er nu wel toe. Ze hebben allemaal een functie binnen de zorgvuldig opgebouwde plot van Lapidus.

Zo loopt er naast het grote moordonderzoek ook het verhaal rondom neef Nikola, die er net een jaar in een behandelcentrum voor jongeren op heeft zitten. Hij kijkt enorm tegen zijn oom Teddy op en wil het liefst in zijn criminele voetsporen treden, ook al heeft Teddy zelf dat verleden achter zich gelaten. Nikola wordt door zijn vrienden al snel weer het slechte pad op getrokken, met verstrekkende consequenties.

Lapidus schakelt behendig heen en weer tussen de verschillende scènes, en laat tussendoor de transcripties van politieverhoren van jaren geleden zien, die meer inzicht bieden in waar Emelie en Teddy mee te maken hebben bij hun moordonderzoek. Wederom wordt de lezer ondergedompeld in de Zweedse onderwereld die ditmaal naast Joegoslavische criminelen ook Syrische elementen bevat. Rauw, nietsontziend en tegelijkertijd ook heel menselijk door de vriendschapscodes die er in die onderwereld lijken te bestaan.

Als er wat op het verhaal is af te dingen, dan is het het gemak waarmee Emelie naast haar net verworven baan bij advocatenbureau Leijon, tijd weet vrij te maken om stiekem de verdediging van Benjamin op zich te nemen (en later nog een andere zaak). Lapidus geeft daarvoor wel een verklaring, maar erg overtuigend is die niet. 

Stockholm Delete is prima als zelfstandig boek te lezen, maar waarschijnlijk leuker in combinatie met Viproom. En er is geen enkele reden om het bij deze twee boeken te laten. Lapidus eindigt met een cliffhanger van jewelste, die reikhalzend doet uitzien naar deel drie.