3.5/5 sterren, overigens afgerond naar 3 sterren

Dit was mijn eerste Luc Deflo. Deze auteur is me al meerdere malen aangeraden, maar ik had nooit het gevoel dat zijn boeken me zouden liggen. Sinds ik Bookchoice heb, probeer ik ook andere genres en nieuwe auteurs uit. De ideale moment dus om eens een Deflo te lezen.
Langs de ene kant was ik aangenaam verrast. Het was een goed boek, maar ik miste ook veel spanning. Voor mij was het niet opbouwend naar een sterke climax. Het einde vond ik persoonlijk ook zeer direct. Ik had niet het idee dat de plot klaar was, het verhaal was niet uitverteld.

De personages, ondanks hun namen, vond ik overigens wel zeer aangenaam. Ze hadden elk hun eigen verhaal en persoonlijkheid. Het ene personage had wat meer evolutie dan het andere. Vooral Eddy bleef ik zeer eentonig vinden. Ondanks dat hij op een bepaald moment wel een mooie comeback maakte en ik oprecht geloofde dat het personage het boek tien keer beter ging maken. Helaas ging hij weer zeer snel naar zijn oude omhulsel.
De personages maakte het verhaal ook interessanter omdat ze leken mee te denken met mij als lezer. Wie heeft het gedaan? Wat is er gebeurd? De personages openen de deur voor de lezer naar een interactieve leeservaring, en daar hou ik van.
Met de namen had ik -zoals eerder vermeld- wel wat problemen. Ik ben niet zo goed in het onthouden van namen waardoor ik soms wat verward geraakte welk personage nu precies bij welke persoonlijkheid paste.

De setting van het huis was naar mijn mening het sterkste element van dit boek. Prachtig weergeven aan de lezer en het gaf een donkere sfeer aan het verhaal. Dat heeft voor mij de doorslag gegeven om toch verder te lezen.

Uiteraard heeft Deflo een zeer kenmerkende schrijfstijl. Die me in het begin afschrikte, maar uiteindelijk wist te bekoren. Dat ruwe kantje aan zijn manier van schrijven weet ik wel te waarderen. Zeker bij een gruwel verhaal als dit.
Daarnaast vond ik ook dat hij personages een eigen dialect en accent wist te geven. Zeer uniek om te zien hoe hij met taal personages wist op te bouwen. Wat wijst op een sterke beheersing van het vak.

Raad ik dit boek aan? Het is weleens de moeite om te lezen. Zeker als je wat anders wilt proberen. Langs de andere kant moet je soms even doorbijten, en blijf je nadien met meerdere vragen achter.