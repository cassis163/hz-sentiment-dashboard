De proloog doet een hele gebeurtenis vermoeden en dat vermoeden blijkt volledig juist te zijn.

In korte hoofdstukken weet Dittrich een verhaal neer te zetten wat uitblinkt in opbouw, en in een verbreding van verhaallijnen wat me continue getriggerd weet te houden. De ene gebeurtenis leidt vloeiend tot de volgende en nieuwe personages doen hun intrede.

De personages weten me, ondanks een sterke rol, op een enkeling na dan weer niet te raken. Die enkeling is dan side-kick Bulut, werkzaam bij de Amsterdamse politie en van hem had ik graag nog meer geweten en gezien. Met stip op één komt daar dan Onno Pons. De dagboekfragmenten lieten me letters vreten en de wijze van schrijven doet je beseffen: dit is werkelijk heel mooi gedaan. En juist ook bij Pons laat Dittrich me gedeeltelijk met betrekking tot het verloop van zijn verhaal in het ongewisse zitten.

De kennis en kunde van Dittrich zorgt ervoor dat je je moeiteloos in de wereld van criminaliteit, rechtsgang en het politiekorps waant. Ook de Nederlandse omgeving zie je moeiteloos voor je en het leest makkelijker weg dan ik gedacht had. Ik had een bepaalde verwachting bij de schrijfstijl van deze, voor mij nieuwe auteur, en het bleek minder ‘zwaar’ dan ik me had voorgesteld. Niet minder goed overigens, gewoon een besef tijdens het lezen.

Resumé. Dit boek biedt spanning, geweld, moord, onderzoek. Hypnose, wraak, ontvoering, zelfmoord. Het is een kleine opsomming van een breed scala aan gebeurtenissen in een compleet, gevarieerd en kloppend verhaal, waarin het thema homoseksualiteit op prima wijze her en der aangestipt wordt. Waarin de personages me niet altijd weten te overtuigen maar het verhaal an sich dit wel weet te doen.

Halszaak is gebaseerd op ware gebeurtenissen. Het mooie is dat je na het dichtslaan van het boek nog even prakkiseert waar je de zaken voor waar aanneemt, en waar je kiest voor dit is fictie. Voor mij een invulling en voor Dittrich een weet, hoe gaaf is dat?

Conclusie:

Schrijfstijl: 4

Spanning: 4

Psychologie: 3

Leesplezier: 4

Originaliteit: 4

Plot: 4

Vier sterren voor Halszaak.

Karin Meinen-Samenlezenisleuker