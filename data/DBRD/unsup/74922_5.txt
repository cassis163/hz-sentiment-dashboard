Ik werd getriggerd om dit boek te lezen doordat ik hem bij Lisette Jonkman (de grappigste Nederlandse auteur die er is) voorbij zag komen. Zij heeft dit boek namelijk vertaald! Toen bekeek ik de korte inhoud en ik was verkocht. Een boek waarin een meisje net als Bill Murray in de film Groundhog Day (van genoten vroeger) een dag steeds opnieuw beleeft, dat moet boeiend én grappig zijn!

Ellie’s eerste maandag verloopt niet helemaal lekker; de vorige avond had ze ruzie met haar vriendje Tristan en bij het opstaan kreeg ze een berichtje van hem dat ze ‘moeten praten’… Daarnaast komt ze volledig verregend op school waar er schoolfoto’s genomen worden, verknalt ze de speech die ze moet houden voor de verkiezingen, mislukt haar softbal try-out én dumpt Tristan haar ’s avonds op de kermis. ’s Avonds in bed smeekt ze het universum om nog een kans, een kans om die rampzalige maandag over te doen. En ja hoor, de volgende ochtend blijkt het weer maandag te zijn! Zal het haar lukken om de dingen anders te laten lopen? Ze heeft er in ieder geval meer dan één maandag voor nodig…

Wat al onwijs leuk is aan dit boek zijn de titels van de hoofdstukken: regels uit jaren ’60 liedjes! Zo heb je elke keer als je begint aan een hoofdstuk een liedje in je hoofd. Tenminste: als je net als Ellie een jaren ’60 muziekfan bent en dat ben ik, dus dat was meteen een pluspunt voor dit boek! En laat de uitgeverij nou een Spotify playlist (zoek op “Elke dag maandag”) hebben gemaakt met alle nummers die in het boek voorbij komen. Geweldig! Je kunt meteen de nummers meeluisteren, of tussendoor even, als je niet tegen muziek onder het lezen kunt.

Na het lezen van de eerste maandag had ik een beetje het gevoel dat Ellie wat oppervlakkig was en niet zo dramatisch moest doen over haar break-up én dat ze wat meer aandacht aan haar beste vriend Owen moest besteden, een hele lieve en attente jongen die ze een beetje verwaarloosd heeft sinds haar verkering met rockster Tristan.
Maar door de maandagen die volgen, en mislukken, leer je Ellie beter kennen, leert zij zichzelf beter kennen en hebben jij en zij wat eye-openers. En door de terugblikken op het begin van de relatie van Ellie en Tristan aan het einde van iedere maandag krijg je een vollediger beeld van hoe ze waren voordat het misging. Ik vind het zo leuk en knap gedaan!

Elke dag maandag is echt een geweldig, onwijs humoristisch, zeer origineel en lief verhaal met een perfect einde! Ik baalde onwijs dat ik hem uit had, ik had nog veel langer met de personages mee willen leven, ik zat echt in hun wereldje. Wat zou het fijn zijn als er een film van dit boek kwam! Dat zou in ieder geval al een heerlijke soundtrack opleveren