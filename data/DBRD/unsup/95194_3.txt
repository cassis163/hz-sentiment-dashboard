Waar is ze? van Alex Marwood is een thriller die het moet hebben van de flashbacks waarin de personages één voor één belicht worden vanuit hun maatschappelijke status, hun egoïsme en het toedekken van hun eigen tekortkomingen.
De quote op de flap “Ze zeiden dat het meisje in de nacht verdween. Ze logen.” geeft al aan dat niets is wat het lijkt. En dit gevoel blijft eigenlijk gedurende heel het boek sluimeren.
Tijdens het verjaardags-weekend voor zijn 50ste verjaardag, verdwijnt Coco, één van de tweelingsdochters van Sean Jackson uit zijn tweede huwelijk.
Het aanwezige vriendengroepje bestaat uit individuen van verschillend pluimage, maar als het er op aankomt dekken ze elkaars gebreken toe. Ieder personage krijgt een eigen insteek in aparte hoofdstukken. Zo kruip je als lezer mee in het hoofd van de personages en voel je ofwel sympathie ofwel afkeer voor de diverse aanwezigen.
Jarenlang blijft het mysterie rond de verdwijning van Coco boven hun hoofden zweven. Totdat Sean Jackson overlijdt en het groepje van weleer mekaar weer treft op de vooravond van de begrafenis. O.a. Mila (Milly), één van zijn dochters uit zijn eerste huwelijk, is altijd in het ongewisse gebleven van wat zich die bewuste dag in 2004 heeft afgespeeld. Ook het tweelingzusje, Ruby, werd jarenlang voorgelogen wat betreft de verdwijning van haar zusje.
Er worden verschillende ‘waarheden’ aangehaald in het boek zodat je als lezer uiteindelijk nog met de vraag blijft zitten : ‘Wat is er destijds echt gebeurd?’.

Het boek heeft veel weg van een filmscenario.
Het verhaal zelf doet wel sterk denken aan de verdwijning van Maddie McCann.