Rivieren keren nooit terug van Joke J. Hermsen

In dit boek volgen we Ella die doorheen Frankrijk reist, met als doel de rivier waar zij zo vele zomers van haar jeugd doorbracht. Na het overlijden van haar vader is de relatie met haar moeder nog slechter, de één na de andere verdrongen herinnering duikt weer op en alles begint een beetje in duigen te vallen. Ella beseft dat ze iets zal moeten doen om met het verleden in het reine te komen, dat probeert ze met deze reis.

Haar reis doorheen het Franse landschap, met allerlei onverwachte ontmoetingen is boeiend, maar haar innerlijke reis is dat nog veel meer. Elke avond schrijft Ella in haar schrift, aan de voorkant de avonturen die ze die dag heeft beleefd, aan de achterkant haar herinneringen die op deze reis meer en meer opduiken. Ergens in het midden zullen deze verhalen elkaar raken en dan hoopt ze er klaar met te zijn.

Naast de vele geweldige natuurbeschrijvingen biedt dit boek ook boeiende ideeën over kind zijn, opgroeien en ouderschap. Het is prachtig meanderend geschreven maar blijft toch vlot leesbaar. Het is een beetje een koortsachtige trip waar je aan begint en waar je je doorheen moet laten wiegen. Genieten van elk hoekje en kantje, elke kronkeling, bocht en onverwacht uitzicht (of inzicht).