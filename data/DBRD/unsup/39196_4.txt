Ik geef het boek 4,5 ster.
Hoofdpersoon is Lilith van Winkel, ze is getrouwd met Jim en moeder van dochter Zoë en tweelingzoons Alex en Yves.
Het huwelijk tussen Lilith en Jim is niet goed.
Als Alex op een gegeven moment verdwijnt hoeft het leven van Lilith niet meer en pleegt ze zelfmoord door zichzelf voor de trein te gooien.
Haar omgeving is niet echt verbaasd omdat ze eerder is opgenomen in een psychiatrische instelling.
Het blijkt dat ze al enige tijd voor haar dood een plan heeft bedacht, je kunt wel zeggen “uitgebroed”.

De cover is in bruintinten met een blauw oog en kindertekeningen en wat woorden, zoals TIJD VOOR WRAAK.
Er staat literaire thriller, daar had voor mij ook nog psychologisch bij mogen staan.
Uitgebroed is het debuut van Pat Craenbroek (1966) en wat een debuut.
Ze heeft als gerechtsarts gewerkt en haar kennis en ervaring heeft ze gebruikt voor deze thriller.
Nu werkt ze als ziekenhuisarts.
Als kind heeft ze opstelwedstrijden gewonnen en nu schrijft ze in haar vrije uren.

Uitgebroed gaat over wraak, moord, verraad en mishandeling.
Het boek begint met verschillende verhaallijnen.
Dat is een beetje verwarrend omdat het lijkt of ze niets met elkaar te maken hebben.
Als je verder leest komen de verhalen bij elkaar en vormen ze één geheel.
Je leert in de eerste hoofdstukken de hoofdpersonen kennen.
Het boek leest erg prettig, duidelijke zinnen en korte hoofdstukken.
Uitgebroed bestaat uit een proloog, 5 hoofdstukken en een epiloog.
In de proloog leren we Caroline Dumoulin kennen die met een gevangene gaat corresponderen.
Waarom deze gevangene?
De 5 delen zijn onderverdeeld in hoofdstukken met een titel, meestal de persoon of personen waar het hoofdstuk over gaat.
De epiloog eindigt open en ik hoop en verwacht dat er een vervolg op Uitgebroed komt, het verhaal van Lilith is nog niet helemaal verteld.
Ik wil weten hoe het verder met haar gaat.