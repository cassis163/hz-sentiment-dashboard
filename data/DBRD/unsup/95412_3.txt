Een korte titel: Syberg. De ondertitel vertelt nagenoeg een heel verhaal: Of hoe een Duitse nepbaron Den Haag, Zoetermeer en de rest van de wereld veroverde. Neerlandicus en zelfstandig journalist Reinold Vugs (1963) woont al een twintigtal jaar in Zoetermeer, een van de belangrijkste locaties in zijn nieuwe roman.

De jaren dertig van de achttiende eeuw in Nederland. Gaspar Jean Le Blanc is de verteller, getalenteerd als kok én als slaapkamerheld. Johan Hendrik van Syberg noemt zichzelf baron, alchemist en geneesheer; hij is bovenal een meesteroplichter. De Duitse nepbaron en bon vivant ontmoet Gaspar in Den Haag. Deze laatste zal de veelvraat en zuipschuit later ook volgen naar Zoetermeer (toen nog een dorp op het platteland). Vanop de eerste rij ziet de maître hoe Syberg de gegoede burgers in het ootje neemt en zich op die manier verrijkt. De baron belooft aan de rijken bergen vol goud. Als zelfgenoemd alchemist beweert hij te weten hoe bepaalde grondstoffen om te zetten in het kostbare edelmetaal. Hij liegt en bedriegt er stevig op los; hij prijst zijn wondermiddeltjes aan tegen verschillende ongemakken of ziektes. Pas als het echt te heet wordt onder zijn voeten, verdwijnt Syberg van de aardbol.
Syberg. Of hoe een Duitse nepbaron Den Haag, Zoetermeer en de rest van de wereld veroverde is een onderhoudende vertelling over culinaire braspartijen, bedriegerij door een gladde aal, vriendschap, liefde en erotiek, vrijmetselarij… Dit alles, geschetst binnen het kader van de jaren dertig van de achttiende eeuw. De nepbaron belooft zijn klanten – slachtoffers, zeg maar - een gouden hemel. Ze krijgen echter een financiële kater als beloning. De roman bestaat uit een krachtige mix van een scheut realiteit en een reusachtige dosis eigen fantasie van Reinold Vugs. Zijn karakters worden keurig uitgediept. Het tijdbeeld wordt met zin voor correctheid, op een geloofwaardige manier weergegeven. Verteller Gaspar Jean Le Blanc is dan wel een fictief personage, je beleeft met hem toch heel wat leesplezier. Tijdens het lezen van deze roman is dit toch het belangrijkste, of niet?

Het personage Syberg heeft inderdaad echt bestaan, het wordt echter door de auteur zelf creatief uitgewerkt. Ook Jacob Campo Weyerman, een van de belangrijkste auteurs uit de periode van de Verlichting in Nederland, krijgt een bijzondere rol toebedeeld. Zoek niet naar emotionele of psychische uiteenzettingen, die komen immers niet aan bod. Toch zullen velen dit beschouwen als een gemis in dergelijke, volumineuze roman. De auteur focust zich helemaal op zijn vertelling.

Onbegrijpelijk toch hoe een schavuit zoals deze Duitse schurk, de mensen kan blijven bedonderen. Zelfs de plaatselijke Dorpsstraat zou hij met goud bestraten! Syberg is een luchtige en historische avonturenroman – geschreven met oog voor detail - die de lezer heel wat pure lol verschaft… Of een zondvloed aan culinair genot, overgoten met sloten drank.