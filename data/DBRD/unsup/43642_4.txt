Originele review op mijn blog hillybillybeauty.nl

Ik ben dol op het lezen van series. Mij helemaal inleven in een personage, en dit een aantal boeken lang zodat je de groei van een karakter ook doormaakt, vind ik geweldig. Al een tijdje lag deel 1 van de Darkest Minds trilogie op mijn te wachten. Omdat ik de andere twee delen nog niet in huis heb wilde ik eigenlijk even wachten met het beginnen aan de serie, het liefst lees ik dan namelijk in één ruk door. Toch kon ik niet wachten en heb ik het eerste deel inmiddels uit. Vind ik de hype rondom deze serie terecht?

Achterflap
“Als het einddoel van de reis in zicht is en dromen bereikbaar lijken, wordt Ruby geconfronteerd met een verschrikkelijke keuze waardoor ze haar enige kans op een normaal leven zal moeten opgeven…
Als Ruby op haar tiende verjaardag wakker wordt, is iets in haar anders dan de dag ervoor. De verandering zorgt ervoor dat Ruby naar Thurmond, een zwaarbewaakt heropvoedingskamp wordt gestuurd. Ze heeft weliswaar de mysterieuze ziekte overleefd die als een epidemie onder de jongeren van Amerika rondwaarde, maar ze heeft er iets angstaanjagends voor in de plaats gekregen: bovennatuurlijke krachten die oncontroleerbaar zijn. Als Ruby zestien is, behoort ze tot de gevaarlijkste tieners in het land.
Wanneer de waarheid over haar nieuwverworven kwaliteiten naar buiten komt, weet Ruby op het nippertje uit Thurmond te ontsnappen. Ze sluit zich aan bij een groep tieners die uit hun eigen, gelijksoortige kamp zijn ontsnapt: Zu, een jong meisje dat door haar verleden wordt achtervolgd; Chubs, een afstandelijk genie; en Liam, hun onverschrokken leider, die direct valt voor Ruby. Maar hoe graag ze ook samen met hem een leven zou willen opbouwen, Ruby kan het risico niet lopen om hem dichtbij te laten komen. Niet na wat er met haar ouders is gebeurd…”

De achterflap zindert al van de spanning. Als je die hebt gelezen zit je meteen met 101 vragen waar je het antwoord op wilt weten. En het einde van dit deel….tjonge jonge, heftig! (gelukkig kan ik binnenkort aan deel 2 beginnen, die komt met de post mijn kant op! Yay!)
Het verhaal heeft wel iets weg van de Hunger Games. Jongeren die achterna gezeten worden door premiejagers en andere aparte figuren. Volwassenen die het niet erg vinden de jongeren dood te schieten. Wie kunnen Ruby en haar vrienden vertrouwen?
De wereld die wordt geschetst is vervallen, angstig en vreugdeloos. Geen wereld waar je je als tiener veilig kan voelen. Alexandra Bracken weet op een fantastische wijze deze wereld te omschrijven waardoor je je als lezer heel goed kan inleven in deze wereld. Je voelt hoe eenzaam Ruby zich moet voelen in een wereld waar je niemand zomaar kan vertrouwen en je elk moment je naasten kan kwijt raken of zelf in het niets oplost.
De jeugd wordt door hun “ziekte” onderverdeeld in groepen. Ruby is een Oranje, wat inhoud dat ze kan knoeien met iemands herinneringen. Het duurt even voordat zich in het verhaal de precieze aard van haar aandoening duidelijk wordt. Ze schaamt zich voor haar aandoening en is bang dat ze door het gebrek aan controle mensen kan beschadeigen. Ze houdt haar geheim dan ook zolang mogelijk voor zich. Zo weten haar vrienden ook niet precies bij welke groep zij hoort. Zo zijn er ook Groene, Gelen en Blauwe kinderen. Krachten die met energie, dwingende gedachten en intelligentie gepaard gaan.
Het enige minpunt in dit boek vond ik het taalgebruik. Er wordt geregeld zeer heftig gevloekt (gvd, Jezus). Vloeken die ik persoonlijk heel naar vind. (ook vanwege mijn geloofsovertuiging). Ik ben van mening dat een goed boek dit soort taalgebruik écht niet nodig heeft om bepaalde gevoelens uit te drukken. Of deze vloeken overeenkomen met de tekst in de originele taal weet ik niet, anders is het de vertaalster die deze vloeken heeft gebruikt. Ik weet zeker dat door het gebruik van deze taal er een grote groep mensen zou kunnen afhaken om verder te lezen in het boek. Ik kon mij er op den duur wel overheen zetten, maar het blijft toch iets wat ik erg vervelend vond. Erg jammer.
Verder heb ik ontzettend genoten van de spanning en de wereld in het boek. Ik ben dan ook reuze benieuwd hoe het verhaal zich verder zal gaan ontplooien.