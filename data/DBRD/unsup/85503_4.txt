Het is zeker geen recht toe recht aan verhaal zoals er zo veel van zijn. Er zitten in dit verhaal heel veel losse eindjes die aan het einde allemaal op een prachtige manier samenkomen. De plot zit erg vernuftig in elkaar. Groot voordeel van dit boek is dat de hoofdstukken redelijk kort zijn, waardoor je de rode draad niet kwijt raakt. Je blijft steeds net overal lang genoeg bij betrokken om alle ballen in de lucht te kunnen houden. De karakters zijn goed uitgewerkt, waarbij je als lezer aan het einde op nog een onvoorziene verrassing wordt getrakteerd. Alhoewel de doorgewinterde lezer het wel een beetje aan had zien komen waarschijnlijk. De schrijfstijl van dit duo is erg prettig en het feit dat er nagenoeg geen fouten in het boek zaten komen het verhaal zeker ten goede. Enige nadeel is dat de namen van de hoofdfiguren en plaatsen waar een en ander zich afspeelt voornamelijk echt Scandinavische namen zijn. Dit maakt het lastiger om te onthouden wie precies wie is en ook op geografisch gebied lastiger om te bepalen waar zich een en ander precies afspeelt. Eigenlijk is dat het enige minpuntje aan deze thriller, maar kost hem wel een ster. Verder is dit een geweldig goed geconstrueerd verhaal met een hele fijne spanningsboog die ondanks de dikte van het boek, zelden leek te dalen. Dat Cilla en Rolf Borjlind gevierd scenarioschrijvers zijn, blijkt uit duidelijk uit dit boek. Tijdens het lezen is het namelijk niet erg moeilijk alles als een film aan je voorbij te zien gaan. Het zal ook niet erg lang duren waarschijnlijk voor deze thriller op het grote doek te zien zal zijn. Al met al is dit boek zeker een aanrader, vooral als je tijd hebt om het boek in korte tijd uit te lezen.