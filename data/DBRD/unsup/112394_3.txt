Na het boek ‘Lichte jaren’ is Aftellen het tweede deel van de Cazalet-kronieken waarin de familie Cazalet centraal staat. Volgens de uitgever is dit deel ook goed los te lezen, maar ik zou toch sterk aanraden om eerst ‘Lichte jaren’ te lezen. Aftellen gaat namelijk verder daar waar Lichte jaren is geëindigd en hierin lees je hoe het verder gaat met de grote familie Cazelet tijdens de eerste jaren van de Tweede Wereldoorlog.

Daar waar het eerste boek duidelijk een introductie was van de gehele familie met prachtige bloemrijke beschrijvingen van de natuur, interieurs en karakters ligt bij dit boek de nadruk meer op de ontwikkeling van de meisjes Louise, Polly en Clary die volwassen beginnen te worden. Louise probeert haar droom te verwezenlijken om actrice te worden en ontmoet daarbij Stella die een goede vriendin wordt van Louise. Stella is een verfrissende verschijning in het boek aangezien ze uit een heel ander soort gezin komt. Clary blijft alleen achter nadat haar vader Rupert, die zich bij de marine heeft gemeld, als vermist wordt opgegeven. In dit boek staan naast de meisjes ook de volwassen vrouwen centraal aangezien de mannen zich voornamelijk in Londen bevinden waar ze of dienen in het leger of het familiebedrijf overeind proberen te houden. Voor de vrouwen en vooral voor de meisjes staat het leven enigszins op pauze. Alle dromen en plannen moeten wachten en de onzekerheid van de oorlog maakt dat ieder daar op haar eigen manier mee omgaat.

De Cazalets blijven een meester in het verzwijgen van dingen die er werkelijk toe doen en die sfeer weet de schrijfster erg goed over te brengen. Howard is ontzettend goed in het overbrengen van sfeer, details en gedachtes van karakters waardoor de spanning en verveling van de hoofdpersonen die ze tijdens deze jaren ervaren kan voelen.