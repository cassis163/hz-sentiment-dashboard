Een brief die het verleden volledig op zijn kop kan zetten, en je verplicht om alle puzzelstukjes bij elkaar te rapen. Jessica Haider weet er alles van en lokt daarom een keiharde confrontatie met haar verleden uit. Nadat Jessy weer met beide benen op de grond is gezet na een ‘break’ in de wereld van politie en justitie na de dood van haar collega David, krijgt ze in haar functie als politierechercheur weer groen licht van haar teamleider Lambaert. Meteen wordt ze geconfronteerd met een moord op mediamagnaat Mats Garlini, die onderaan de trap van zijn roemrijke villa door een explosie van geweld om het leven werd gebracht. Zijn vrouw Leonie, die voor dood werd achtergelaten, lijkt voor Jessy het eerste aanknopingspunt in deze vreemde moordzaak.

Tegelijkertijd wordt Jessy geselecteerd voor een volgende opdracht bij het elitekorps Saligia, waar de blondine in het vorige deel ‘Zielloos’ nog een haat-liefde verhouding mee leek te hebben. Hiervoor daalt Jessy af naar een wereld van de levenden onder de doden, namelijk het bedrijf ‘Corail’ dat mensen de mogelijkheid biedt om hun lichaam in te laten vriezen wanneer zij klinisch dood zijn verklaard. De opdracht, die direct afkomstig is van Sir Ryan, legt Jessy op om een einde te maken aan het duivelse werk dat binnen dit bedrijf wordt uitgevoerd. Ondertussen ondervindt Jessy last van haar schuldgevoelens, onder andere tegenover Sem, dochter van ex-partner Alec Joubert. Hoe moet Jessy aan dit kleine meisje verklaren dat ze een einde aan het leven van haar vader heeft moeten maken?

Jessica Haider is terug, en hoe! Corine Hartman schrijft met ‘IJskoud’ de vierde psychologische thriller rondom het personage van Jessica Haider, die haar leven doorbrengt in twee werelden. Gedurende het lezen van het verhaal en de bijpassende titel kon ik het niet laten om aan het spreekwoord ‘Revenge is a dish best served cold’ te denken. En Hartman slaagt er ook in om deze thriller ‘ijskoud’ op te dienen met huiveringwekkende scènes. Nadat Jessy in het vorige deel ‘Zielloos’ moest afrekenen met haar verleden, lijkt ze in het vierde deel ‘IJskoud’ het nog zwaarder voor haar kiezen te krijgen. De vertrouwde elementen, oftewel het verlangen naar de coke en het snoeihard draaien van Pink Floyd keren terug, maar Jessy lijkt zelf bezig te zijn met een transformatie die haar soms nog bloeddorstiger lijkt te maken. Het blijft fascinerend om de ontwikkeling van dit bijzondere personage waar te nemen in elk deel van de serie dat verschijnt. Daarnaast gebruikt Hartman een interessante invalshoek door de wereld van cryonisme te introduceren, waarin haar gedegen research tot haar recht komt in het neerzetten van een spannende setting.

Waar Jessy gedurende het verhaal worstelt met haar cokegebruik, worstelde ik met de dosering van het aantal hoofdstukken dat ik tot mij mocht nemen van ‘IJskoud’. Helaas is dit mij niet echt goed gelukt, en ‘sneuvelde’ deze adembenemende thriller binnen één dag…