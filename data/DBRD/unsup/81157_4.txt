Kasper wordt een kip

Sam Copeland, Literair agent en directeur van een agentschap, schrijft met Kasper wordt een kip zijn eerste kinderboek.
Een boek vol humor, met een serieuze noot.
Een heel zwaar onderwerp, een ernstig zieke broer wordt luchtig aangetipt in een origineel en grappig verhaal. Dit biedt wellicht ook mogelijkheden om dit onderwerp met jonge kinderen bespreekbaarder te maken als de situatie daar om vraagt.
Op een dag ontdekt Kasper dat hij in een dier kan veranderen. En niet zomaar in één dier, nee, hij kan in allerlei dieren veranderen. Samen met zijn vrienden moet hij er achter zien te komen hoe dat komt en of hij er wat aan kan doen.

De paginaspiegel is behoorlijk onrustig, ideaal voor kinderen uit groep 5 of 6, die zullen dit niet snel als saai ervaren.
De voetnoten vind ik persoonlijk wat afleidend, maken het verhaal soms onnodig ingewikkelder en zijn niet prettig om voor te lezen.
Er zit ontzettend veel humor in het boek, maar iets te vaak naar mijn smaak slaat de humor om naar cynisme.

Kasper krijgt van mij (een krappe) vier sterren.
Ondanks wat minpuntjes een charmant debuut. Ik ben benieuwd naar wat Sam Copeland nog meer gaat schrijven.