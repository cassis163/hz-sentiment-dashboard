Al jaren ben ik trouwe fan van Grey's Anatomy! Heerlijk om met al die operaties en ander ziekenhuis gerelateerde onderwerpen mee te kijken. Toen ik op internet zag dat er een thriller-serie geschreven was door een (ex)-chirurg en deze boeken voornamelijk draaiden om artsen was ik meteen verkocht.

Meteen het e-book gekocht, begonnen te lezen en .... oh, het boek is alweer uit! Het verhaal greep mij vanaf de eerste pagina's meteen aan door de goede woordkeuze en beschrijvingen van Tess. De operaties en handelingen van 'De Chirurg' worden zo beeldend beschreven dat je het idee hebt dat je er bij bent en zelf aan het opereren bent. Het onderzoek naar de moordenaar zorgt er dan ook voor dat je op het puntje van je stoel zit en snel wilt weten wie de moordenaar is. Naarmate het verhaal vordert krijg je steeds meer te weten over 'De Chirurg', omdat er passages in het boek voorkomen waarin hij/zij aan het woord is. De vermoedens worden dus steeds sterker en je wilt Rizzoli bijna toeschreeuwen wie het is!

Wel miste ik Isles erg in het verhaal. De serie is geschreven om de personages van Rizzoli en Isles, maar in het eerste boek komt Isles nog niet voor. Het hele boek was ik dus aan het wachten op het moment dat ze ook in het verhaal voorkwam. Helaas sloot ik het boek af zonder haar ontmoet te hebben (wat echter geen afbreuk aan het verhaal doet). Des te meer kijk ik uit naar het tweede boek van deze serie.

Waardering: 4 van de 5 sterren