Val dood is het laatste deel van de Stockholm-trilogie. Het speelt vijf jaar na deel I. JW staat op het punt om ontslagen te worden uit de gevangenis, waar hij zijn financiële misdaden met behulp van anderen gewoon heeft kunnen voortzetten. Jorge, de ontsnapte misdadiger, ziet zijn kans schoon om nog eenmaal een flinke klapper te maken.
Net als in de voorgaande twee delen schetst Jens Lapidus een beeld van Stockholm dat toeristen maar zelden te zien krijgen: dat van de onderwereld. Het boek begint met een monoloog van een huurmoordenaar die uitlegt welke opdracht hij gekregen heeft. Zijn acties schudden de onderwereld van Zweden behoorlijk wakker. Russen en Joegoslaviërs die daar een poot aan de grond willen krijgen, zijn opeens op hun hoede. Tegelijkertijd krijgt de polieagent Hägerström de taak om als undercover te achterhalen wat JW na zijn vrijlating van plan is. Hij komt er op een onaangename manier achter dat hij totaal geen back-up heeft.
Voor de derde keer schotelt Lapidus de lezer de rauwe zelfkant van het leven voor. Zijn boeken worden niet bevolkt door gewone mensen en doorsnee gezinnen, maar louter door harde criminelen en zo af en toe wat politiemensen. Lapidus heeft als advocaat zijn kennis van de criminaliteit goed kunnen gebruiken. Evenals in zijn vorige boeken laat hij de rauwheid doorklinken in zijn taalgebruik.
Val dood borduurt verder op de gebeurtenissen uit de voorgaande boeken, maar kan prima zonder kennis van die delen gelezen worden. Het is knap hoe Lapidus aan de hand van slechts enkele personages toch de indruk weet te wekken dat hij het over de hele onderwereld van Zweden heeft. De verschillende verhaallijnen verdrukken zich bijna om de aandacht van de lezer vast te krijgen. Langzamerhand weten ze elkaar te vinden, om dan samen te komen in een afronding. Tja, een afronding? Kun je een verhaal dat gaat over de onderwereld op een goede manier afronden? De misdaad zal altijd blijven bestaan. In een interview met Crimezone zegt Lapidus dat er nog voldoende materiaal is voor een vierde en een vijfde deel. Het is voor de lezers te hopen dat 'trilogie' wordt veranderd in 'reeks' en dat deel vier mettertijd verschijnt.