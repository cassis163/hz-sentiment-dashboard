De 90-jarige Amerikaan Dan stuurt een brief naar het laatst bekende adres van zijn meisje van vroeger, de Engelse Stella, in de hoop haar op deze manier te vinden. Jess vindt deze brief in het huis waarin zijn ingebroken heeft om haar gewelddadige vriend te ontvluchten. Ze start een zoektocht naar Stella. Eerst alleen en later samen met Will.
Het boek heeft twee verhaallijnen. Het eerste verhaal gaat over het leven van Stella in oorlogstijd en het tweede verhaal is van Jess die voor de 90 jarige Dan op zoek gaat naar Stella. Het eerste verhaal is een oorlogsverhaal maar niet “standaard” omdat het zich afspeelt in Engeland. De gevolgen van de oorlog zijn hier echter wel merkbaar. Jonge Amerikaanse soldaten zijn in Engeland gelegerd om van daaruit vluchten overzee te maken en vijandelijke doelen te bombarderen. De brieven van de jonge Amerikaan Dan aan Stella vormen de leidraad in dit verhaal. In het tweede verhaal gaat Jess voor de stervende Dan op zoek naar Stella. Ze krijgt daarbij hulp van de onzekere Will en de twee groeien naar elkaar toe. De twee verhaallijnen worden duidelijk gescheiden door de titel maar ook de karakters zijn zo beschreven dat je in het ene verhaal terug gaat naar de periode van de oorlog zoals men toen met elkaar omging en wat de geldende regels van die tijd waren. En in het andere verhaal zijn de personages van Jess en Will en hun leven echt van deze tijd met hun eigen twijfels, onzekerheden en tekortkomingen in de huidige maatschappij die heel andere eisen stelt. Deze nuance is heel goed gedaan door deze schrijfster.
Het verhaal is realistisch en ontroerend en dit in combinatie met de mooie schrijfstijl maakt dat het fijn leest. Hoewel je al snel weet waar het verhaal naar toe zal leiden is de weg ernaar toe goed opgebouwd. Het internet lijkt een makkelijk medium om Stella op te sporen maar dat blijkt toch niet zo eenvoudig te zijn en hier kom je er ook achter waarom en hoe ze elkaar kwijt konden raken en niet meer konden vinden.
Het einde van het verhaal is vergeleken met de rest van het boek snel, kort en compact en past daardoor ook wel bij het verhaal. Er is immers geen tijd meer te verliezen.
Ontroerend en meeslepend verhaal dat op een mooie manier is uitgewerkt door deze schrijfster.