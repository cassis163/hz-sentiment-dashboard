Ooit was Beckomberga het grootste psychiatrisch ziekenhuis van Europa. Het voormalige ziekenhuis heeft echter plaats moeten maken voor exclusieve woningen. Svante Levander is een van de nieuwe bewoners. Wanneer hij onderweg is naar huis wordt hij doodgestoken. Eva, zijn ex-vrouw, is hem die avond gevolgd en wordt opgepakt op verdenking van de moord. De enige ooggetuige is een buitenlandse vrouw die voor een winkel zat te bedelen. Deze vrouw is echter spoorloos verdwenen. Wanneer een paar jongens in de buurt van de plek van de moord de resten van menselijke lichamen vinden, ontstaat er een ware angstgolf. Het verleden blijkt dichterbij te zijn dan iemand kon vermoeden.

“De verwoesting in haar trok weg. In haar droom liep ze in de as en zocht tussen wrakstukken en ze was veilig, het was een plek waar ze zo vaak over had gedroomd dat ze wist dat het een droom was.”

Lezers die bekend zijn met het werk van Alsterdal, weten dat zij verdieping zoekt in haar verhalen en haar karakters. Deze auteur blijft zeker niet ‘aan de oppervlakte’. Ook met ‘Draai je niet om’ legt de Alsterdal deze vaardigheid weer aan de dag.

“In het huis van bewaring waren de luchtplaatsen op het dak van het gebouw. Dat wist ze, hoewel ze er alleen maar over had horen praten. Taartpunten. Misschien had ze ze ook in een film gezien, met gevangenen die ijsbeerden in driehoekige kooien, of misschien was het gewoon een beeld dat in haar hoofd opkwam.”

Alsterdal heeft een fraaie en zorgvuldige schrijfstijl. Zij kiest haar woorden weloverwogen en dat merk je. Dat veroorzaakt bovendien dat de vele, door elkaar lopende, verhaallijnen nergens verwarring brengen. Het is wel zaak om geconcentreerd te lezen; ‘Draai je niet om’ is zeker geen luchtig tussendoortje.

“De man met wie Julia hen in contact had gebracht heette Cezar en woonde aan de rand van Cluj, in wijken van grijze kolossen uit de communistische tijd. Zelf zag hij eruit als een in het zwart geklede hipster uit Brooklyn of misschien Södermalm, met een hoed en een halflange baard, hij was ergens in de dertig.”

Haar taalvaardigheid is ver boven het gemiddelde verheven en hier en daar zelfs geniaal. Bovendien verhoogt de auteur telkenmale de spanning enigszins tot aan een waarlijk geweldig plot.

Kortom, een intelligente en uiterst knap opgebouwde thriller.

Over de auteur
Tove Alsterdal (1960) is schrijfster en journaliste en schrijft teksten voor toneel, film en opera. Eerder schreef ze ‘Vrouwen op het strand’, dat wereldwijd lovend werd ontvangen, gevolgd door de grote hit ‘Het stille graf’. Haar boek, ‘Geef me je hand’, werd uitgeroepen tot beste Zweedse misdaadroman van 2014. De boeken worden in zestien talen uitgegeven en zijn in meerdere landen genomineerd voor prijzen.

Uitvoering
Uitgever Prometheus
ISBN 9789044632644
Paperback, 344 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/