De Brexit lijkt het begin van het einde voor de Europese Unie, als gevolg van een complot om de EU te beschadigen. Zes eurocommissarissen worden ontvoerd en lijken vreselijke dingen op hun kerfstok te hebben. Het gezag van de EU brokkelt zo steeds verder af. De president van de Unie, een Eurojournaliste en een onderhandelaar proberen samen het tij te keren en de samenzweerders te ontmaskeren.

Een oud-ambtenaar en een gepensioneerde professor op schrijverspad. Het Vlaamse duo Buelens & Vermeiren debuteert met een sterk verhaal, dat helaas erg hijgerig wordt verteld. Alleen maar korte zinnen, dat leest niet prettig. De korte hoofdstukken hebben steeds een andere hoofdpersoon, ook dat is hier en daar wat veel van het goede. De vele Vlaamse woorden en uitdrukkingen zijn daarbij vergeleken geen probleem.

Toch verdient ‘Het Brussel-syndroom’ drie sterren, want de zeer actuele plot is erg ingenieus. Jammer van de matige stijl en structuur, maar daar is met een goede cursus voor beginnende schrijvers wel iets aan te doen. Wellicht komen de heren dan met een echte vijfsterrenthriller.