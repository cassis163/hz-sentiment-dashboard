Ze spelen met honderden miljoenen euros en dollars, de obligatie-, en derivatenhandelaren, de brokers en traders. Ze ontvangen bonussen van zes tot zeven cijfers. Succes betekent een baan, geen succes betekent ontslag. De adrenaline is hun beste vriend. Maar de druk is hoog, immens hoog. Het geliefde thema van Michael Ridpath, die zelf lange tijd bij een investeringsbank werkte. Zijn nieuwste financiële thriller: Moordende druk.

Ex-gevechtspiloot Alec Calder is een succesvolle handelaar bij een investeringsbank. Wanneer zijn collega Jennifer Tan een klacht indient wegens seksuele intimidatie tegen Carr Jones, een van de money makers van de zaak, wordt zij ontslagen. Calder dekt haar halfhartig. Maar als Jennifer enige tijd later dood wordt aangetroffen, is hij het onmenselijke financiële klimaat beu. Hij neemt ontslag en begint een vliegschool. Een jaar later krijgt Alex bezoek van een oud-collega die Calders vermoeden bevestigt dat Jennifer is vermoord. Een dag later is de man zelf dood. Verongelukt tijdens een bezoek aan een grote klant, Jean Luc Martel. Iets te toevallig, vindt Calder en hij gaat op onderzoek uit. Als hij zelf wordt bedreigd, gechanteerd en bijna vermoord, wil hij orde op zaken stellen. Hij reist af naar de winterse Rockies, naar Jean Luc Martel, een man met grootheidswaanzin, een chanteur, genie en gokker tegelijk die miljarden euros verhandelt via risicovolle hedgefondsen. Iemand die veel te verliezen heeft. Calder komt op het spoor van een internationale samenzwering. Ook hij heeft plotseling veel te verliezen: zijn leven!

Moordende druk heeft vier actuele themas die momenteel spelen in Londen: seksuele intimidatie, vernietigende effect van hedgefondsen, de complexiteit van de derivatenhandel en Europese integratie. Alle themas grondig uitgewerkt.

Moordende druk is een fantastisch boek, waarin het verhaal eindelijk weer eens gewoon chronologisch wordt verteld. Recht toe recht aan spanning op meerdere fronten. Michael Ridpath kent de financiële wereld als zijn broekzak en weet op meesterlijke wijze de sfeer te beschrijven van de mensen die in die business werken. Egocentrisch, constant onder hoogspanning handelend, grote risicos nemend met kans op ongekende winst of verlies. Alles moet wijken voor het grote geld. Men gaat letterlijk over lijken. Die zenuwslopende kans op slagen of falen zorgt voor een permanente ondertoon van spanning. Daarnaast zijn het de chantage, de corruptie en het volstrekte ontbreken van menselijkheid die voor extra spanning zorgen. En tot slot is er de ultieme spanning van de jacht op de moordenaar(s) en hun opdrachtgever(s), waarbij jager en prooi regelmatig van rol wisselen.

Het enige manco van het boek is dat de informatie die Calder probeert in te winnen, regelmatig boven water komt door het O ja, ik was vergeten te vertellen dat syndroom. Alsof de personages in eerste instantie collectief een tijdelijke vorm van amnesie hebben gehad. De informatiestroom, en dus de geloofwaardigheid van het verhaal, hangt iets te veel af van eventualiteiten. Verder is Moordende druk ouderwets onderhoudend. Vlot geschreven, goede plot, knap toewerkend naar een verrassende climax.

Moordende druk is overigens het eerste deel van een serie met Alex Calder in de hoofdrol. Ridpath zegt in een interview dat hij behoefte heeft aan een romanpersonage dat hij langzaam kan gaan ontwikkelen. Een rusteloze waaghals die de risicos opzoekt in plaats van ze af te wachten. Het klinkt goed. Ik wacht rusteloos het vervolg af.