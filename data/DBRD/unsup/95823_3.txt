Met Dodenwake verkent Sandford de wereld van de politiek. Bijna in de schaduw van het Witte Huis verdwijnt voormalig senator Lincoln Bowe. Hij was een fervent tegenstander van de gouverneur van Virginia die met zijn Burgerwacht een paramilitaire organisatie op poten zette. Madison Bowe, de vrouw van Lincoln, beschuldigt de gouverneur ervan dat hij en zijn Burgerwacht haar man ontvoerden. Ze uit die beschuldigingen het liefst primetime en omdat Madison Bowe mooi en mediageniek is, haalt het Witte Huis er in allerijl Jake Winter bij. Hij moet zo snel mogelijk uitzoeken wat er met Bowe gebeurd is om de stroom negatieve publiciteit voor de partij van de president te stoppen.
Jake Winter is van vele markten thuis. Na een succesvolle militaire loopbaan bestudeerde hij het sociale netwerk van de politieke beau monde. Hij weet aan welke tak hij moet schudden om informatie los te krijgen en al snel veroorzaakt hij een lawine aan nieuwe gegevens. Die zetten zowel Bowe als zijn tegenstanders in een negatief daglicht. Blijkbaar hebben heel wat politici valse trekjes, of, zoals iemand in het boek zegt: dat moet ook wel, anders word je geen senator. Jake stuit op het gerucht dat er ergens een dossier bestaat dat dodelijke informatie bevat voor de vice-president. De verschillende politieke spelers gaan tot het uiterste om dit dossier in handen te krijgen en dat levert een ongemeen spannende strijd op.
Sandford zou niet een van de best gelezen thrillerschrijvers ter wereld zijn als hij niet toegankelijk zou schrijven. Toch is de materie uit Dodenwake behoorlijk ingewikkeld. Je moet er als lezer je hoofd bijhouden, want voor je het weet glipt een lijntje uit je handen. Gelukkig herhaalt Sandford af en toe de verhaallijn, waardoor je weer makkelijker kan aanhaken. Om afwisseling in de politieke kuiperijen te brengen, last Sandford een aardige liefdesgeschiedenis in. Misschien is het voor de vrouwelijke lezer even slikken als ze merkt dat alle vrouwen in het boek op hun uiterlijk beoordeeld worden. Het lijkt erop dat tieten, kontjes en de prijskaartjes van kleding hoger aangeslagen worden dan meer intellectuele capaciteiten. Gelukkig voor diezelfde vrouwelijke lezer krijgt Madison Bowe toch een prominente plaats in het verhaalverloop, al is het naast Jake.
Waarschijnlijk onbedoeld bevestigt Dodenwake dat de politiek nog steeds een wereld van mannen en vriendjes is. Het boek geeft een interessante inkijk in die wereld en is voor de liefhebber van politieke thrillers een aanrader.