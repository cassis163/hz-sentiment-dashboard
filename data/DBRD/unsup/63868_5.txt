Op de cover staat vuurtoren Spelonk. Hij staat aan de oostkant van Bonaire waar het drama van de twee vermoordde broers zich heeft afgespeeld.

Geert-Jan Knoops (1960) is een briljant strafrechtadvocaat, hoogleraar en auteur. Als advocaat is hij onder andere bekend door de Puttense moordzaak.
Met het boek De laatste kamer van Geert-Jan Knoops, ontknoopt de auteur een bizarre situatie op Bonaire. In de hoedanigheid als advocaat mengt hij zich in een juridische strijd die als een van de grootste gerechtelijke dwalingen de geschiedenis in zal gaan.

In de nacht van vrijdag 15 op zaterdag 16 juli 2005, worden nabij vuurtoren Spelonk op Bonaire twee broers, Marcello en Lester Rojas, met schoten om het leven gebracht.
Rechercheurs van de politie op Bonaire bijten zich vast in de zaak die de Spelonk-zaak wordt genoemd. Eén sluwe dader heeft dit op zijn geweten. Om eventueel levenslange gevangenisstraf te ontlopen, wijst hij drie andere eilandbewoners vals als mededader aan. In eerste instantie ontkennen zij iets met de zaak te maken te hebben. De rechercheurs van politie wringen zich in allerlei bochten om toch achter de waarheid van de moorden te komen. Zij schuwen geen enkele methode om dat doel te bereiken. Dat blijkt wanneer de aangehouden personen worden onderworpen aan inferieure, derdegraads verhoren.

Het is vrijdag 13 februari 2006 als de zaak voor de rechtbank in Bonaire aanhangig wordt gemaakt. Er is slechts één rechter. Dat is (voor Nederlandse begrippen) wel weinig en ongebruikelijk voor zo’n gecompliceerde zaak. Na twee uur ondervragen van de vier verdachten door de rechter krijgt aanklager Ernst Wesselius de gelegenheid om zijn requisitoir te houden. Hij eist lange gevangenisstraffen, die door de rechter worden toegekend en opgelegd.
Op 6 juni 2006, wordt het ingestelde hoger beroep behandeld. De vonnissen vallen voor de één gunstiger uit dan voor de ander. Het blijven echter forse gevangenisstraffen.

Al snel wordt de veroordeling van twee van de mannen in twijfel getrokken. In 2012 wordt het Knoops Innocence Project ingeschakeld om onderzoek te doen naar deze zaak. Op meeslepende wijze beschrijft Knoops het lot van de twee mensen die onterecht vast zitten. Er volgt een lange periode van onderzoek wat moet leiden tot het indienen van een herzieningsverzoek bij het Gemeenschappelijk Hof van Justitie te Curaçao.