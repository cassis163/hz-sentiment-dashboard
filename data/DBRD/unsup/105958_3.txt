Rachel trouwt met David en verhuist naar Carnhallow. Het prachtige, oude huis ligt in Cornwall en de omgeving draagt de sporen van het rijke mijnverleden. Rachel neemt de zorg op voor Jamie, haar achtjarige stiefzoon. Wat een prachtig sprookje lijkt, pakt al snel anders uit wanneer Jamie voorspelt dat zijn stiefmoeder met kerst zal overlijden. Rachel gaat hierdoor graven in het verleden en bouwt haar eigen theorieën op rond de dood van Davids eerste vrouw Nina. Jamies geheimzinnige gedrag draagt bij aan het wantrouwen van Rachel en al snel vraagt ze zich af hoeveel waarheid er schuilt in zijn onheilspellende woorden.

Met ‘The Fire Child’ levert de Britse auteur en journalist Sean Thomas zijn tweede thriller af onder het pseudoniem SK Tremayne. Eerder verschenen er al boeken van zijn hand onder zijn eigen naam en onder de naam Tom Knox. Hij schreef vooral thrillers die verband hielden met godsdienst, maar slaat nu de weg in van de psychologische thriller.

Waar Tremayne in ‘The Ice Twins’ een afstandelijke en koele stijl nog wist te larderen met mededogen, drijft hij de kilte verder door in ‘The Fire Child’. De auteur maakt gebruik van het immense huis, de vergane glorie en de weids uitgestrekte omgeving. De spanning komt niet zozeer voort uit het verhaal, als wel uit de beschrijvingen van het gebied en de natuurelementen waaraan de omgeving bloot wordt gesteld.

Het verhaal begint ergens in de zomer en telt per hoofdstuk af naar Kerstmis. De sprongen zijn onregelmatig, maar dat stoort niet. Hoe dichter de mogelijke sterfdag van Rachel nadert, hoe kleiner de sprongen. Af en toe wordt er van perspectief gewisseld en komt naast Rachel ook David aan het woord. Het einde van het boek is verrassend, maar ook een beetje gekunsteld. SK Tremayne doet op het einde erg veel moeite om met een onverwacht slot op de proppen te komen. De wendingen komen te snel achter elkaar om geloofwaardig te zijn. Indien hij er spaarzamer mee om was gegaan, had het verhaal daar veel baat bij gehad.

Het boek vraagt geduld en komt traag op gang. Aan de basis daarvan ligt de uitgebreide en gedetailleerde weergave van Carnhallow in combinatie met de psychologie van Rachel. De lezer voelt aanvankelijk weinig affiniteit met de personages, maar de omgeving gaat langzaamaan wel leven. Pas wanneer Kerstmis nadert worden zowel Rachel als David boeiendere karakters. Jamie blijft wat oppervlakkig uitgewerkt en dat is jammer gezien. De auteur had meer kunnen doen rond zijn personage en laat daarmee toch een kans liggen.

In het boek zijn foto’s opgenomen uit het mijnverleden van Cornwall. De foto’s zijn echter erg donker. Het is interessant ze te bekijken, maar in wezen dragen ze weinig bij tot het verhaal zelf.

‘The Fire Child’ is een knappe stijloefening, de beschrijvingen jagen de lezer met momenten de stuipen op het lijf. Toch is het uit balans, er is onvoldoende evenwicht tussen de verhaallijn en de aandacht voor de omgeving. SK Tremayne evenaart hiermee ‘The Ice Twins’ dus niet, maar levert wel een mooie trip doorheen de desolate mijnlandschappen van Cornwall af.