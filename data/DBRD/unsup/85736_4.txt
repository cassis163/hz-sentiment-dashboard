Hij is dan wel met pensioen, toch zit de dynamische schrijver Hay van den Munckhof (1949) zeker niet stil. Na zijn debuutroman Alya, is Alya’s keuze nu het logische vervolgdeel en tevens sluitstuk van een tweeluik. De glasheldere samenvatting van het eerste deel zorgt ervoor dat het boek kan worden gelezen zonder voorkennis. Tevens keert de auteur tijdens het verloop van het verhaal wel eens terug (keurig gedaan!) naar zijn debuut.
Terug in de tijd, naar de negende eeuw om precies te zijn. Ze is de dochter van de islamitische hofmeester; Alya beschikt over een bijzonder talent om snel nieuwe talen te leren. Een gave en tegelijk een beproeving die haar toekomst overhoop gooit. Tijdens haar reis door Europa strandt Alya berooid in Rijnsburg aan de Noordzeekust, waar ze moet overleven als slavin. Nadat ze het leven van de Vikingkrijger Hamar heeft gered, wordt die man steeds belangrijker voor haar. Voortaan is ze een vrije vrouw; ze reist op een drakenschip naar Agder, een Noors vorstendom. Heel ver verwijderd van haar echte thuis. Betekent dit meteen ook het einde van haar kwellingen? Zeker niet, Alya gaat zelfs bittere keuzes moeten maken.
Twee vragen die branden op haar lippen, alsook op die van de geïntrigeerde lezer: gaat ze haar geboortestad Cordoba weerzien en zal ze worden herenigd met haar geliefde vader? Alya’s keuze is ook nu weer een historische avonturenroman die geschikt is voor een groot lezerspubliek. Een verhaal met een hoog Young Adult gehalte; het mag echter geen hinderpaal zijn, om zelfs als oudere en/of ervaren lezer niet te willen verdwijnen in Alya’s wereld van toen.

Het wordt een indrukwekkende reis, waarin de spanning een belangrijke rol speelt. Meeslepend ook, met een stevige geschiedenisles als kers op de taart. In een intussen gekende toegankelijke en filmische no-nonsense taal, zet Hay van den Munckhof een historisch avonturenverhaal neer. Hij gebruikt geen hoogdravende woorden of zinnen. Wel zet hij een tekst neer die iedereen probleemloos begrijpt. Als een volwaardig hoofdpersonage van het tweeluik zie je Alya werkelijk ‘groeien’, zowel in de figuurlijke als in de letterlijke betekenis. De lezer komt tot het besef hoe enorm groot de afstanden leken binnen Europa; hoe levensgevaarlijk het was om te reizen toen. De barbaarse cultuur van de Vikingen smelt samen met een meer ontwikkelde beschaving, meegedragen door Alya.

Voorin het boek vind je een bijzonder handig overzicht van de personages, alsook een lijst met aardrijkskundige benamingen uit de jaren 800. Geen overbodige luxe, wat duidelijk wordt tijdens het lezen. In een kort - maar daarom niet minder interessant of pakkend - dankwoord draagt de auteur het boek op aan Jo. Wie Jo is, dat lees je in Alya’s keuze. Een spannend en knap orgelpunt ligt op je te wachten. Een geslaagde en gesmaakte mix van een stukje geschiedenis en fictie.