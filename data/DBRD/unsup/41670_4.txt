Dankzij de leesclub rondom het boek ‘De Val van Annika S.’ kreeg ik de kans om in het verhaal van mijn naamgenote te duiken. Het gegeven blijkt waargebeurd en was voor de auteurs Van der Zijl en Simons een directe aanleiding voor het schrijven van dit verhaal.

Na het mysterieuze proloog sta je direct met beide benen in het verhaal. Wo ist Annika Schaeffer? De succesvolle Duitse politica Annika is zojuist op de vlucht geslagen nadat uit is gekomen dat ze heeft gelogen over haar verleden. De zogenaamde opgeleide juriste die het dankzij haar diploma’s en hard werken schopt van mijnwerkersdochter tot vicevoorzitter dan een ambitieuze sociaal-liberale partij. Door haar succes ontmoet ze Walter von Schönenberg, een bekende wetenschapper uit een rijke en welgestelde familie met een hoge reputatie. Ja, die Annika S. had het goed voor elkaar met haar roem en rijkdom. In feite heeft ze haar opleiding nooit afgemaakt en had ze geen juridische achtergrond. Door een reeks toevalligheden klimt ze toch de ladder op, achtervolgd door haar verleden. Van bijna niets naar roem en rijkdom.

Maar haar val is diep. Haar bedrog komt uit en er staat veel op het spel. In één klap raakt ze alles kwijt. De Van Schönenbergs verbreken ieder (financieel) contact en haar politieke carrière is voorbij. Ze wordt publiekelijk aan de schandpaal genageld en slaat dus op de vlucht naar Nederland. Om precies te zijn: naar vakantiepark De Duindistel in Bergen aan Zee. Daar maken we kennis met Martin, de politieman, en Anna, de oude vrouw met een traumatisch oorlogsverleden.

Vanuit de verschillende personages komen diverse verhaallijnen bij elkaar. Anna en haar familie komen aan bod in zowel het heden als het verleden (omstreeks WOII). Van Martin komen we te weten dat ook hij een val heeft meegemaakt: van gerespecteerde rechercheur naar kantoorslaafje. Problemen in de privésfeer brachten hem op deze lagere positie. Annika, ondertussen, probeert op haar manier te overleven in haar nieuwe leven. Ze verdient een karig loontje met het schoonmaken van vakantiebungalows en ze zorgt, ondanks haar afkeer van honden, voor de zieke Sam. Door haar nieuwsgierigheid en ondernemingen rond het De Duindistel, ruikt ze onraad bij de woning van Anna. In een sneltreinvaart neemt het verhaal een spannende wending, waarin de hoofdpersonages bij elkaar komen. Het oprollen van een drugsbende en de onthulling van een donker geheim van Annika S. vormen het spannende slot van deze boeiende roman.

Het boek kenmerkt zich door een vlotte schrijfstijl. Dankzij het lezen vanuit verschillende perspectieven, maak je snel kennis met de diverse kanten van het verhaal. Door de mysterieuze proloog bleef de spanning voor mij tot aan het einde voelbaar, omdat je hoopt dat er nog ‘iets’ komt. Het laatste deel van het boek las voor mij dan ook als een trein. Kortom: een vlot en spannend verhaal waarin veel gebeurt en tot het einde boeiend blijft.