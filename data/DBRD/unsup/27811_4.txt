Vijf dagen besproken in drieëntwintig hoofdstukken...

De eerste woorden in het boek trokken me bij mijn haren in het verhaal;
'Rachel rende. Ze rende voor haar leven. De lucht brandde in haar borst, haar voeten zwoegden over het asfalt. Alles om haar heen – winkels en voorbijgangers, straatlantaarns en hekken – liep in elkaar over, een waas van vorm en kleur.'
Ik was meteen bij de les!

'Ongewis' is een prachtig vervolg op 'Doorgeslagen'. De auteur heeft voor in het boek wat meer aandacht gegeven aan de hoofdpersonages, waardoor ze goed in beeld komen. Ook indien je het eerste deel niet gelezen hebt, kun je nu alles goed volgen. Alhoewel... Rachel Bailey is een persoon met gebruiksaanwijzing om het maar heel voorzichtig uit de drukken. Janet Scott is haar vriendin en probeert haar waar mogelijk de hand boven het hoofd te houden.

In dit boek wordt verteld wat Scott & Bailey in zes dagen tegenkomen; zowel in hun beroep als in hun privé-leven komen ze onder zware druk te staan. Niets om jaloers op te zijn, vind ik.
Dit is geen actie-thriller terwijl de spanning toch overal aanwezig is, op alle fronten. De auteur weet je te binden aan het verhaal doordat het geloofwaardig is, zowel de personages als de ontwikkelingen kloppen. Dit alles is in een mooie stijl neergezet. Vrij korte zinnen zonder moeilijke woorden en alles wordt uitgelegd, geen losse eindjes. Het leest als een sneltrein.

De redenen van de dader worden nog eens extra benadrukt in de speciale epiloog. Dit is iets wat helaas geen fictie is; het komt vaker voor in een tijd van economische crisis.
Ik heb het boek graag gelezen en las het in één dag uit.