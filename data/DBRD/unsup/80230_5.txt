Ik keek er al meer dan een maand naar uit om dit boek eindelijk te lezen. De eerste twee boeken waren zo ongelooflijk tof en ik kon niet wachten om te lezen hoe het af zou lopen. En ik werd op geen enkel moment in het verhaal teleurgesteld. Dit was alles waar ik op hoopte en nog veel veel meer dan dat!

Net als bij de andere twee boeken is er een proloog waar al wat informatie wordt vrijgegeven. Gaandeweg het boek kom je erachter wat er precies gebeurd is. Hierdoor grijpt het boek me meteen vast en blijven mijn ogen over de letters schieten. Ook de visioenen, de mini inkijkjes in de toekomst, bereiken dit effect en het werkt heel verslavend.

Dit derde deel is heel actiegericht. Er gebeurt ongelooflijk veel, maar Showalter heeft het talent om gevechtsscenes heel goed te schrijven. Ze zijn navolgbaar, snel en geven echt het gevoel alsof je er middenin staat. Haar schrijfstijl is sowieso erg vlot in dit boek, wellicht doordat Ali een heel fijn, herkenbaar en sympathiek karakter is met een hele prettige manier van praten, denken en vertellen.

Dit laatste boek was een waardige conclusie voor de serie (jaja, ik weet het, er is nog een vierde boek, maar toch), de losse eindjes worden mooi vastgeknoopt en op precies het juiste moment stopt het verhaal. Ik ben dan ook heel nieuwsgierig wat er in het vierde deel gaat gebeuren. Ik ga het ongetwijfeld binnenkort ontdekken!