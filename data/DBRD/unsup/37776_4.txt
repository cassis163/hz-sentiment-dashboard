Laat ik beginnen met de vormgeving van dit kook-handboek: wat een fijne frisse uitstraling! Heel aansprekend en vrolijk!
En dan de binnenkant: dit handboek (want het is meer dan een kookboek) staat boordevol lekkere recepten voor kinderen van “buik tot baby” en van “1 jaar tot lekkerbek”. En niet alleen kinderen kunnen smullen van al het lekkers, de ouders kunnen lekker meedoen. Het boek is lekker persoonlijk, doordat de auteur haar eigen ervaringen deelt en er ook foto’s van haar eigen gezin in het boek staan.

Er staan zoveel verschillende recepten in dat er altijd wel iets tussen zit naar jouw gading en/of die van je kleine. En door de mooie foto’s loopt het water je al meteen in de mond!
Er staan recepten in voor ontbijt, lunch, tussendoortjes, avondeten, toetjes en lekkere drankjes. Alles zo gezond mogelijk en zoveel mogelijk onbewerkt. Maar ruimte voor minder gezonde lekkernijen is er ook.

Naast recepten staat er ook een hoop praktische informatie en veel fijne tips in over eten maken voor/met je kleine en over voeding; van wat je baby tot 1 jaar mag eten tot moestuinieren met je kind. Je vindt het allemaal in Mag ik nog een hapje?

Mag ik nog een hapje? is een informeel, zeer toegankelijk en aantrekkelijk handboek voor jonge ouders. Ik zie er veel lekkers in staan om uit te proberen, nu is nog de vraag of mijn oudste het daarmee eens is ;-)(hopeloze eter)