Cover
Op de cover zie je een afbeelding van een huis, dat overeenkomt met het beeld dat ik had van het huis uit het verhaal. De rest van de cover is wit. Het is mooi in zijn eenvoud en ik geef de cover een 7.

Het verhaal
Renke heeft een moeilijke jeugd gehad, zonder echte vrienden. Maar ook in het vinden van de liefde valt het hem niet mee. Na jarenlange zoektocht naar een meisje dat hem niet zal afwijzen of onbereikbaar zal blijken zijn, ontmoet hij op 24-jarige leeftijd Virginie en zij spreken met elkaar af.
Virginie noemt zich zijn tovenares en wil hem door de hel die men het leven noemt leiden. Ze zegt dat ze het leven zelf is. Virginie zegt alles in het werk te zetten om Renke te behagen. Hij besluit bij haar te blijven en geeft haar de leiding vanaf dat moment. Hij ziet haar als hoedster, als raadgeefster. Het is echter de vraag of zij ook is wie ze zegt te zijn.

Conclusie
Het is een verhaal dat vlot leest. Psychologische omschrijvingen van de personages zijn erg sterk, dit is een sterk pluspunt van het boek. Het karakter van Renke is zeer sterk beschreven: je leert hem en zijn leven in alle facetten kennen. Virginie blijft daarentegen mysterieuzer, wat het verhaal ten goede komt. De omgeving is beeldend beschreven. Er is een verdrietige, eenzame ondertoon in het boek. Angst. Virginie is een intrigerend persoon. Is zij echt of niet? Wat wil zij met Renke? Wat voor spel speelt ze, je vraagt je dit steeds af. Is ze wel of niet echt? Is ze een soort manifestatie van Renke’s brein om met zijn leven om te gaan? Feit is echter dat de aanwezigheid van Virginie allemaal herinneringen bij Renke naar boven brengt. Hij heeft een eenzaam en verdrietig leven gehad tot het moment dat hij haar ontmoet. Hij heeft nooit de moed gehad om te vechten en geeft ook nu de regie uit handen.

“Landing” is een surrealistisch verhaal. Het zet je aan het denken over de verschillende zaken die in het verhaal aan bod komen en je krijgt niet op alle vragen een direct antwoord, maar dit is juist surrealisme: het is niet de bedoeling dat je overal antwoord op krijgt. Beschouw het als een geschreven surrealistisch schilderij en interpreteer het verhaal op de manier waarop je zelf wilt.

Jeanine Feunekes-Both - Recensente De Perfecte Buren.