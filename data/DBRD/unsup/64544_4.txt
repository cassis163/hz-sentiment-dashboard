Titel: Wraak
Auteur: Rob Oostveen
Uitgeverij: RobooBooks
315 pagina’s

Rob Oostveen (1948) is van huis uit bedrijfskundige en ondernemer. Hij is bekend als de bedenker van onder andere Smulweb. Na jaren van veel werken heeft hij nu tijd gevonden om zijn lang gekoesterde wens in vervulling te lesten gaan. Eerder schreef hij ‘Horen, zien en zwijgen’ en ‘de Vreemdgangers’

Wat een auto-ongeluk wel niet voor gevolgen kan hebben! Danny voelt zich bedrogen en blijft met een 'cadeautje' van haar overspelige vriend alleen achter. Als ruim 20 jaar later deze ex-vriend weer in beeld komt, op een uitdagende manier, dan overheerst er bij Danny nog maar één gedachte: Wraak! Die neemt ze, en hoe!

Op de cover staat een boom, waar duidelijk aan te zien is dat er iets tegen aangereden is. Vol nieuwsgierigheid begin ik met het lezen van dit boek en ben ik benieuwd of de schrijver me voor de tweede keer (had inmiddels ‘de Vreemdgangers’ van hem gelezen) kan verrassen met een goed verhaal.

Het verhaal begint met wat er zo’n 22 jaar geleden is gebeurd in het leven van Danny. Haar toenmalige vriend Ton zorgt ervoor dat Danny met een geheim moet rondlopen waar ze zelf niet eens de schuldige van is.
Danny leidt na 22 jaar een vrijwel sober en eentonig bestaan samen met haar zoon Gijs. Haar verleden heeft ze weggestopt totdat er op een dag een bericht in de krant haar aandacht opwekt. Vanaf dat moment wordt de deksel van de put open getrokken en haalt Danny alles uit de kast om haar opgekropte haat om te zetten in wraak.

In een sneltreinvaart lees ik de ene bladzijde na de andere. Het verhaal loopt vloeiend en de schrijfstijl is prettig. Danny is een sterke persoonlijkheid en je voelt de haat in haar groeien. Zonder ook nog maar één stapje terug te doen is dit boek een opeenvolging van wraakacties die je meeslepen in het gevoel van Danny. Je gaat je afvragen waar dit uiteindelijk toe leidt en hierdoor is dit boek een echte pageturner. Het plot is niet helemaal verrassend maar klopt gewoon en is tot op elk detail goed uitgewerkt. 'Haar wraak zal zoet zijn'.

Rob Oostveen heeft met het boek ‘Wraak’ een sterk verhaal neer gezet dat voor menig Thrillerlezer een sterke aanrader is.

Plot : 3,5
Schrijfstijl : 4
Originaliteit : 4
Psychologie : 4
Leesplezier : 4,5
Spanning : 3,5

Ik geef ‘Wraak’ 4 sterren!