Weer zo'n uitstekende thriller van Nele Neuhaus. Het onderwerp is schrijnend: kindermisbruik. De gevallen waar Bodestein en Kirchhoff mee te maken zijn, zijn misselijkmakend: er wordt een lijk gevonden van een jong meisje dat ondervoed en mishandeld is. Na haar dood is zij in de rivier gegooid. Tergend langzaam wordt duidelijk wat er aan de hand is en wie hiervoor verantwoordelijk is.

Opnieuw moeten de beide rechercheurs Oliver Bodenstein en Pia Kirchhoff alles op alles zetten om erachter te komen wat de achtergrond is van deze moord. De karakters worden door de serie heen steeds verder uitgediept. De misdrijven die worden opgelost zijn complex en worden met grote nauwgezetheid beschreven vanuit verschillende perspectieven. Dat maakt het verhaal nog interessanter en spannender. Ook de priv√©problematiek van de 2 hoofdpersonen wordt goed gedoseerd toegevoegd.
Toch vond ik dit boek iets minder aansprekend - hoewel het thema dat zeker wel is - dan het vorige boek dat ik van Neuhaus las (Diepe wonden). Ik vond nu de uitwerking iets oppervlakkiger en de oplossingen voor ontwikkelingen in het boek iets gemakkelijker gevonden dan in eerdere boeken.
Dat laat niet onverlet dat dit een uitstekende thriller is, die je als lezer raakt en waarvan je hoopt dat de daders net zo zullen lijden als hun slachtoffers.