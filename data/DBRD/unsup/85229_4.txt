De mysterieuze Maria arriveert op een novemberavond, samen met haar hond, in het Engelse dorpje Winsford. Maria is op zoek naar innerlijke rust en denkt dat te vinden in een afgelegen cottage op deze koude en gure plek in Engeland….

Hakan Nesser beschrijft de eenzaamheid van Maria en vertelt over haar verleden. Ook wordt het beangstigende desolate landschap zeer gedetailleerd beschreven, zodat je jezelf waant in het typische landschap van zuidwest Engeland.
Als lezer komen we erachter dat Maria een aantal geheimen uit het verleden met zich meedraagt. Wat is er 30 jaren geleden in Marokko gebeurd? Welke rol spelen haar man Martin en Miedzyzdroje in het verhaal?
Duidelijk is wel dat het allemaal geen zuivere koffie is en dat ze zich verstopt het Engelse plaatsje Winsford. Ze wil niet gevonden worden, terwijl ze tegelijkertijd op zoek is naar zichzelf…

Het boek heeft een niet al te hoog tempo en is ook niet heel erg spannend. Wel weet de auteur de lezer op een aparte manier te boeien. Dit doet hij onder meer door zijn prachtige beschrijvingen van psychologische personages.

"De levenden en de doden in Winsford" is een zeer boeiend boek, een boek dat bij tijd en wijle beangstigend en mysterieus is. Een boek dat een grote indruk op mij heeft gemaakt!