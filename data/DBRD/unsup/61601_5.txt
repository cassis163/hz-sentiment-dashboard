Ciao Sicilia is een zogenaamde Ik Vertrek thriller van de Nederlandse thrillerauteur Marelle Boersma. Eerder verscheen in deze (hopelijk lange) reeks de thriller Chateau de Provence.

Het verhaal in dit nieuwe boek gaat voornamelijk over de jonge Nederlandse vrouw Anne. Zij heeft een problematische relatie met de agressieve Benny, een man die zich veelvuldig met misdrijven bezighoudt. Droeg hij haar eerst op handen tegenwoordig mishandelt hij haar met regelmaat. Ondanks zijn gedrag naar haar blijft ze toch nog een lange tijd bij hem. Maar uiteindelijk neemt ze dan toch het besluit om voor altijd bij hem weg te gaan. Omdat ze vreest voor haar leven schakelt ze hulp in, zodat ze voor Benny voor eens en altijd onvindbaar zal zijn. Ze laat haar oude leventje achter zich om een heel nieuw leven te starten in Sicilië.

Marelle Boersma heeft een aangename schrijfstijl, Ciao Sicilia leest dan ook makkelijk en vlot weg. Ze gebruikt heldere taal, vermijdt moeilijke woorden en beschrijft de personages en de omgeving op een levendige wijze. Vooral het eerste deel leest als een luchtige roman en naarmate het verhaal spannender wordt transformeert het verhaal steeds meer tot een geloofwaardige misdaadthriller. Hier en daar bevat het verhaal een vleugje romantiek, wat een aangename en welkome afwisseling is. Zo zit je nagelbijtend in een spannend gedeelte en zo laat Marelle je als lezer weer even op adem komen en mee zwijmelen met de hoofdpersonages. Ze neemt je mee naar het mooie eiland Sicilië en je kunt de chocolade uit Modica bijna proeven.

De meeste hoofdstukken kijkt de lezer mee over de schouder van Anne, maar er is ook ruimte gelaten voor hoofdstukken waarin je mee mag kijken in de belevingswereld van een aantal andere personages. Zo krijgen de belangrijkste personages meer diepgang en begrijp je ook sneller hun beweegredenen. Het boek leest weliswaar als een luchtig verhaal, maar eigenlijk doet die omschrijving het boek veel te veel te kort. Er gebeurt behoorlijk wat in het verhaal en er worden tussen de regels door vrij veel serieuze onderwerpen aangesneden, zonder dat dit afleidt van het geheel. Nadat het boek uit is blijven de personages nog een vrij lange tijd hangen. Vooral Gigi, Arturo en Daan zijn personages om te koesteren. Eigenlijk moet je veel te snel afscheid nemen van Anne en de inwoners van Modica, best jammer! Nu maar wachten op een volgend Ik Vertrek verhaal, er zit niets anders op.