In dit achtste boek uit de ‘Dummie de Mummie’-serie sturen Dummie en Goos een broccoli-pizza in voor een pizzawedstrijd, als verrassing voor Klaas' verjaardag. Dit originele Nederlandse pizzarecept wint, maar de prijs die eraan vastzit vindt Klaas niet zo leuk: een reis naar Rome. Uiteindelijk weet de organisator van de wedstrijd, de eigenaar van een grote restaurantketen, Klaas te overtuigen (ze hoeven niet met het vliegtuig en ze kunnen kamperen op een camping buiten Rome) en gaan ze toch.
Eenmaal in Rome vindt Klaas het wel leuk en ze gaan van alles bekijken. Er zijn ook dingen uit Egypte te bewonderen, in dit geval de obelisken... Dummie herinnert zich weer meer van zijn leven, onder andere dat hij zijn moeder een grote groene smaragd als cadeau had gegeven. Via Herman, hun buurman op de camping, komt hij erachter dat deze smaragd misschien wel in Rome beland zou kunnen zijn! Daarop volgt een hectische zoektocht naar de smaragd, samen met Herman en de zoon van de restauranteigenaar.
Dummie begint duidelijk gewend te raken aan het leven als mummie in de moderne tijd. Alleen voor Goos en Klaas is het iets minder handig, omdat zij veel moeten liegen om Dummies geheim te bewaren. Zou het niet handiger zijn om gewoon te zeggen dat hij een mummie is in plaats van een verbrande jongen uit Egypte...? Dummie vindt van wel, maar Goos en zijn vader zijn heel bang voor wat er dan zou gebeuren, dus ze proberen het nog steeds geheim te houden. Dummie heeft hier toch moeite mee en is dan ook niet meer altijd even vrolijk en actief. Omdat ze wel op vakantie zijn, proberen zowel de familie van de restauranteigenaar als hun buurman op de camping, Dummie op te vrolijken. En omdat ze weten dat Dummie van oude Egyptische dingen houdt, proberen ze hem juist daarmee op te vrolijken...
Ook dit ‘Dummie de Mummie’-boek staat weer vol grappige situaties, maar er zit een serieuzere ondertoon in doordat Dummies geheim bewaard moet blijven. Dat speelt in dit boek toch een net iets grotere rol dan in de vorige boeken, ook omdat Klaas en Goos nu moeten gaan kiezen aan wie ze het wel en niet kunnen vertellen.
Wat opvalt aan het verhaal, is dat niet meer alles wat met Dummie te maken heeft "magisch" is. Want een levende mummie is wel "magisch", de rest hoeft dat dus niet per se te zijn. Dummie vindt bijvoorbeeld niet zomaar meer allerlei dingen uit zijn verleden - want waarom zouden allerlei dingen die Dummie tijdens zijn leven kende, nog te vinden zijn in de huidige tijd?
Er lijken in dit boek iets minder tekeningen te staan dan in de vorige boeken, maar wel meer grote tekeningen waarop bijvoorbeeld gebouwen van Rome te zien zijn. Elly Hees heeft ook voor dit boek tekeningen gemaakt die goed bij het verhaal passen. Meestal laten de tekeningen een belangrijke scene zien en als er een tekening beschreven wordt in de tekst, is die ook te zien op de afbeeldingen in het boek.
Egyptische woorden zijn, net als in de rest van de serie, in een ander lettertype gedrukt. Het is nu een jaar geleden dat Dummie bij Goos en zijn vader in huis terechtkwam en ondertussen kan hij best goed Nederlands (alleen blijft de uitspraak moeilijk en gebruikt hij nog Egyptische vloekwoorden). De manier waarop Dummie praat is wel consistent en leest niet vervelend. Wel is het jammer dat er zoveel typefouten in dit boek staan (in totaal zes), maar deze worden hopelijk in de nieuwe uitgave verbeterd.
Net als in de andere boeken van de serie worden de dialogen goed afgewisseld met beschrijvingen. Omdat ze natuurlijk Rome gaan bekijken, worden allerlei bezienswaardigheden beschreven, maar er wordt nooit te veel in detail gegaan. Hierdoor is het ook een prettige tekst om voor te lezen. Als je ooit in Rome bent geweest, zijn alle locaties herkenbaar, zelfs de catacomben!
Nu de "Dummie de Mummie"-serie wat langer begint te worden, zijn de boeken eigenlijk niet meer in willekeurige volgorde te lezen. Dan denk je namelijk "Waar komen deze personages ineens vandaan?". Het is wel een boek om vaker te lezen, maar alleen als je de rest van de serie ook leest. Het is dus een leuk boek voor ‘Dummie de Mummie’-fans, maar als je deze serie nog niet kent, is het beter om in het eerste boek te beginnen!