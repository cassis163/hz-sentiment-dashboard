MIJN MENING OVER DE UITSTRALING VAN HET BOEK:

Wederom een prachtige cover zoals we dit van haar andere boeken gewend zijn. Pure nostalgie.

MIJN MENING OVER DE INHOUD:

Eindelijk de lang verwachtte opvolger van de zeer geprezen roman: Tussen zussen waarin deze keer Renate de oudste zus de hoofdrol heeft en de drie andere zussen haar via de TussenZussen-app en zussenbijeenkomsten bijstaan in een moeilijke periode waarin ze voor keuzes, beslissingen, veranderingen, ontdekkingen en haar hart volgen komt te staan. Lief en leed van alle zussen wordt gedeeld met humor, een lach en traan, gekibbel, begrip, tips en relativeringsvermogen.

Vanaf het begin zit ik in het verhaal dat thuis begint en verder leidt naar Roosje een huisje op een tuinpark waar ze tijdelijk is ingetrokken. Van daaruit reis ik mee naar Wales waar Renate van alles meemaakt en haar ogen en hart opengaan. De schitterende natuur en spirituele verhalen die ze ook kent van het hospice waar ze werkt worden prachtig beschreven. Is er meer tussen hemel en aarde dan dat we denken?

Zoals ook in haar andere boeken weet de auteur met haar gevoelige en fijne psychologische schrijfstijl de vinger te leggen op kwetsbaarheden en problemen zoals wij deze allemaal kennen, ze uit te diepen door Renate na te laten denken over haar leven nu en als kind. Kweekt ze begrip voor een aantal situaties.

Een meeslepende roman die ook zeker gemakkelijk te lezen is zonder dat je Tussen zussen hebt gelezen. Voor mij persoonlijk had de beschrijving van de natuur iets minder mogen zijn, omdat dit m.i. weinig met het echte verhaal te maken heeft en daar gevoelsmatig ook weinig aan toevoegt.
Met genoegen gelezen.