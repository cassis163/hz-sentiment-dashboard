Een echte pageturner. Je kunt absoluut niet stoppen met lezen. Na de Grote Overstromingen wonen de Natten en de Drogen in verschillende gebieden. De Drogen zijn welgesteld en hebben de touwtjes in handen. De Natten zijn bijna de slaven van de Drogen te noemen. In oude kleding, alles op de bon, nauwelijks hun hoofd boven water kunnen houden. Hun huizen zijn oud, verrot, vervallen, beschimmeld. Daarentegen wonen de Drogen in mooie droge huizen, rijkdom straalt ervan af.

Nina is de dochter van de gouverneur, haar zus is verdronken tijdens de laatste Overstroming. Daarom moet Nina nu naar een andere school, in het Natte gebied. Een school waar meer Drogen op terecht gekomen zijn maar waar ook Natten de lessen volgen. Max is één van hen. Het lot treft dat zij tijdens bepaalde lessen naast elkaar zitten. Er is, ondanks de enorme tegenstelling, al snel een bepaalde aantrekkingskracht. Al willen ze dat beide niet toegeven. Er is één leraar die de grens tussen Droog en Nat niet zo nauw neemt en de leerlingen graag de echte geschiedenis wil laten lezen. Van Kralingen zorgt er ook voor dat Max en Nina samen aan een opdracht moeten werken. Nina doet haar best Max niet te laten weten wie ze echt is, bang dat hij dan niets meer van haar moet hebben. Max is zijn stuntelige zelf, met een klein hartje, zo blijkt al gauw.

Wanneer Nina spullen terug gaat brengen naar Max komt ze Liam tegen op de gang. Liam is van school gestuurd, hij staat bekend als de terroristische broer van Max. Max laat haar kennismaken met Bob Dylan. De zanger uit de zestiger jaren uit de twintigste eeuw. Het is voor een Natte niet toegestaan zonder reden in de Gewesten van de Drogen te komen. Nina wil echter Max ook haar woonst laten zien, en hem vertellen over Isa, haar zus. Max wordt binnengesmokkeld door Erik, de chauffeur van haar vader, een Natte met een baan in het Droge Gewest.

Op school wordt Max in elkaar getrapt door enkele leerlingen. Om Nina te sparen neemt hij de schuld op zich en wordt dan ook van school gestuurd. De Nationale Alliantie tegen Terreur en Onderdrukking (NAtTO) bedenkt dat Nina moet worden ontvoerd om zo haar vader te dwingen tot onderhandelen. Max wordt door Liam overgehaald Nina te laten overkomen. Vanaf dat moment kun je het boek echt niet meer wegleggen.

Het verhaal wordt afwisselend door Max en Nina verteld. Deze afwisseling stoort niet, het maakt het verhaal juist nog levendiger. Het ontluikende liefdesverhaal van twee tieners uit compleet verschillende achtergronden tegen het verhaal van een oorlog in een dystopische wereld.