Washington DC, Drama City. Zo zet George Pelecanos zijn thuisstad neer, en zo leest Drama stad ook: als een langgerekt drama, eerder dan als thriller. De twee hoofdpersonen worden geconfronteerd met hun verleden, dat in de zwarte buitenwijken moeilijk af te schudden is. Eerst is er Lorenzo Brown, na zijn verblijf in de gevangenis wegens drugshandel, terug op het goede pad. Hij heeft een baantje gevonden bij de hondenpolitie, maar de cultuur van geweld die alom aanwezig is, brengt hem aan het wankelen. Daarnaast is er zijn reclasseringsambtenaar Rachel Lopez, verslaafd aan one-night-stands en drank. Ook zij probeert zich los te vechten uit haar eigen miserabele leven. Intussen zwaaien nog steeds de drugsbaronnen de plak over de getto's, geholpen door een bende jonge boefjes. Die beelden zijn we al gewoon van Pelecanos: de perverse greep van het geweld op het leven van alledag. Nieuw is het drama, het schokkende besef dat er soms geen beterschap mogelijk is. Of toch wel? Misschien is Pelecanos inderdaad stilaan wat positiever aan het worden, maar hij komt dan ook van ver.