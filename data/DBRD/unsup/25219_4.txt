Gabriela McKenzie is een alleenstaande moeder die werkt als een kantoormanager bij Prescott Invesments. Charles Prescott, de eigenaar van het bedrijf, zou zijn verdwenen en al het geld en bezittingen van het bedrijf meegenomen hebben, eveneens als ‘De Oktoberlijst’. Gabriela’s dochter, Sarah, is ontvoerd. Als ze haar dochter ooit nog terug wil zien, zal ze in ruil 500000 dollar en ‘de oktoberlijst’ moeten geven. Dit zonder politie te waarschuwen.

Dit boek begint met hoofdstuk 36. Jawel, het laatste hoofdstuk. Zelfs de paginanummering begint van achter naar voor en zelfs de inhoudstafel bevindt zich vanachter.
Bij aanvang van elk hoofdstuk is er een foto, hieraan kan je een beetje zien over wat er in het hoofdstuk staat te gebeuren.
Het lijkt een beetje vreemd om in omgekeerde volgorde een boek te lezen maar ik vond het net eens iets anders. Ook spannend, want er zijn dingen gebeurd maar nu weet je net niet wat er aan voorafging.
Ik heb heel veel het ‘Aha, zo zit dat dus’ moment gehad. Ik vond het eens verrassend om helemaal geen idee te hebben wat er gaat gebeuren. Hierdoor had ik het boek ook zeer snel uit.

Verbazingwekkend vond ik dit een geweldig boek. Ik wil er nog wel meer over vertellen maar ik denk dat er dan spoilers gaan komen en dat zou, voor dit boek, zeker en vast een minpunt zijn.
Een aanrader voor iemand die wel eens iets anders wil lezen.