Een ware thriller, die je niet weg wilt leggen. In eerste aanleg doet het denken aan Dan Brown, met zijn Da Vinci code, of het Bernini mysterie, maar dan in een hedendaagse setting, duidelijk Europees ook. Er is blijkbaar (of schijnbaar, want ik kan het waarheidsgehalte niet echt beoordelen) veel onderzoek gedaan, naar zowel kerkelijke zaken alsook misdaad en antiquariaat.
Ik mag geen spoilers achterlaten, maar dat wil ik ook helemaal niet, want het is een boek dat je echt moet lezen, als je van dit genre houdt. Het begint al gelijk met een moord. Om een of andere reden associeerde ik de moordenaar gelijk met een man, maar later neemt de politie aan, dat het om een vrouw gaat. Dat is dus al gelijk ‘het verkeerde been’.
Het boek zet een goede sfeer neer, het lijkt allemaal heel realistisch hoe het beschreven is, en er wordt dus veel spanning opgebouwd. Maar verder komt ook het normale leven aan de orde, de hoofdrolspeler moet ook af en toe gewoon douchen of naar het toilet. Alleen, in het dagelijks leven gaat dat doorgaans zonder dat er gelijk mensen je appartement betreden.
Op en top spannend, wie blijven er leven, wie niet? Wie kan je vertrouwen, wie niet? Leuk dat ook Nederlandse plaatsen zo’n prominente rol innemen, maar ook andere plaatsen op de wereld komen aan bod en het blijft ook niet beperkt tot Europa.
Kortom, een aanrader, en dan laat ik zelfs nog even in het midden waar het ECHT over gaat. Gewoon lezen!