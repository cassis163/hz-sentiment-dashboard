De stenen engel is deel 4 van de Amsterdam-serie
In het broeierige Amsterdam, aan het eind van de zomer, wordt er op de begraafplaats Zorgvlied een dode man gevonden. Op zijn schouder staan de woorden ‘Slaap kindje slaap’ getatoeëerd. Diezelfde avond, wordt er op dezelfde begraafplaats, vastgebonden aan een stenen engel, de nog levende Annie Schrijver gevonden.
Brigadier Pieter Vos wordt samen met zijn partner op de zaak gezet. De aanwijzingen duiden op een eerdere zaak van Vos. Zijn de zaken aan elkaar gerelateerd? Hebben ze toentertijd de verkeerde dader opgepakt? In hun onderzoek worden zij regelmatig op het verkeerde been gezet. Daarbij ondervinden zij hinder van hun leidinggevende die de touwtjes strak aantrekt.
Elke keer als het team denkt een stuk van de puzzel te hebben ontrafeld, komt er een ander, meer complex vraagstuk boven.

De Stenen Engel is een intelligente thriller en een echte pageturner. Het plot zit goed in elkaar. Ondanks bepaalde vermoedens word je als lezer toch op het verkeerde been gezet.
De personages maken een echte ontwikkeling door in het verhaal. Doordat niemand enkel goed of slecht is en de auteur van eenieder de sterke en de zwakke kanten benadrukt komen zij realistisch over.
Hewson heeft de stad Amsterdam echt heel goed beschreven. Ik heb er jaren gewoond en zie gewoon voor me waar de dingen gebeuren. Echt geweldig. Naast zijn beschrijving van de stad, weet hij ook de sfeer van Amsterdam perfect weer te geven.
De korte hoofdstukken, samen met de toegankelijk schrijfstijl en het spannende verhaal, maken het lezen van dit boek erg makkelijk. Alhoewel het een vierde deel van een serie is, vond ik dit boek uitstekend om an sich te lezen. De andere delen heb ik niet gelezen, maar ik had niet het gevoel iets te hebben gemist. Wel ben ik nu enorm nieuwsgierig naar de eerdere delen en die ga ik dan ook zeker lezen.