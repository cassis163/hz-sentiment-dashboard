Boek open. Zoef, het eerste hoofdstuk in. Het eerste wat ik deed na het 1,5 pagina tellende hoofdstuk was: Thom eens googlen. Z'n columns kende ik niet en ik wist dus ook niet of er een foto van hem bij stond. Noch op de achterkant van het boek, noch op de laatste pagina's waar je nog wel eens iets leest over de auteur, stond een afbeelding van Thom. Maar om de een of andere reden wilde ik maar wat graag weten of hij binnen mijn geschetste plaatje paste. Toen ik in Google afbeelding zocht naar Thom Arisman, kwam ik euh, opvallende afbeeldingen tegen. Uiteindelijk kwam ik op z'n blog uit. En las daar als eerste dat Sex en the Single deel 1 was van een triologie. Vandaar die grote 1 op z'n euh, blokfluit.

Uiteindelijk geen Thom Arisman op foto gevonden. Althans, waar z'n hoofd op staat. Interviews met Thom? Zonder foto. Z'n columns verneem ik uit betrouwbare bron; zonder foto. Is het wel een man dan? Was de eerste vraag die in mij op kwam. En ik was niet de enige. De mevrouw in hoofdstuk 75 vindt dat ook. Man met pornonagels.

Maar goed. Ik moest nog beginnen aan het boek. Ik sloeg het open. Hoofdstuk 0; of voorwoord. Goed te doen. Hoofdstuk 1. Ik irriteerde me al een beetje aan de stukjes tussen (). Hoofdstuk 2. Nu vraag ik me echt af of mannen zo denken. "Die mee-eters uit m'n neus drukken als toch niemand er aan likt." Serieus?! Hoofdstuk 3. Je gaat als single man naar een singlesfeest. En dan bestel je drie rode wijn voor je op iemand af spreekt. Wijn? Ik had bier verwacht. Een speciaal biertje misschien, om het wat meer classy te laten zijn.

Ik neem de proef op de som en laat manlief twee hoofdstukken lezen. Bulderend zit hij naast mij, en dat terwijl hij eerder die dag nog zei: wat moet je met dat soort boeken. Toen hij klaar was vroeg ik wat hij er van vond: "niks". Na het volgende hoofdstuk en even hard gelachen te hebben: "niks". Mannen zijn niet zo lang van stof. Thom wel.
Mijn vraagtekens bij een man die "super graag voor Flair wil schrijven" en drie rode wijn drinkt op een singlesfeest (bij een etentje. Soi. Maar bij een feestje? Bier!) blijft nog even zeuren, maar ontneemt me niet alle plezier. Ik wil nu juist graag eens lezen wat een man zou opschrijven over vrouwen.

Thom is vooral grappig en zijn anekdotes gaan niet alleen maar over mannen dingen.
Hoofdstuk 23 bijvoorbeeld. "Stel, er ligt een dampende hondendrol op de stoep. Dan is dat toch een teken om er niet in te trappen, maar wat doe ik? Inderdaad. Altijd hè."
En daarom loop ik ruim, met extra marge om hondendrollen heen. Sinds die ene keer.

Thom zette me ook aan het denken. Ik had altijd aangenomen dat mannen altijd doen. Gewoon doen. En dan nadenken. Maar Thom denkt over veel dingen na. Over veel dingen ook achteraf. Maar zeker ook vooraf. Piekeren haast, over zijn indruk op vrouwen, het toch spannend vinden om weer op date te gaan. Weer wat geleerd. Mannen denken na, en hebben dus ook overpeinzingen én stress. Soort van. En dat deelt hij met ons. Intieme gesprekken maar heel eerlijk, grappig en zonder doekjes. Verder is Thom niet alleen grappig en recht voor z'n raap, maar ook lief. En vertelt hij ontroerend over z'n oma.

Conclusie:
Thom met z'n single leven is sexy en grappig. Hee soms is Thom iets te veel. Te veel van het goede. Maar Sex & The single kun je perfect gedoseerd lezen. In de trein, op het strand, als je wacht bij de tandarts of voor het slapen gaan nog even een verhaaltje. Zijn verhaaltjes zijn kort, maximaal twee bladzijden, en lezen makkelijk en vlot. Thom is een heerlijk tussendoortje. Gewoon prima. Gewoon drie sterren.