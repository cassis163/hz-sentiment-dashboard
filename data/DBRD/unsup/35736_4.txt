‘Overwonnen verlangen’ vertelt het verhaal over Jessi. Jessi haar huwelijk verkeert in slecht weer. Bovendien voelt zij zich aangetrokken tot haar veel jongere buurman Marius. Wanneer Jessi door een auto-ongeluk haar man én kinderen kwijt raakt en Marius vrijwel gelijktijdig getuige is van een ongeluk op zijn werk, verandert dat voor beiden hun perspectief op het leven.

Jessi zoekt steun bij haar collega Sven en zijn vrouw Anja; Marius wendt zich tot Vincent, die met zijn praktische levensinstelling vaak de spijker op zijn kop slaat. Anja vertelt Jessi over haar gids en engel, die altijd bij haar is. Hij leeft in een andere dimensie, waar alles licht en energie is. In die wereld zijn er geen belemmeringen voor grenzeloze liefde, hoeveel bedenkingen daarvoor in het dagelijks leven ook worden opgeworpen. Wanneer het zichtbare en het onzichtbare in elkaar grijpen, rest slechts een fraaie ontknoping.

“Niemand was erbij, die eerste januari van het jaar waarop alles in mijn leven veranderde. Ik nam me die ochtend voor om een andere afslag te nemen op het levenspad dat me zo gezapig naar de horizon leidde.”

Met ‘Overwonnen verlangen’ heeft Beijer een bijzonder boek afgeleverd. Deze roman herbergt van alles. Het is spannend, maar tevens aangrijpend. Het aardse wordt afgewisseld met het bovenaardse en tussen deze tegenstellingen laveert Beijer met het grootste gemak. ‘Overwonnen verlangen’ is een boek over begrip, liefde, afscheid, rouw en troost. Over luisteren naar elkaar en jezelf terugvinden.

“Ze waren allemaal dood. Het waren doden onder elkaar die in echo’s door elkaar heen spraken. Hoe hard ik ook probeerde om contact met ze te maken, het echoënde geroep van mijn kinderen om hun papa en de zinnen van mijn hoofdschuddende vader bleven zich eindeloos herhalen.”

Beijer verdeelt zijn aandacht tussen Jessi en Marius die, elk vanuit hun eigen perspectief en in de ik-vorm, de hoofdrollen in zijn boek vertolken. Beijer weet deze twee mensen prachtig neer te zetten en je ziet de parallellen in beider levens. Daar komt nog bij dat Beijer gebruik maakt van een plezierige schrijfstijl en verzorgd taalgebruik.

“De stilte en de rust lieten haar gedachten zweven naar de streep aan de horizon, waar het water de blauwe lucht leek te raken. Ze vloog over het landschap met zijn veelheid aan groente tinten.”

Kortom, een fraaie, enigszins spirituele roman van deze Beijer dat nog lang in de gedachten van menig lezer zal ‘na-sudderen’.

De auteur
Marcel Beijer (Hilversum, 1961) is journalist, tekstschrijver, columnist, hypnotiseur en auteur. Eerder verscheen van zijn hand de novelle ‘Eruit’ (1995), ‘Wijken op Weg’ (1997), ‘Je Went Er Nooit Aan’ (2005) samen met Robert Mienstra, ‘Naboteren’, verzamelde columns (2010) en ‘Zelfhypnose’ (2014).

Uitvoering
Uitgever Elikser
ISBN 9789089549396
Paperback, 232 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/