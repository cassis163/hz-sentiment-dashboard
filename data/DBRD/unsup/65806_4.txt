De drie zussen Samantha, Sabrina en Soraya hebben een moeilijke jeugd gehad waarin verslaving, verwaarlozing en armoede een grote rol speelden. Hier gaan ze als volwassenen alle drie anders mee om. Samantha heeft inmiddels een goede baan, leuk huis en een vriend en wil vooral zelfstandig zijn. Sabrina is getrouwd, is moeder en wil in alles perfect zijn. De jongste, Soraya, woont in een kraakpand en gebruikt drugs. Zij wil vooral overleven. Ieder leidt haar eigen leven, totdat onverwachte gebeurtenissen hen letterlijk dichter bij elkaar lijken te brengen in het appartement van Samantha.  

Soraya blijkt in verwachting te zijn en ze trekt bij Samantha in. Ook Sabrina staat ineens voor de deur vanwege huwelijksproblemen en plotseling wonen de zussen weer samen. Dat lijkt in eerste instantie gezellig, maar maakt nog duidelijker hoe verschillend de zussen in het leven staan. Ze zijn vooral bezig hun eigen wereld in stand te houden en hebben weinig contact met elkaar. Het lijkt alsof ze dat mijden, want door contact wordt je geconfronteerd met het verleden. Als oudste zus zorgt Samantha voor haar familie. Zij is de oudste, het wordt van haar verwacht. Zelfs als haar eigen relatie stukloopt. De drie zussen komen in een diep dal terecht en hun problemen lijken te groot om zelf op te lossen.  

Dan zijn er anderen nodig om hen een spiegel voor te houden. Die zijn er gelukkig wel. Samantha ontmoet een oud klasgenoot, Arjan. Iemand van vroeger, uit hetzelfde milieu dat ze al jaren probeert te ontvluchten. De bijzondere inzichten van de nieuwe vriend van Samantha houden haar een spiegel voor, en hij geeft Samantha de mogelijkheid om na te denken over haar eigen keuzes. Als Samantha zegt dat ze van ijzer is, reageert hij met: ‘Heb je ooit van metaalmoeheid gehoord?’ Dat is een keerpunt voor Samantha en ze komt erachter dat ook zij iemand nodig heeft. Een zin om te onthouden. Ook haar zussen komen zichzelf behoorlijk tegen, de een door iemand waarvan ze dacht dat ze hem door en door kende en de ander door een verschrikkelijke gebeurtenis. Dat betekent een ommekeer in dit verhaal. Ze krijgen weer grip op hun eigen situatie en maken een nieuwe start.  

In Zussen van Olga van der Meer is een persoonlijke groei van alle drie de meiden te zien. De auteur heeft met het boek niet alleen een mooi verhaal geschreven, maar stelt ook meerdere maatschappelijke problemen zoals verslaving en verwaarlozing aan de kaak. Vooral de gevolgen op langere termijn krijgen hier aandacht.  

Door de drie zussen ieder een geheel eigen wereld en karakter te geven, de een in een luxueus appartement en de ander in een kraakpand, laat de auteur zien dat mensen heel verschillend op dezelfde situatie kunnen reageren. Ook laat ze hun reactie zien als hun mooie gecreëerde wereld instort. De een pakt nieuwe kansen aan en de ander laat ze bijna uit haar handen glippen. En Samantha wil iedereen in de benen houden, bijna ten koste van haarzelf.  

De auteur verzandt gelukkig niet in het opsommen van de problemen en gebeurtenissen uit het verleden, maar geeft het verhaal snelheid door een realistische oplossing voor de problemen van de zussen te zoeken. Dit doet ze zonder de lezer het idee te geven hierbij voor de gemakkelijkste weg te kiezen om haar verhaal af te sluiten. Mooie familieroman over persoonlijke groei.