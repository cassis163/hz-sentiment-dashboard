Een Mann, geschreven door Rindert Kromhout, is een vertelling over Klaus Mann, de zoon van Thomas Mann. Het is een vlot geschreven verhaal over een jonge man die naar het buitenland gaat, om daar in alle rust te kunnen schrijven. Omdat hij niet tegen de nabijheid van zijn vader kan, de auteur Thomas Mann, betrekt hij in Parijs een kamer in een hotelletje om daar te werken. Met verschillende mensen bespreekt hij het probleem dat hij heeft met zijn vader. Ook schrijft hij veel brieven naar zijn z.g.n. tweelingzus Erika, die een jaar ouder is dan Klaus en waar hij een goede band mee heeft.
Dan gaat Klaus tijdelijk in Heidelberg wonen, bij oude (en vreemde) bekenden van hem, om een brief aan zijn vader te schrijven. Daarin wil hij zijn vader laten weten, wat hem dwars zit. Het verhaal geeft een mooi inzicht op zijn kinderjaren, die zo te lezen helemaal niet zo vervelend waren. De eerste wereldoorlog ging aan hem voorbij. Hij merkte wel een beetje dat zijn ziekelijke moeder meer moeite had om aan eten te komen, maar verder leefde hij gewoon door. Ook de jaren na de oorlog merkte hij niet veel van de gespannen politieke situatie in Duitsland, alhoewel hij wel meer opmerkzaam werd. Ook opmerkingen over joden viel hem wel op. En de relatie met zijn vader was goed.
Zijn seksuele geaardheid is niet helemaal duidelijk. Waarschijnlijk trok hij, net als zijn vader, naar zowel mannen als vrouwen. Ook kan hij zich aanstellerig gedragen, wat dan weer een opmerking van z'n vader tot gevolg heeft.
Uiteindelijk begint Klaus in te zien dat zijn vader wel gewoon van hem houdt, net als van zijn broers en zussen, en krijgt hij meer rust.