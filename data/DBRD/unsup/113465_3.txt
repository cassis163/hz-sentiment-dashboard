Dit boek speelt zich af voor achtdelige De reiziger-serie van Diana Gabaldon. Je krijgt als lezer een kijkje in het leven van de jonge Jamie Fraser.

Door het overlijden van zijn vader en een fikse ruzie met de Engelsen vertrekt Jamie Fraser naar Frankrijk, om daar met zijn oude vriend Ian Murray als huurling te werken. Op een dag krijgen ze het bevel om voor een joodse dokter een opdracht uit te voeren. Ze moeten twee waardevolle schatten naar Parijs brengen: een oud gebedenboek en zijn kleindochter Rebekah, die daar is uitgehuwelijkt. Beide mannen worden op slag verliefd op de knappe Rebekah en nemen daarom hun taak haar te beschermen erg serieus. Rebekah blijkt listiger dan gedacht, waardoor Jamie en Ian tijdens de reis naar Parijs in de problemen komen.

Het verhaal in De oorsprong gaat over liefde en trouw tussen de twee vrienden Jamie en Ian. Met de huurlingengroep belanden Jamie en Ian in gewelddadige conflicten, maar deze momenten worden afgewisseld met goede gesprekken tussen de vrienden. Door de afwisseling tussen actie en de rustige gesprekken leest dit verhaal prettig en vlot. In dit verhaal leer je Ian en Jamie kennen en wordt hun diepgaande vriendschap goed uitgewerkt. In het boek wordt meerdere keren verwezen naar hun familie en de situatie in Schotland, maar deze fragmenten lijken onaf, waardoor je als lezer met vragen blijft zitten, die hopelijk in de serie beantwoord gaan worden.

Naast dit verhaal zijn in het boek de eerste hoofdstukken van van de serie De reiziger opgenomen. Het echte nieuwe verhaal beslaat dus maar 133 bladzijden en is daarmee niet heel lang. De oorsprong is uitgebracht met een groot lettertype, waardoor je door het verhaal heen vliegt. Het boek is een goede introductie op De reiziger-serie, maar als je deze al gelezen hebt is alleen het verhaal over de jonge Jamie en Ian leuk om te lezen en ken je de rest al. Dit boek lijkt een toegankelijke manier om de lezers kennis te laten maken met de serie en hoofdpersonage Jamie.

De oorsprong is een goede instap in De reiziger-serie. Het boek maakt je nieuwsgierig naar Jamie Fraser. Als boek op zich is dit verhaal wat mager, omdat het erg kort is en onaf lijkt.