Riviermoorden is het debuut van Jess Walter, en wat voor één. Dit boek is zonder enige twijfel één van de beste thrillerdebuten van dit jaar. Een goed verhaal, sterke personages, spanning, kippenvel, humor en onverwachte plotwendingen: dit boek heeft alles in huis en in overvloed!
In Riviermoorden maken we kennis met rechercheur Caroline Mabry, die kampt met de nasleep van een uit de hand gelopen actie waarbij ze een dronken man doodschoot. Nog steeds wordt de rechercheur achtervolgd door onzekerheid en schuldgevoel. Na een mislukte drugsoperatie, waarin Caroline een bijna noodlottige keuze moest maken, stuit de politie van Spokane op het levenloze lichaam van een prostituee. Al gauw volgen er meer doden en lijkt iemand begonnen te zijn met een wrede wraakactie. Er is een seriemoordenaar actief in Spokane! Rechercheur Dupree, leider van het onderzoek, wordt wegens wangedrag vervangen door zijn jongere collega Spivey, die twee rivaliserende (ex-)FBI-profilers inschakelt voor het maken van een profielschets van de dader. Maar dan lijkt het erop dat de seriemoordenaar probeert te communiceren met Caroline Mabry...
Riviermoorden is niet het zoveelste verhaaltje over een rechercheur op jacht naar een meedogenloze seriemoordenaar. Debutant Jess Walter heeft er echt iets anders van gemaakt, want niet zozeer de daad staat centraal maar voornamelijk de menselijke kant, en dat dan zonder er direct een hoogdravend psychologisch drama van te maken. Zinderende spanning wordt afgewisseld met de soms zwartgallige humor van Dupree (echt leuk!) en net op het moment dat je denkt niet meer verrast te kunnen worden, weet Walter je volledig op het verkeerde been te zetten.
Laat je verrassen door deze auteur met zijn vlotte pen, scherpe humor en een zeer geloofwaardig plot. Riviermoorden is er echt één die je dit jaar gelezen moet hebben. Een dijk van een debuut van een zeer veelbelovende schrijver!