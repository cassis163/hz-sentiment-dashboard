Jack Reacher is een onwaarschijnlijk harde, stoere held.
Ik noem het altijd James Bond met een HBO-officiersopleiding.
Lees vooral de hele serie en begin met Jachtveld.

De rekening is deel 11 en deze keer begaan mensen de onwaarschijnlijke domheid om oude legermaten van Reacher te krenken. Krenken op een zodanig hartstoppend wrede manier in de eerste pagina's, dat we bijna voor ze hopen dat Reacher er nooit achter zal komen.

Maar Reacher komt er achter en zweert samen met drie andere oud MP's dure wraak. Handen af van de Special Investigators.
Reacher en zijn collega's zijn een goed geoliede search & destroy-machine die heel nijdig en vastbesloten is.

Child werkt toe naar een zinderende snoeiharde finale die totaal bevredigt.
De maten zijn bloedig gewroken en het kwade is gestopt.
Lee Child creëert elk jaar een verhaal op een steeds eenzamer, hoger niveau, telkens overtreft hij de hoge verwachtingen van Reacher Creatures (fans) wereldwijd. Hoewel de reeks ook enkele mindere delen kent, staat ze nog steeds op enorme hoogte. Als Child een wat minder crispe Reacher aflevert, is die nog altijd spannender dan veel anderen.
De rekening is een hele prettige kennismaking, en een koekje voor de liefhebbers van de reeks. Er zit maar één heel groot nadeel aan Reacher: Weer een jaar wachten!