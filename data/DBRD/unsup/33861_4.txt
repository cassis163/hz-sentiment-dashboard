Een heerlijk boek! Prachtig om te lezen hoe de hoofdpersoon Tannie Maria aanvoelt wat mensen nodig hebben en hun vraag weet om te gieten in een recept, waardoor hun zintuigen worden geprikkeld, ze proeven, ruiken en kijken en hoe dat hen helpt om keuzes in hun leven te maken. Tannie Maria is een gedreven vrouw, die haar eigen emoties weg eet, recepten probeert, eten uitdeelt en adviezen geeft. Ze schrijft recepten voor de Klein Karoo Gazette, maar moet zich gaan richten op het geven van adviezen op brieven van lezers. Tannie Maria weet dit om te buigen in adviezen die vergezeld gaan van recepten. Op het kantoor van de Gazette werken Hattie en Jessie, beiden vriendinnen van Tannie Maria. Hattie is een vrouw die er altijd goed uitziet en die gevaarlijk rijdt en die zich hard maakt voor de krant. Wel mooi dat ze hierin ook Tannie Maria en Jessie steunt, zodanig dat ze de strijd aangaat met de makelaar en een strategische tante blijkt. Jessie is een jonge gedreven journaliste, die overal op af gaat en blijft onderzoeken, bijna zonder vrees. Als ze zich geeft aan de politieagent Reghardt, wordt ze daarna zo gekwetst, als ze meent te weten dat Reghardt met een ander naar bed is geweest, dat ze lijkt in te storten. Gelukkig kan ze zich daarna weer openstellen voor liefde en vertrouwen als Reghardt, op advies van Tannie Maria, haar zijn liefde verklaart. Ondertussen wordt er een vermoorde vrouw gevonden. Dit blijkt een brievenschrijfster te zijn, die door haar echtgenoot mishandeld werd. De jacht op de dader leidt tot een verbeten en haast lachwekkende strijd tussen de echtgenoot Dirk en de vriendin van het slachtoffer, Anna. Als ze een gezamenlijke verdachte vinden verplaatst de zucht naar wraak zich en zijn er drie gewonden. Het verhaal wordt afgewisseld met prachtige beschrijvingen van Afrika, qua natuur, dieren en de dreiging voor het ecosysteem. Volledig onverwachts blijkt er een jager een rol te spelen, wat leidt tot een strijd op leven en dood met Jessie en Tannie Maria. De rechercheur Kannemeyer is met zijn collegaâ€™s verwikkeld in het onderzoek naar de dader van de moord en probeert zich niet te laten afleiden door zijn gevoelens en beschermingsdrang voor Tannie Maria. Tannie Maria, die vanuit haar zorg voor anderen steeds op situaties afgaat, stelt die beschermingsdrang danig op de proef. Daarnaast worstelt Tannie Maria met haar eigen gevoelens en zelfbeeld en duurt het tot het einde van het boek voordat ze de door haarzelf gegeven adviezen zelf ter harte neemt.