Bij het advocatenkantoor waar Özkan werkt, zijn er grote veranderingen op komst. Er zijn plannen om te fuseren en om de kwaliteiten van de werknemers beter in te kunnen schatten gaan ze gezamenlijk een weekend weg. Een weekend waar ze bepaalde opdrachten zullen moeten vervullen. Niet iedereen heeft er zin in, en ook blijken er al snel bij veel van de werknemers issues verborgen te zitten. Özkan wordt al tijden door een persoon verschrikkelijk gepest en vernederd en als Özkan tijdens dit weekend spoorloos verdwijnt is dit uiterst opmerkelijk. De verdwijning van Özkan is het begin van veel ellende en rechercheur Thiemo Ravenhorst heeft zijn handen vol aan dit onderzoek. Zeker als het erop lijkt dat er veel verzwegen wordt en er ook nog sprake is van andere agenda’s. Judith, de nieuwe collega van Ravenhorst, is niet voor niets van Zeeland naar Groningen verhuisd, ze laat weinig los over haar verleden. Maar op haar werk is niets aan te merken en net als Thiemo bijt ze zich vast in deze zaak, al zullen een aantal situaties haar regelmatig doen wankelen.



Na Dodelijk bedrog is Belast verleden de tweede psychologische thriller van Patricia van der Broek met het personage Thiemo Ravenhorst. De sterke proloog laat meteen je fantasie met je aan de haal gaan over een verder verloop van het verhaal. Deze start geeft een goede indicatie over de groei die de auteur heeft doorgemaakt. Want ze presteert het keer op keer het verhaal een andere kant op te sturen wat zoveel onduidelijkheid geeft, dat je het op een gegeven moment echt niet meer weet.

Elk personage geeft ze wel iets mee wat de persoonlijkheid van de karakters alleen maar ten goede komt. Al is het aantal personages dat wat te verzwijgen heeft misschien net iets te veel, het geeft af en toe verwarring. Toch weet ze ook juist hierdoor Belast verleden van begin tot eind een onderhoudend karakter mee te geven. De personages die er echt toe doen in dit boek genieten een juiste uitwerking en krijgen veel diepgang mee. Confrontaties met hun verleden, hun eigen ik, hun fouten en hun tekortkomingen, dit maakt ze allemaal stuk voor stuk interessant. Een kat in het nauw maakt rare sprongen en dit spreekwoord is op veel van de personages van toepassing. Sprongen die tot het uiterste gaan, maar vooralsnog de lezer in onzekerheid laten.

Een thriller met rechercheurs die een zaak moeten oplossen is niet origineel, daar zijn er velen van. De wijze van opzet van Belast verleden is wel verfrissend, en precies die uitwerking van de personages vormt het tot een krachtig geheel. Meerdere verhaallijnen die zich vloeiend aan elkaar verbinden maar die ook veel verborgen houden en de lezer twijfelachtig houden. Een hoog psychologisch niveau met een scala aan herkenbare thema’s. De auteur is er perfect in geslaagd mij steeds weer op het verkeerde been te zetten, iets wat haar met Dodelijk bedrog niet is gelukt. Hier zien we dan ook die groei van Van der Broek en laat ze zien dat ze heel goed in staat is een verhaal te voorzien van een correcte opbouw en spanningsboog. De sympathieke rechercheurs ronden het geheel fraai af. Belast Verleden is een overtuigende thriller en het wordt de hoogste tijd dat deze auteur nog meer bekendheid krijgt. Bij mij heeft deze auteur in ieder geval een plek veroverd in mijn lijst van favoriete Nederlandse auteurs.