Gebroken is het debuut van Jennifer Mellink, een Nederlandse YA schrijfster.
Het boek vertelt het verhaal van Anna, die op het feest van haar zestiende verjaardag verkracht wordt. Het begint erg spannend met een op zwarte pagina's gedrukt proloog. Dat maakt dat je gelijk het boek uit wil lezen want je moet weten hoe het afloopt.
Helaas viel me dat wat tegen. Dat Anna niemand durft te vertellen wat er gebeurt is, is iets wat meer meisjes in haar situatie zullen doen. Maar dat ze toch op zoek gaat naar de dader, wat dus betekent dat ze grote kans heeft geconfronteerd te worden met hem, vind ik een beetje onrealistisch.Daarnaast vind ik Anna weinig diepgang hebben. Het boek vertelt het verhaal, maar je leert niet veel over wie ze nu eigenlijk is en wat haar karakter is. Dat mis ik in het verhaal.
Verder vind ik dat de zoektocht te lang duurt, waarna de rest van het verhaal een beetje afgeraffeld wordt. De tweede helft had van mij wat uitgebreider gemogen. In dat deel mis ik ook emotie.
Wel mooi beschreven vind ik de korte inkijkjes in de zieke gedachtegang van de dader. En dan is er nog het slot. Dit overviel me gewoon. Ik dacht te weten wie de dader was, maar ik zat er compleet naast.

Ondanks dat ik wat mis in dit boek, heeft het me toch nieuwsgierig gemaakt naar ander werk van haar. Ik twijfel tussen de 3 en 4 sterren, maar omdat het een debuut is geef ik er 4 in de hoop wat groei te zien in haar volgende boeken.