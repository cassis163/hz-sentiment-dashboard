Over Jean-Pierre Gabriel is niet zo heel veel te vertellen. Hij is een gepassioneerd fotograaf en zijn passies zijn tuinen, architectuur en gastronomie en dan met name de Zuid-Aziatische keuken. Die drie passies vinden we terug in zijn boeken. Hij schreef eerder boeken over de mooiste interieurs van Brussel en over bloemenfestijnen die hun weerga niet kennen en nu is er zijn derde boek: Thailand, het kookboek. Dit boek is niet zomaar tot stand gekomen. Jean-Pierre Gabriel reisde drie jaar lang door Thailand en bezocht iedere regio die het land kent. Zijn doel was om een standaardwerk af te leveren waarin een ode gebracht wordt aan de mensen die dagelijks de Thaise keuken tot leven brengen en een ode aan het land en de geschiedenis van de gerechten en de mensen.

Het is een lijvig boek geworden met een keur aan recepten van straattentjes, thuiskoks, restaurantkoks en alles wat daartussen zit. Dit alles wordt omlijst door adembenemende foto’s van de gerechten en het land. Wat opvalt aan dit boek is dat er structuur in zit. Er is echt over nagedacht. De recepten zijn netjes geordend en op de pagina’s ernaast of tussendoor staan de foto’s. Het papier is net niet wit en dat is heel rustig aan je ogen.
De inleiding is zeer interessant om te lezen en vooral de beschrijving van de culinaire belevenissen van Jean-Pierre Gabriel tijdens zijn lange reis verdienen wat mij betreft een apart boek. De hoofdstukken die we tegenkomen zijn: Pasta’s en sauzen, Hapjes en drankjes, Salades, Soepen, Curry’s, Geroosterd, gekookt en gebakken, Roerbakgerechten, Rijst en noedels, Desserts en Gastkoks. In dat laatste hoofdstuk vinden we topgerechten van koks in Thaise restaurants van over de hele wereld.
Het boek sluit af met een ingrediëntenlijst en een register. Ook vinden we een lange lijst met de namen van alle Thaise koks die hun recepten beschikbaar hebben gesteld. Bij de foto’s staan geen onderschriften maar achterin het boek treffen we een pagina aan met fotobijschriften behorende bij de foto’s van de gerechten. Onder de recepten zelf staat een verwijzing naar de foto als die in het boek is opgenomen.

Kruidenomelet
Herkomst Zuid
Voorbereidingstijd 5 minuten
Bereidingstijd 4-6 minuten
Voor 2 personen
3 eieren, geklutst
100 g varkensgehakt of kipgehakt
5 teentjes knoflook, fijngehakt
2 bosuitjes, gehakt
1 handvol koriander, gehakt
2 sjalotjes, gehakt
¼ tl zout
7 rode rawitpepertjes, gehakt
¼ tl witte peper
1 tl sojasaus
1 tl oestersaus
120 ml plantaardige olie

Serveer met gestoomde jasmijnrijst
Kluts de eieren met alle ingrediënten, behalve de olie, in een grote kom.
Verhit de olie in een koekenpan op een matig laag vuur. Giet het eimengsel in de pan en bak het 3-4 minuten, of tot de onderkant begint te stollen en het vlees bruin is. Keer de omelet wanneer hij bijna gaar is om en bak de andere kant nog 1-2 minuten om hem mooi goudbruin te laten worden. Serveer op zich, of met rijst.

Een simpel te maken gerecht dat toch heel authentiek Thais is. Dat geldt voor veel recepten in dit boek. Daarnaast moet toch gezegd worden dat er nogal eens ingrediënten voorbijkomen die wij hier niet kennen of die niet of moeilijk verkrijgbaar zullen zijn. Slangekopvis, wilde betelblaadjes, blauwe krabben of erwt-aubergines en nog een aantal zaken zul je bij ons in de winkels niet zo snel aantreffen. Alhoewel je tegenwoordig versteld staat wat je in een goede toko of Aziatische supermarkt zult aantreffen. Met een beetje fantasie kun je een aantal van deze niet-verkrijgbare ingrediënten wel vervangen door iets anders of soms gewoon weglaten. En je hoeft niet altijd te schrikken want een ingrediënt als Saam-gler is heel gemakkelijk zelf te maken en het boek zit zo goed in elkaar dat je daar dan ook het recept van aantreft.

Dit boek is niet alleen een kookboek met schitterende foto’s maar ook een boek waarin de culinaire cultuur van een land is vastgelegd voor de toekomst. Jean-Pierre Gabriel is heel bang dat deze culinaire cultuur in snel tempo zal verdwijnen en misschien heeft hij daar wel gelijk in. Wat dat betreft is het zeer interessant om te lezen over recepten met trompetpeulen, daglelies en bananenbloemen. Daarnaast blijven er echt meer dan genoeg recepten over die uitstekend te maken zijn of, zoals eerder gezegd, met wat fantasie omgezet kunnen worden naar maakbaar. Ook brengt het internet vaak uitkomst over de smaak of toepassing van een onbekend ingrediënt. En de salade van rode miereneitjes slaan we gewoon over.
Voor de liefhebbers van de Thaise keuken en van het land zelf is dit een boek dat ze in alle opzichten zullen koesteren.