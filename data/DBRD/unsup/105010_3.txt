Robert Lowenthal begint zijn opleiding aan de Rietveld Academie te Amsterdam, afdeling schilderkunst. Het is wennen aan de nieuwe klasgenoten, de sfeer van de grootstad, het alleen wonen op kamers. In flashbacks kijken we terug naar zijn leven in Bontebrug, zijn geboortedorp, de school, de vrienden, met vooral Bertje, zijn boezemvriend. Langzamerhand voelt hij zich meer thuis in de grootstad, hij heeft een vriendin, Brona en zijn leraar, Josef Dietz, alomgeprezen kunstenaar, nodigt hem uit voor een dubbeltentoontenstelling. Een gedroomde start in zijn carrière. Ondertussen krijgen we terug nieuws uit de Achterhoek, Bertje komt op bezoek, hij werkt nu bij zijn vader, woont ook alleen. De herinneringen aan lange, warme zomers, schuurfeesten, kattenkwaad komen terug en staan in contrast met de broeierige stad, waar de zomer grotendeels opgaat aan een job als schoonmaker in een hotel. Is dit nu het leven waarvan hij droomt?
Met Bontebrug maakt de jonge Jonah Falke (1991) zijn schrijfdebuut. Veel Nederlanders kennen hem als kunstschilder en leadzanger van de groep Villa Zeno. De inspiratie voor het verhaal is hij niet ver gaan zoeken: hij komt zelf uit Ulft, het dorp naast Bontebrug, studeerde aan de academie te Enschede en woont nu in Amsterdam.
Het boek is een vlot en aangenaam leesbaar verhaal, korte zinnen rijgen zich aan elkaar in korte hoofdstukjes en je bent aan het einde zonder dat je het doorhebt. Scherpe observaties en spitse opmerkingen, maken het boek licht humoristisch van toon.
Pretentieloze lectuur met een typische coming of age thematiek, een leuk verhaal met inhoud, zeer herkenbare beschrijvingen van het leven in de Achterhoek. Geen grote drama’s, geen zware filosofie, het hoeft niet altijd.
Jonah Falke intrigeert in dit debuut, benieuwd naar de toekomst.