Mons Kallentoft is een Zweedse schrijver die al meerdere boeken op zijn naam heeft staan, waarvan er twee in Nederland uitgekomen zijn.
Lichthemel is het tweede boek dat in het Nederlands vertaald is. Eerder had ik al met veel plezier “Engelwater” van hem gelezen.
In een bejaardentehuis wordt de 79 jarige Konrad Karlsson dood aangetroffen, hangend aan het snoer van de alarmknop boven zijn bed. Zelfmoord?
Inspecteur Malin Fors wordt belast met deze zaak en komt erachter dat Konrad helemaal geen motief voor zelfmoord had.
Ook de autopsie wijst iets heel anders uit.
Wat kan erachter zitten?
Malin Fors bijt zich vast in de zaak en komt tot verrassende ontdekkingen.
Mons Kallentoft heeft een bijzondere manier van schrijven, hij laat het slachtoffer – Konrad – spreken in het boek, waardoor we kennis nemen van de gedachten van de oude man.
De zinnen in het boek zijn heel kort, waar ik in het begin even aan moest wennen.
Ook vind ik het erg mooi, dat de schrijver een maatschappelijk probleem aan de kaak stelt, een probleem, wat ook in Nederland speelt, namelijk te weinig geld en personeel in de verzorgingstehuizen.
Ik vond “Lichthemel” een spannend en goed geschreven boek met goed uitgewerkte personages.
Eenmaal goed in het verhaal vond ik het moeilijk het boek weg te leggen.
De verhaallijnen lopen moeiteloos naar een ontknoping, die ik niet aan zag komen.
De plot vond ik heel goed uitgewerkt.
Ook de beschrijving van inspecteur Malin Fors, die worstelt met een alcoholprobleem , vond ik sterk.
Ik heb het boek met veel plezier gelezen en waardeer het met vier sterren, een aanrader.