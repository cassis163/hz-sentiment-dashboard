Alles begint met Anna is een historische roman die zich afspeelt in de periode van de Anglo-Boerenoorlog in Zuid-Afrika, tot aan de Tweede Wereldoorlog. Het verhaal gaat over twee vrouwen, Anna en Poppie, die beide een bewogen leven hebben. Anna leeft in de tijd van de Boerenoorlog en heeft een heftig leven door het verlies van haar eerste man en zoon. Daarna probeert zij weer een leven op te bouwen met haar nieuwe man en gezin.

Poppie is samen met haar broers en zus opgegroeid in een weeshuis. Wanneer zij verliefd wordt, komt er plotseling een familiegeheim naar boven dat jarenlang verzwegen is door haar zus Sussie Anna. Getroffen door dit geheim en de onzekerheid die dit met zich meebrengt gaat Poppie op onderzoek uit, om te achterhalen er in het verleden is gebeurd.

De verhalen van Anna en Poppie worden in deze historische roman met elkaar afgewisseld. Dit zorgt voor een meeslepend boek dat vlot leest. De schrijfster neemt je mee naar het Zuid-Afrika in de tijd van de Boerenoorlog en de Tweede Wereldoorlog en weet deze periodes tot leven te brengen. De feiten uit deze tijd zijn verwerkt in een mooi familieverhaal, met twee krachtige vrouwen in de hoofdrol. Als lezer kun je daardoor genieten van een prachtig verhaal en tegelijkertijd meer leren over de geschiedenis van Zuid-Afrika.

Anna en Poppie zijn boeiende hoofdpersonages in deze roman. Het zijn twee krachtige vrouwen, die zich sterk moeten houden in tijden van oorlog. Anna verliest haar man en kind in de Boerenoorlog, maar ondanks dat weet zij het leven weer op te pakken. Poppie is al jong wees geworden, maar ze is opgegroeid tot een moedige vrouw, met het hart op de tong.

Auteur Annemari Coetser vertelt in Alles begint met Anna haar eigen familiegeschiedenis. Bijna alle gebeurtenissen hebben daadwerkelijk plaatsgevonden, maar enkele feiten zijn aangepast om de roman vloeiend te laten verlopen. Dit laatste ligt Annemari Coetser toe in het nawoord. In het boek gebruikt de schrijfster ook Zuid-Afrikaanse woorden die toegelicht staan in de woordenlijst aan het eind van het boek. Door de toevoeging van het Zuid-Afrikaans wordt een mooie sfeer geschept in deze roman die het verhaal nog meer versterkt.