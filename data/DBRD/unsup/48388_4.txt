Een jonge getrouwde vrouw, Cassandra (Cas) die haar moeder heeft zien wegkwijnen aan Alzheimer op jonge leeftijd, is na een hoop rare gebeurtenissen bang dat haar een zelfde lot zal treffen. Ze is meer dan gewoon vergeetachtig en denkt dat ze gek wordt. Op een avond als ze naar huis rijdt ziet ze een vrouw met pech in een auto zitten. Ze is bang dat het een val is om haar uit de auto te lokken en te overvallen en doet niets.
Later blijkt dat de vrouw vermoord is en Cas is bang dat ze in de ogen van de politie schuld heeft aan de moord. Dan blijkt dat de dode vrouw een nieuwe vriendin van Cas was en ze weet niet meer hoe ze het heeft. Vreemde telefoontjes volgen. Wie kent haar geheim, is het de moordenaar? En kan Cas haar vergeetachtigheid en rare acties om dit te camoufleren nog lang verborgen houden voor haar man Matthew en haar beste vriendin Rachel?
Het boek is spannend om naar te luisteren of om te lezen maar zo op de helft wordt het wel telkens meer van hetzelfde. Dat gaat door tot op tweederde van het boek, dan wordt het erg spannend en volgt er een interessante ontknoping. Op een gegeven moment weet je wel welke kant het uitgaat. Toch blijft het dan spannend. Goed verhaal, goed plot, jammer van het lang rekkende middenstuk. Al met al een goede psychologische thriller waar ik met veel plezier naar geluisterd heb.