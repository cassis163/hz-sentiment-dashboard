Wat een mysterieuze en betoverende cover! Het was het eerste wat opviel voor ik de eerste digitale pagina’s zou omslaan. De mooie, jonge vrouw, half verscholen achter een masker, dat haar ogen verstopt achter haar donkere wimpers lijkt de woorden te denken die tevens op de cover zijn geschreven: ‘Voor echte liefde kun je je niet verbergen.’ Het zet de lezer direct aan het denken: voor wie probeert zij zich te verbergen, en zal zij ooit de moed vinden om haar masker af te doen en zich kenbaar te maken aan haar geheime liefde?

Het past perfect bij de verhalen die in de bundel geschreven staan: de liefde is sowieso een mysterieus spel natuurlijk, maar wat als jijzelf altijd dacht dat je volgens ‘de normen en waarden’ van de buitenwereld altijd op de juiste persoon leek te vallen (ook al liepen de relaties dan misschien niet goed, of had je nooit je hart uit durven spreken, uit angst om een bijvoorbeeld een vriendschap op het spel te zetten), maar je hart je laat zien dat de liefde niet zo vanzelfsprekend is als het lijkt, zoals iedereen denkt dat het moet zijn? Wat als je hart haar eigen masker afzet en je laat zien dat het heel goed mogelijk is dat je nooit een ware liefde hebt ontmoet, omdat je altijd volgens de zogenaamde standaardregels hebt geleefd, maar waar je je onbewust nooit helemaal jezelf door hebt gevoeld?

De Ontmaskering gaat over drie jonge, sterke vrouwen die altijd hebben geweten hoe zij hun leven hebben willen leiden. Ze hadden plannen voor de toekomst, maar wanneer hun harten zich aan hen openbaren, wankelen ze op hun benen - zowel door de liefde als door hun eigen gevoelens over zichzelf - en treedt de twijfel toe. Ze schrikken er stuk voor stuk van dat ze (ook) op hetzelfde geslacht vallen. Maar waarom eigenlijk? Het is zo zonde als je vanwege ‘de angst voor het onbekende of de mogelijke reacties van de omgeving’ de mogelijke liefde van je leven laat lopen, puur omdat het ‘volgens de normale normen niet hoort’.

Wanneer ze zichzelf echt in de ogen durven te kijken, weten ze wat hen te doen staat. Met soms een beetje hulp van buitenaf maar vooral met durf en eigenwaarde zetten ze de stap om werkelijk zichzelf eens te zijn, hoe eng dit ook misschien ook lijkt en is. Maud, Pandora en Lisa volgen hun hart, maken de gevoelens die zij ervaren zich stukje bij beetje eigen en omarmen liefdevol de liefde en hun werkelijke gevoelens, wat de rest er ook van zal denken. Ze zijn het waard om gelukkig te zijn, of het nu met iemand van het andere geslacht is of hetzelfde als zij, en daar zijn ze trots op!

De auteurs van De Ontmaskering mogen, samen met hun personages, trots zijn op hun pen en op hun inlevingsvermogen. De verhalen komen zeer realistisch over, de gevoelens zullen bij menig lezer misschien wel iets in zichzelf teweeg brengen waar zij eerder over hebben nagedacht of omdat ze zich net zo voelen en net zo zijn als de krachtige vrouwen in deze bundel. Maud, Pandora en Lisa voelen zeer menselijk aan, alsof je ze al heel lang kent en je gunt het ze als lezer zo dat ze zichzelf eindelijk in zichzelf kunnen vinden en van de liefde kunnen genieten. De zwijmelgehalte ligt hoog en maakt dat je pagina na pagina zult verslinden!

De verhalen over Lisa en Pandora zijn voor liefhebbers van de boeken van Tinteling Romance misschien al bekend - het verhaal over Lisa staat in de eerder uitgegeven verhalenbundel Het Verleidingseffect, en het verhaal over Pandora is eerder uitgebracht in Liefde op Lowlands -, maar ook voor de lezers van De Ondertoon van Liefde zullen enkele personages en de setting bekend zijn die voorkomen in het verhaal over Maud.

De Ontmaskering is een zeer mooie en heerlijk geschreven bundel dat perfect naast de andere parels van Tinteling Romance past! Het belooft tevens veel goeds voor de nieuwe imprint van deze uitgeverij, dat de naam Tinteling FEM heeft gekregen en waarin meer van deze geweldige vrouwen-die-van-vrouwen-houden-verhalen zullen verschijnen!