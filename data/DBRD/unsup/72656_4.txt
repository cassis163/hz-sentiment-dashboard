Het was al een tijdje geleden dat ik het eerste Oxen-boek las, dus ik moest even inkomen, wist niet meer precies hoe/wat. Gelukkig blikt Oxen terug op de gebeurtenissen van het afgelopen jaar en wordt daarmee je geheugen opgefrist. Ook moest ik weer even wennen aan de vele perspectieven en dat er zelfs binnen een hoofdstuk geswitcht werd tussen perspectieven, soms was ik heel even kwijt over wie we het nu hadden (wat ook kan komen door mijn digitale versie, ik weet niet hoe het er op papier uitziet!).

Maar na het inkomen was me weer veel duidelijk, wende ik aan de personages en kwam de vaart erin voor me. Het verhaal werd steeds spannender en spannender terwijl de intriges zich ontwikkelden.
Niels Oxen is een boeiende hoofdpersoon met zijn oorlogsverleden en PTSS, waardoor hij én een geweldig sterke en moedige man is die ieder moment klaar is om te vluchten én een man is die lichtelijk paranoïde is en heel slecht slaapt. Kun je zijn beoordelingsvermogen wel helemaal vertrouwen? Helaas na een relatief rustige periode is hij zijn leven weer niet zeker en moet hij weer op de vlucht.

Leuk dat Margrethe Franck ook weer terugkwam in het geheel, de stoere agente van de inlichtingendienst met een zwak voor Oxen. Ze zet alles op alles om Oxen te vinden en ze besluit hem te vertrouwen en samen met hem de strijd aan te gaan tegen het geheime en zeer machtige Danehof. Ook al is Oxen vogelvrij verklaard en brengt ze ook haar eigen leven en haar baan in gevaar.
Net als in deel 1 vraag je je weer steeds af wie de waarheid spreekt en wie je kunt vertrouwen. Er zijn hoge machten die aan de touwtjes trekken, maar wie zijn die hoge machten precies?

Ik moest dus even wennen en op gang komen, maar daarna was ik niet meer te stoppen en moest ik weten hoe het af ging lopen! Duidelijk dat er nog een derde deel moet volgen, waar ik dan ook erg naar uitzie.
De schaduwmannen is weer een erg sterke en zeer spannende Scandinavische thriller vol verrassingen en actie!