Iedere week doe ik mijn boodschappen voor een ganse week en iedere dag sta ik voor de koelkast met de vraag Wat ga ik vandaag weer op tafel toveren?.
Hoewel ik graag kook, heb ik soms geen zin om een hoogstaand gerechtje klaar te maken om het in een no-time verorberd te zien door gulzige tieners.
Soms zijn ze zelfs zo ongeduldig dat ze snel een pan water op het vuur zetten, wat pasta er in keilen, snel wat saus uit een potje er over en klaar is Kees.
Blijkbaar is dat genoeg voor de jeugd van vandaag.
Ze kunnen zich wel behelpen maar soms denk ik “eet iets anders” of “eet iets gezonder” en toen viel het boek van Jean-François Mallet op de mat.

Het allermakkelijkste kookboek ter wereld is perfect voor studenten, mensen die juist alleen gaan wonen, mensen die misschien al heel lang alleen wonen maar niet altijd de fut of de energie hebben om een deftige maaltijd te bereiden en hun soelaas dan maar zoeken in fastfood.
Een kookboek zonder veel poespas, enkele foto’s van ingrediënten, eentje van het eindresultaat en één tot vijf tips hoe ze het gerecht moeten klaarmaken. Zo simpel is het, of zoals de chefkok himself zou zeggen “zo makkelijk kan koken zijn”.

Het boek moet het zeker niet van zijn cover hebben: pikzwart met knalgele letters, zonder franjes. Net zoals de gerechten.
De eerste pagina’s geven de hoogstnodige weetjes mee over wat er bedoeld wordt met blancheren en dergelijke. En voor de rest staat het bomvol recepten. Van voorgerechten tot nagerechten, van vleesgerechten tot visgerechten… Voor ieders smaak vind je wel iets terug.

En ik ben er zeker van dat de studenten die hun ouders op kot willen verrassen met een gerecht uit dit boek, dat de ouders versteld zullen staan hoe lekker hun zoon/dochter heeft gekookt.
Simpel, straight to the point en gezond.