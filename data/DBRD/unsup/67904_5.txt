Jiska heeft een leuk leven en gaat nu naar de tweede klas van het vmbo. Maar dan komt er een nieuw meisje in de klas, Sophie, die meteen heel populair is. Om de een of andere reden heeft Sophie een hekel aan Jiska en steeds meer mensen doen met Sophie mee, of doen niets. Jiska wordt steeds ongelukkiger en van haar leuke leven is niets meer over.

Het is heel goed beschreven hoe Jiska's gewone leven verandert omdat ze ineens gepest wordt, vanaf het begin van het tweede schooljaar. Eigenlijk is er helemaal geen reden om iemand te pesten en dat maakt dit boek heel duidelijk.
Het pesten wordt steeds erger, zowel online als "offline". Jiska heeft er moeite mee om te begrijpen waarom ze juist haar moeten hebben, maar wat ze ook probeert, het heeft allemaal niet het gewenste effect. Als lezer word je zo meegetrokken met Jiska dat je ook denkt, waarom doen de andere kinderen dit? Net als Jiska word je naarmate het verhaal vordert, steeds minder vrolijk. Daardoor is het heel goed te begrijpen waarom Jiska zich aan het einde van het verhaal zo gedraagt, maar als lezer wil je al eerder tegen haar zeggen dat ze bepaalde dingen juist wel of niet moet doen. Als lezer ben je toch echter net iets meer buitenstaander en heb je ook meer overzicht op de situatie dan als je er zelf middenin zit.

Je leert over de andere personages minder dan over Jiska zelf, en ook alleen maar wat Jiska van ze meemaakt. Als lezer krijg je af en toe wel bepaalde vermoedens over de andere personages, maar die worden niet definitief bevestigt als Jiska daar geen aandacht aan besteedt. Haar aandacht gaat namelijk vaak uit naar andere dingen, die op dat moment voor haar belangrijker zijn.

Ik heb het boek een paar keer aan de kant gelegd omdat ik er zo verdrietig van werd dat ik tranen in mijn ogen kreeg, maar het verhaal bleef in mijn hoofd zitten (inclusief emoties). Het is een verhaal dat heel duidelijk maakt wat voor invloed pesten kan hebben en dat het niet uitmaakt of dat online of offline gebeurt, maar dat het één niet minder erg is dan het ander.

Het taalgebruik is niet al te moeilijk en past goed bij de hoofdpersonen (kinderen van ongeveer 13 jaar in de tweede klas). Omdat het verhaal verteld wordt vanuit het oogpunt van Jiska (maar wel in de 3e persoon enkelvoud verleden tijd), lees je ook vaak wat Jiska denkt en is het heel duidelijk waarom zij bepaalde dingen wel of niet doet.

Ik had net "#LaatsteVlog" van Carry Slee gelezen, waarin heel erg gebruik maakt van de social media die op dit moment populair zijn. "Off line" is een boek van bijna 10 jaar geleden (uit 2009) en juist omdat hier "Hyves" in de achterkanttekst werd genoemd, wilde ik het graag lezen om te vergelijken met "#LaatsteVlog".
Jiska maakt op haar laptop gebruik van Hyves (waar "krabbels" oftewel korte berichtjes, polls en foto's op worden geplaatst) en msn (om te chatten), en haar mobiele telefoon gebruikt ze voor SMS en bellen.
Mensen gebruiken tegenwoordig geen Hyves en MSN meer en niemand SMS-t nog zoveel, maar al deze dingen zijn gewoon door te trekken naar nu: Facebook-groepen maken voor de klas en chatten op Facebook/WhatsApp/etc. Een week je telefoon uitzetten en er niets mee doen, is iets wat Jiska nog wel doet, maar waar mensen tegenwoordig ontzettend veel moeite mee hebben. Welke naam de online systemen ook hebben, ze worden voor dezelfde doeleinden gebruikt, dus het verhaal blijft (helaas) actueel.

De uitgave die ik heb gelezen is van de "Vroege Lijsters" serie en achterin staan nog een aantal pagina's over pesten (met feitjes en tips over pesten). Het voordeel van zo'n verhaal is dat je er (hopelijk) zelf wat verder van af staat en daardoor makkelijker dingen kan herkennen, maar er zit ook een duidelijke les in die in de laatste paar informatie-pagina's herhaald wordt.