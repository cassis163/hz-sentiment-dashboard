Toen ik begon in De Midlifeclub was ik erg sceptisch. De eerste twee hoofdstukken stonden me niet aan. Ik vond ze te afstandelijk geschreven. Er zat geen gevoel in. Na het derde hoofdstuk kwam er vaart in het verhaal. Het las lekker weg en was op sommige momenten heel spannend. Het einde had wel wat spannender mogen zijn maar voor een debuut was het zeker het lezen waard.

Voordat Femke Rutger leert kennen droomt ze ervan om samen met haar zus een eigen horecabedrijf te beginnen. Maar die droom geeft ze op om een gezin te stichten. Langzaam verandert ze in een huismus. Als ze er achter komt dat Rutger haar bedriegt eist ze van hem dat ze verhuizen naar haar geboorteplaats. Ze betrekken een huis in een Vinex-wijk, en Femke besluit ook voor zichzelf het roer om te gooien. Ze probeert de Femke van vroeger weer terug te vinden. Haar buurvrouw Alies introduceert haar in De Midlifeclub. Vier vriendinnen die samen leuke dingen doen. Femke komt in de plaats van Hazel, de vriendin die sinds een half jaar vermist word. Samen gaan de vier vriendinnen op de motor naar Frankrijk waar ze op vakantie gaan in de Vigne. Daar ontdekt Femke de waarheid over Hazel.