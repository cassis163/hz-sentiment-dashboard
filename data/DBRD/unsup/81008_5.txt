Miquel de Unamuno diept de alles verterende zielenstrijd van Joaquín Monegro in de roman 'Abel Sanchez' op weidse en fascinerende wijze uit. Wanneer je het noodlottige Bijbelverhaal van Kaïn en Abel kent, zorgt dit vanzelfsprekend voor een spanningsboog. Toch blijft het verhaal vrij statisch. Alle wegen van Joaquín leiden naar zijn levenslange kwelling. Op alle honderdvijftig pagina’s analyseert Unamuno Joaquins toornige afgunst. Een verklaring hiervoor is snel gevonden. Joaquín voelt van kinds af aan haat en jaloezie voor zijn immer populaire vriend Abel. Uit deze woede put hij kracht om zijn rivaal af te troeven en te overtreffen. Maar even zo vaak zet hij alles in het werk om zich van zijn giftige demonen te zuiveren.

Onsterfelijkheid, dood, overdracht van het leven en de hel zijn thema's die de schrijver heeft gekozen om de obsessie van Joaquin uit te drukken.

Wat jammer dat de romans van Miguel de Unamuno niet vaker gelezen worden.' Abel Sanchez' is schitterend en ik ben van plan om de andere romans van Unamuno die in het Nederlands zijn vertaald (Tante Tula en Nevel) te gaan lezen.