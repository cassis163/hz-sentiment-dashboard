Het hoofdpersonage Edward Lincoln is een bekende filmster die in zijn verleden vaak stunts met paarden uitvoerde. In het begin is hij aan de gang met een film te acteren maar hierna wordt er al snel een andere wending aan zijn nabije toekomst gegeven als zijn terminaal zieke tante hem iets vraagt. Ze wenst dat hij voor haar in Zuid-Afrika gaat uitzoeken waarom haar renpaarden keer op keer verliezen tijdens wedstrijden, ze rekent dus op zijn speurdersvermogen. Lincoln ziet deze uitdaging als een geste voor zijn stervende tante en twijfelt niet. De gezette en befaamde acteur reist naar de bodem van Afrika en achteraf blijkt dat hij deze reis niet snel zal vergeten. Zijn zwakheid wordt getest in bloedstollende ervaringen met leven en dood. Hij gebruikt zijn filmervaringen in levensechte situaties. Dit alles gaat gepaard met een sterke plot en een betekenisvol einde.
Het boek kan op verschillende wijzen informatief zijn. Er staan voldoende beschrijvingen in over Zuid-Afrika om een beeld te schetsen van het land. Over de paardensport heb ik ook bijgeleerd en dat is voor mij toch een pluspunt. Daarentegen vond ik de informatie over de politieke situatie in het land overbodig, ze was bovendien verouderd en weinig interessant. Ik vond vooral de poëtische omschrijvingen van alledaagse dingen prachtig. Francis speelt met taal en hierbij wil ik ook vermelden dat de vertaler(s) uitstekend werk geleverd hebben. Ik heb ervaringen met vertaalde boeken waarbij het me stoorde als een uitdrukking of een omschrijving te letterlijk vertaald was, maar dat was bij dit werk zeker niet het geval.
Voor mij was het duidelijk dat het boek met liefde geschreven is. Francis passie voor paarden was zeer opmerkbaar en het verhaal las vlot. Het boek is een aanrader voor liefhebbers van paarden, voor lezers die houden van duidelijke verhaallijnen, voor cultuurfanaten, voor thrillerfans, maar ook voor mensen van jong en oud die willen vluchten uit de dagelijkse realiteit. Sterk verhaal, boeiende personages, mysterieuze plot, kortom een meesterwerk van een meesterschrijver.