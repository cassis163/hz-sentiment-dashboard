Achter de naam LetterRijn gaat een kleine uitgeverij schuil, die boeken op de markt brengt met uiterste zorg en aandacht voor boek én auteur. Ook Masterplan, het debuut van de Nederlandse politieagent - en nu ook auteur - Pjotr Vreeswijk, krijgt een aangepaste ondersteuning qua marketing en publiciteit via de sociale media. Het boek zelf oogt fraai en verzorgd, inclusief de mysterieuze cover. Eindelijk nog eens een onvervalste actiethriller als debuut; ideaal voor een mannelijk lezerspubliek dus. Fout: dit boek is eveneens uitermate geschikt om door dames – die wel van wat actie houden – gelezen te worden.

Masterplan begint eerder traag, met een terugblik naar 1945, en is alvast een aanzet tot wat 70 jaar later zal volgen. Een Duitse naziwetenschapper slaagt erin zijn Wunderwaffen veilig te stellen. Na de proloog wordt de snelheid drastisch opgedreven. Aanvankelijk is het toch even wennen aan de snel op elkaar volgende sprongen in de tijd en het switchen van karakters. Plots zit je dan middenin de actie en kruip je in het personage van Alex De Klerck, de grote held uit dit verhaal. Zo vliegen de pagina’s door je handen.
Alex is een agent van een geheime Europese antiterreureenheid. Hij krijgt als opdracht een onderzoek in te stellen naar een vreselijke explosie in Soedan, waarbij een dorp van de kaart wordt geveegd. Samen met zijn team reist hij af naar Khartoem, zonder enige richtlijnen of aanknopingspunten. Ze hangen volledig af van de begeleiding en assistentie van een huurling. Is die echter wel betrouwbaar? Geniet van een actievolle reis die start in Brussel en via Soedan leidt tot in Argentinië.

Het komt allemaal aan bod: terrorisme-onderzoek, achtervolgingen, misleiding en bedrog. Verder uiteraard ook moord, een mysterieus complot en stevige gevechten. Spanning en actie troef, verweven in een ingenieus verhaal. Vooral de relaties tussen de personages worden uitgediept, dit gaat echter ten koste van een scherpe karaktertekening. Geen belangrijk minpunt, het is hier echter de actie en de sterke plot die domineren. Zonder evenwel extreem te worden uitgesponnen. Toch zeker ook de uitnodigende epiloog vermelden…

Het is overduidelijk dat Pjotr Vreeswijk niet over één nacht ijs is gegaan. Hij heeft zich vooraf grondig gedocumenteerd en optimaliseert zijn ruime ervaring als politieagent. De auteur weet best wel waarover en wat hij neerschrijft. Graag deelt hij met de lezer zijn passie voor verre reizen. Masterplan overstijgt glansrijk ons taalgebied, het is een actiethriller met internationale uitstraling. Benieuwd welke actievolle avonturen Alex De Klerck voortaan nog zal beleven!