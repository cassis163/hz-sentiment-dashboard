Het geheim van helder en overtuigend communiceren’ poneert de bottom line van dit boek, ‘Dé klassieker over mensenkennis’ prijkt bovenaan de kaft. People Skills lees je dan ook met hoge verwachtingen. Je grijpt immers naar dit boek omdat je je eigen communicatievaardigheden onder de loep wil nemen en wil aanzuiveren. Maar lost dit boek de beloftes ook in?

Robert Bolton leidt zijn lezers stap voor stap door zijn uitgekiende communicatiemodel met als doel de lezer bewust te maken van het eigen gevoelsniveau en dat van de gesprekspartner. Vervolgens wil Bolton de communicatievaardigheden van de lezer zodanig aanscherpen dat hij in staat is om bij elke communicatie aan de eigen behoeften en die van de gesprekspartner tegemoet te komen om er uiteindelijk bevredigender relaties op na te houden. Dit is in grote lijnen het opzet van Boltons methode.

De eerste hoofdstukken verschaffen het verbazing-wekkende inzicht dat de meeste mensen in de meeste van hun gesprekken – onbewust en vaak onbedoeld - bijna niets anders doen dan ‘barricades’ opwerpen: uitspraken doen die de ander het dak op jagen. Bolton somt deze –vaak onverwachte- blokkades op en licht ze toe. Een eye opener van formaat!

Vervolgens reikt de auteur de lezer handvatten aan om zijn communicatie te verbeteren door zijn luistervaardigheid te verbeteren én ‘spiegelend te leren luisteren’. Wie zicht de moeite getroost om dit in zijn dagelijkse communicatie te oefenen, merkt al vlug dat dit inderdaad een heel efficiënte vaardigheid is om de relaties met je partner, kinderen, familie, vrienden, collega’s en baas aanzienlijk te verbeteren.

Tot slot schetst Bolton het continuüm onderdanigheid–assertiviteit–agressiviteit waarbij hij stelt dat we in onze communicatie moeten streven naar het afleveren van assertieve boodschappen. Wanneer dit tot conflicten leidt, stelt de auteur voor om dan naar een oplossing (concensus) te zoeken die een win-winsituatie inhoudt voor beide partners. Hoe je dit doet, legt Bolton vanzelfsprekend haarfijn uit.

Met People Skills richt Robert Bolton zich in de eerste plaats tot professionele hulpverleners. Maar ook managers vinden in dit werk een schat aan inzichten om hun motto ‘mijn wil is wet’ te realiseren*. Voor de niet-leidinggevende lezer zijn deze ‘tips voor managers’ dan wel niet zo verkwikkend om te lezen, maar juist daarom zijn ze net zo interessant. Een werknemer kan dit kostje bij een volgend functioneringsgesprek maar beter achter de kiezen hebben.

* De oproep van Bolton om net zo lang je assertieve boodschap te herhalen tot je je doel bereikt, zal bij managers zeker niet in dovemansoren vallen. Verder lijkt deze strategie mij overigens eerder bij ‘agressief’ te onder te brengen dan bij assertief. Betrappen we de auteur hier op een tegenstrijdigheid of ligt het aan mijn interpretatie?

Bolton zet in een heldere, begrijpelijke taal zijn communicatiemodel uiteen. Hij lardeert elk element met passende voorbeelden, moedigt de lezer vaak aan om dit in zijn communicatie te oefenen en geeft zelfs uitleg waarom dit niet altijd meteen lukt.
De wat schreeuwerige kaft wekt bij de kwaliteitszoeker weliswaar enige argwaan, maar het moet gezegd: People Skills voldoet ruimschoots aan de (hoge) verwachtingen. Als lezer kun je effectief én met inzicht aan de slag om je communicatievaardigheden te trainen en om bewuster met je eigen gevoelsniveau en dat van je gesprekspartner om te gaan. Wie zich daarin voldoende bekwaamt, zal volgens Bolton bovendien tot bevredigender relaties komen omdat volgens zijn model de behoeften van beide gesprekspartners worden gerespecteerd. Aan de slag!