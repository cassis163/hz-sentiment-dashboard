Je bent een succesvolle zakenvrouw en de meeste dingen lijken je voor de wind te gaan in ons kikkerlandje. Toch is er één of zijn er misschien wel meerdere geheimen die je als een zware last met je meedraagt. Dit gebeurt de hoofdpersoon uit dit thrillerdebuut, Tess Clement. In haar verleden is ze het Franse stadje Mosset hals over kop ontvlucht samen met haar moeder, maar waarom? Wat heeft er zich toentertijd allemaal afgespeeld?

We zijn inmiddels jaren later en Tess heeft een nieuw bestaan opgebouwd. Haar moeder is echter onlangs overleden en het lijkt Tess even allemaal niet meer zitten. Haar kinderen zijn inmiddels volwassen en hebben het druk met hun eigen leven en zelf wil ze niets liever dan alle herinneringen ontvluchten en alles achter zich laten. Ze besluit in een vlaag terug te keren naar de plek die ze jaren geleden zo plotseling verlaten heeft. Ze wil daar een nieuw leven op gaan bouwen. Na al die jaren is er nog maar een klein groepje mensen dat daar toentertijd al woonde en weet wat er gebeurd is. Helaas is dit een kleine misvatting van Tess, want iemand werkt haar heel hard tegen, maar wie? En vooral waarom?

Maar Tess gaat er helemaal voor en laat zich door niks en niemand afschrikken. De onderste steen moet boven komen. In het decor van een oud verlaten kasteel, dat een griezelige setting creëert in je geestesoog, worden uiteindelijk heel veel zaken duidelijk. Zowel voor Tess als voor de lezer. Maar of iedereen nou zo blij moet zijn met deze onthullingen? Dat valt te bezien, want de weg naar de waarheid gaat zeker niet over rozen.

Met Vrij uitzicht heeft Anya Niewierra een goed debuut gemaakt in de thriller wereld. Het verhaal zit erg goed in elkaar en kent meerdere draadjes die aan het einde allemaal samenkomen en duidelijk afgerond worden. De plot is ook goed verwerkt in het verhaal. In het beginstuk leer je Tess goed kennen en val je eigenlijk zo in haar leven. Wat je eigenlijk niet of maar gedeeltelijk te zien krijgt, is wat er zich allemaal in het bolletje van Tess afspeelt. Dat wordt goed verborgen gehouden door Niewierra. Langzaam gaat het boek over naar het middenstuk waar Tess zich gevestigd heeft in Mosset en op zoek gaat naar antwoorden op vragen die ze heeft, maar daarnaast ook antwoorden moet zien te vinden op ‘toevallige’ situaties die zich tijdens haar verblijf voordoen. Aan het eindstuk vallen alle puzzelstukjes samen en blijkt het verhaal toch een heel ander einde te kennen dan je als lezer waarschijnlijk verwacht had.

In het boek is er slechts een handvol personages die echt belangrijk is voor dit verhaal. De belangrijkste is uiteraard Tess Clement. Omdat je het verhaal grotendeels vanuit haar optiek beleeft is het niet lastig je met haar te vereenzelvigen. Van de overige personages kom je steeds een beetje meer te weten. Knap gedaan is dat je als lezer toch gaat twijfelen of datgene dat je te weten komt, wel de werkelijkheid is. Of doen deze personages zich anders voor dan ze in werkelijkheid zijn. Dat is aan jou als lezer uit te vinden natuurlijk. De schrijfstijl en daarmee het leesplezier van Niewierra is erg prettig. Het kan haast niet anders of er zullen nog meer thrillers van haar hand volgen.

Minpunt van dit verhaal vond ik dat het soms wel erg voor de hand lag. In het boek zit namelijk een aantal situaties die wel erg voorspelbaar zijn of iets té toevallig. Dat is een punt waar aan gewerkt kan worden. Geef de fantasie van de lezer soms iets meer ruimte om het verhaal zelf aan te vullen. Desondanks blijft het een spannend verhaal met een onverwacht einde.

Voor een eerste thriller is Niewierra met Vrij uitzicht goed geslaagd. Een volgende thriller die van haar hand zal verschijn zal ik met plezier ook gaan lezen. De aandachtspunten kosten haar wel 1 ster helaas. Dus al met al 4 sterren voor dit debuut.