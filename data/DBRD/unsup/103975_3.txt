Negen jaar zijn ze weg geweest, negen jaar hebben ze doorgebracht op een andere planeet, en nu zijn ze terug. Samen met de robot waar alles, bijna twintig jaar geleden, mee was begonnen. Negen jaar lang hebben Eva, Dr. Franklin en Vincent hun best gedaan om naar aarde terug te keren. Hun terugkeer is echter anders dan verwacht. Amerika heeft grote delen van de wereld overgenomen, de mensheid vecht tegen zichzelf, mensen met meer alien DNA worden opgesloten in kampen. De derde wereldoorlog staat op het punt van uitbreken. Alle drie willen ze de mensheid redden, maar alle drie hebben ze hier hun eigen ideeÃ«n voor.
Only Human, het derde deel van The Themis Files verscheen op 1 mei 2018. Het idee voor de serie ontstond toen de zoon van Sylvain Neuvel hem vroeg een robot te bouwen. Het werd niet zo maar een robot, maar een robot met een verhaal, een geschiedenis. Het eerste deel van de serie kreeg vijftig afwijzingen, voordat het in 2016 uitgegeven werd door Del Rey Books na een positieve review van Kirkus Reviews. Naast The Themis Files zal Neuvel ook bijdragen aan het boekproject rond de populaire tv-serie Black Mirror.
Wat direct opvalt aan dit boek is de schrijfstijl. Het hele boek bestaat uit dialogen, brieven en dagboekopnames. Het is geen verhaal dat verteld wordt, maar het zijn gebeurtenissen die besproken worden. Er zijn dan ook meerdere perspectieven, waarvan Eva, Dr. Franklin en Vincent de belangrijkste zijn in het boek, maar ook een majoor van de Russische Main Intelligence Agency en Kara (een personage uit de eerdere boeken) komen aan het woord. Wat indrukwekkend is aan het boek is alle wetenschap die erachter zit. Zowel genetica en natuurkunde spelen een belangrijke rol in het boek en dat moet wel waarheidsgetrouw gebeuren. Om te zorgen dat ook de aliens zo realistisch mogelijk waren, heeft Neuvel een eigen taal voor ze bedacht, inclusief woordenboek en grammatica.
Het verhaal an sich is niet erg origineel, maar het is goed uitgewerkt. Het is vooral de schrijfstijl, het format van het verhaal, wat dit boek speciaal maakt. De personages zijn extreem gevarieerd en ze hebben allemaal een duidelijk, uniek karakter. Dat betekent niet dat de karakters van begin tot eind vast staan, ze blijven zich gedurende het boek ontwikkelen. Door het format van het boek krijg je tegelijk met de personages nieuwe informatie, hierdoor kan je je afvragen: Wat zou ik doen als ik in deze situatie zat?