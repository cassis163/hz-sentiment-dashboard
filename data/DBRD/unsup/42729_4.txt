Annejet van der Zijl is een van de bekendste en meest gelezen non-fictie-schrijvers van ons land. Zij debuteerde in 1998 met Jagtlust, en schreef bestsellers als Sonny Boy en meest recentelijk De Amerikaanse prinses. Jo Simons is neerlandicus en een ervaren journalist en bladenmaker. Als partner van Van der Zijl heeft hij achter de schermen een groot aandeel in de totstandkoming van haar non-fictietitels, met name als het gaat om de intensieve research. De val van Annika S. is hun eerste gezamenlijk fictieproject en het eerste deel van een vijfluik van spannende romans. Dit verhaal is ontstaan naar aanleiding van een nieuwsbericht over een verdwenen Duitse SPD-politica en de verwezenlijking van een langgekoesterde droom: om naast hun carrières in de journalistiek en de literaire non-fictie zich te wagen aan een fictie-project.
‘Alle symbolen van een succesvol en rijk leven, van de vrouw die ik wilde zijn, alles waarvoor ik mijn hele volwassen leven als een bezetene had gewerkt, alles wat ik met zoveel zorg had uitgekozen om de wereld te laten zien dat ik, Annika, het had gemaakt en daarmee mijn hele, zo zorgvuldig geconstrueerde IK – alles was weg. En mijn tas…’


De wereld van de ambitieuze Duitse politica Annika Schaefer stort in elkaar als uitkomt dat ze heeft gelogen over haar verleden. Een persbericht maakt een einde aan haar veilig opgebouwde bestaan. Zonder enige confrontatie aan te gaan met haar echtgenoot, schoonfamilie en partijgenoten vlucht ze halsoverkop naar Nederland. Naar de Noord-Hollandse kust waar ze als kind met haar grootouders kwam. Maar ook daar laat het verleden haar niet met rust. En daarin blijkt ze niet de enige…

De val van Annika S. wordt afwisselend verteld door Annika, Anna en Martin. Tussendoor zijn er brieven, geschreven door Josef, in het verleden: 1935, 1938, eind 1942. Het verhaal van Annika is in de eerste persoon geschreven, dat van Anna en Martin in de derde persoon. In de heftige proloog wordt beschreven hoe een vrouw het leven verliest. Welke vrouw is op dat moment onduidelijk. Het verhaal start op 15 november en is, uitgezonderd enkele hoofdstukken, in chronologische volgorde opgezet. Annika is op de vlucht en heeft alle banden met Duitsland verbroken. Het duurt niet lang voordat al haar passen zijn geblokkeerd. Gelukkig heeft ze gauw wat contanten opgenomen en kan ze een aftandse caravan huren op een park waar ze vroeger is geweest. Op haar mobiel volgt ze het nieuws over haarzelf en weet dat ze zich voorlopig niet in het openbaar kan vertonen daar ze op zoek zijn naar haar.

De vlucht van Annika geeft een gevoel van angst en paniek. Waar moet je heen en wat moet je doen als je niets meer hebt: geen geld, geen huis, geen familie, geen vrienden. De eerste tijd leeft ze in een eenzaamheid die treffend is neergezet. De auteurs weten de karakters met veel diepgang neer te zetten waardoor elk personage je weet te raken. Een zodanige uitwerking wat maakt dat de personages nog lange tijd bijblijven. Annika is een vrouw waar je veel bewondering voor krijgt. Ondanks dat ze alles kwijt is weet ze toch een nieuw bestaan op te bouwen en durft ze vooruit te blijven kijken. Als haar een lelijke hond wordt opgedrongen zie je Annika langzaam veranderen. De keiharde politica verdwijnt en al haar liefde gaat naar de hond, deze wordt haar steun en toeverlaat. Martin is zijn baan als rechercheur verloren door een aantal voorvallen. Hij mocht wel aanblijven bij de politie maar in uniformdienst. Zelfs een vast team zat er voor hem niet meer in, niemand wilde met hem samenwerken. Te eigenzinnig en te onorthodox. Maar dan gebeurt er iets waardoor hij zich weer kan bewijzen en zijn leven weer iets positiever ziet. En dan Anna, een oude, verwarde vrouw die voortdurend in angst leeft. Drie totaal verschillende levens maar toch zullen hun verhaallijnen zich met elkaar verbinden.

De val van Annika S. is een verhaal dat raakt. Het is voortdurend in beweging al is er niet altijd een hoge spanningsboog. Het duikt in de levens van de personages, in het heden en het verleden. Heel mooi wordt neergezet hoe een mens door de omstandigheden kan veranderen. Een aantal onverwachte wendingen laat de spanning opvoeren en naar een hoger niveau leiden. Dit is het eerste deel van een vijfluik en een deel dat onderhoudend en spannend is. En ondanks de uitgebreide kennismaking met de personages valt er nog veel te raden over wat nieuwsgierig maakt naar het verdere verloop van hun levens. Dit gezamenlijke project is zeer geslaagd te noemen en deze roman zal de lezer van vrouwenthrillers zeker aanspreken.