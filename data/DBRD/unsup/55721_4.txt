Met dank aan uitgeverij Cargo voor dit recensie-exemplaar.

Korte samenvatting

“Ik denk dat we allemaal dingen doen waarvan we niet weten of begrijpen waartoe ze leiden”

Helena zit van een koffie te genieten in haar vaste Parijse café wanneer er een man op haar afstapt en haar vraagt of zij op monsieur Bellivier wacht. Ze kent geen monsieur Bellivier, maar impulsief antwoordt ze ‘ja’. De man neemt haar mee naar een kantoor waar hij haar een contract voor drie weken laat ondertekenen. Dit is het begin van een bizarre opdracht voor haar.

Mancebo, een man van Tunesische afkomst heeft een buurtwinkel in Boulevard des Batignolles, Parijs. Samen met zijn vrouw woont hij in het appartement boven de winkel en aan de overkant van de boulevard heeft zijn neef Tariq een schoenmakerij. Het leven gaat zijn gangetje voor Mancebo: na zijn ontbijt gaat hij naar de markt voor verse groenten en fruit voor zijn winkel, als hij terugkomt van de markt opent hij zijn winkel. Wanneer hij het eten ruikt dat zijn vrouw klaarmaakt in het appartement boven de winkel, sluit hij zijn winkel even om te gaan lunchen en ‘s middag gaat hij samen met Tariq naar hun stamcafé om een pastis te drinken.

Op deze manier leeft Mancebo al jaren, elke dag dezelfde routine. Tot op een dag mevrouw Cat zijn winkel binnenstapt en hem de opdracht geeft haar man in de gaten houden. Aanvankelijk vindt Mancebo dit een vreemde vraag, maar hij beslist toch iets aan zijn saaie leven te doen en op de vraag in te gaan. Tijdens deze opdracht merkt hij echter gaandeweg, dat niets en niemand is wat het lijkt. Verschillende geheimen onthullen zich.

Helena en Mancebo, hebben elk een onverwachte opdracht gekregen, ze kennen elkaar niet, maar toch zullen hun levens zich kruisen op een bijzondere manier.

Conclusie

De auteur Britta Röstlund is een Zweedse freelance journaliste die sinds 2001 in Parijs woont, ‘’Wachten op monsieur Bellivier’’ is haar debuut. Het is altijd wel een beetje spannend bij een debuut, je weet niet altijd wat je ervan kunt verwachten en dit is nu net hetgeen dit boek zo goed maakt. Op de verschillende media vind je verscheidene omschrijvingen voor dit boek: chicklit, feelgoodroman, roman, …, er is precies niet echt eenduidigheid over, en dit beeld klopt met het boek. Tijdens het lezen dacht ik vaak of het nu een roman, feelgood, chicklit of met momenten zelfs een thriller was. Pas op het einde wordt het duidelijk dat het over een feelgoodroman gaat.


Het boek bevat twee volledig aparte verhalen, beide geschreven in een andere stijl. Een verhaal gaat over Mancebo, hoewel zijn verhaal wordt verteld vanuit een alwetend (auctoriaal) perspectief, kan je als lezer zijn volledige gedachtegang volgen. We zien ook hoe zijn personage groeit door de gebeurtenissen, ja Mancebo wordt steeds slimmer en slimmer. Ik vond hem een zeer leuk hoofdpersonage en ik kon me hem zo voorstellen in een film waarin Louis de Funès zijn personage zou vertolken.

Het andere verhaal gaat over Helena, dit vanuit het ik-perspectief. Hoewel ik persoonlijk niet graag boeken lees vanuit dat perspectief, stoorde het mij hier totaal niet. Het zorgde voor een scheidingslijn tussen de twee verhalen. Aanvankelijk ergerde ik me nogal aan Helena, ik wilde namelijk verder lezen wat er met Mancebo gebeurde, en vond haar nogal saai. Maar naarmate het verhaal vorderde en je haar beter leerde kennen bleek ook zij wel een zeer leuk personage te zijn. Pas in de laatste pagina’s van het boek komen de twee verhalen samen.

De auteur heeft een zeer vlotte pen, met simpele woorden prikkelt ze de lezer telkens weer om verder te lezen in het boek. Ik kon het echt niet opzij leggen, elke keer wilde ik meer weten over Mancebo en later ook over Helena. De keuze van Parijs als achtergrond was ideaal voor dit verhaal en gaf het verhaal extra kleur. Ik waande mij zo in Parijs: de boulevards, Sacré-Coeur, Montmartre, etc….

Het einde is bovendien onverwacht en zeker origineel te noemen. ‘Wachten op monsieur Bellivier’ is een luchtig, vernieuwend en leuk boek. Gezien dit een debuut is ben ik wel nieuwsgierig naar haar volgende boeken, ik vraag me af of er dan terug origineel uit de hoek zal gekomen worden, of dat de auteur ditzelfde concept zal verder gebruiken. Haar schrijfstijl en verhaalopbouw waren voor mij vernieuwend en net hierdoor werd ik steeds geprikkeld om verder te lezen.

Ik geef dit boek een verdiende 4 sterren, zowel de uitwerking van het verhaal als de schrijfstijl van de auteur maken dit boek meer dan waard om te lezen. Dit is een auteur waar we in de toekomst zeker nog van zullen horen.