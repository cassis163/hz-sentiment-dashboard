Shadow Moon heeft eindeloos geoefend op goocheltrucs met munten. In de gevangenis moet je immers ergens de tijd mee doden. Hij is een man met een missie. Zodra hij uit de gevangenis komt wil hij de draad weer oppakken. Helaas gaat dat niet naar wens, want hoewel op vrije voeten staat hij, zoals het einde van elke munttruc, met lege handen. Dan komt de intrigerende Wednesday op zijn pad en begint dit adembenemende verhaal van Neil Gaiman.

In dit boek gaan we op een roadtrip door Amerika. Neil Gaiman laat ons zien dat er achter de monotheïstische rituelen van dit land een multiculturele samenleving schuilgaat. Eentje die vele goden en tradities met zich meebrengt. Achter de coulissen van Amerika strijden deze oude goden om de aandacht. Zoals dat gaat met polytheïsme komt daar veel jaloezie, woede en misleiding bij kijken.

Gaiman gebruikt fictie vakkundig als spiegel. In American Gods zien we hoe sterk de stroming van de modernisering is en dat we ons alleen verenigen als er een vijand voor de deur staat. Dit in 2001 geschreven boek is nog erg actueel. Het leert ons bovendien te zien dat er soms magie schuilt in het eindigen met lege handen.

In april 2017 komt de Amerikaanse zender Starz met een serie over dit boek.