Van het vorige boek van Eva de Wit, Een huis in Frankrijk, heb ik echt genoten, wat een heerlijk feelgood verhaal was dat. Je snapt dat ik erg benieuwd was naar deze tweede Frankrijk-roman!
Ook de avonturen van deze vriendinnen in Frankrijk lazen weer heerlijk weg en gaven me een lekker zomers gevoel. Jet, Anne en Kiki gaan naar een chateau in Frankrijk, waar ze een zomer gaan helpen met het runnen van de gîtes en camping. Daar aangekomen blijkt de eigenaar er een zooitje van gemaakt te hebben en is hij ervandoor gegaan met de administratie en het geld. Terug naar huis dan maar weer? Terug naar alle sores die ze achter wilden laten? Nee, ze besluiten er samen met de werknemers die er nog wel zijn en de oudere Madame Jeanine de schouders onder te zetten en het chateau te redden van de ondergang.
Alle drie de dames hebben zo hun eigen redenen om Nederland te ontvluchten. Maar weglopen werkt natuurlijk niet, op een dag zullen ze alles toch onder ogen moeten komen. Doordat je het verhaal leest vanuit alle drie de hoofdpersonen, Jet, Anne en Kiki, leer je hen en hun struggles goed kennen en leef je onwijs mee met alles wat ze mee- en doormaken. Je weet van tevoren natuurlijk al dat het goed af zal lopen, maar hoe precies dat is nog best verrassend.
Het vorige verhaal van Eva de Wit vond ik iets sterker, maar ook van dit feelgood verhaal heb ik weer enorm genoten! Het is romantisch, humoristisch en meeslepend. Én het nam me weer even mee naar zomers Frankrijk, wat een genot!
Op naar een derde Frankrijk-roman?