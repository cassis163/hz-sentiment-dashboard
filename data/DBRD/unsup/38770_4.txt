Pubers zijn niet in staat tot consensus. Pubers zijn geregeld opstandig, tegendraads en recalcitrant. Pubers vinden hun ouders stom; ouders vinden hun puber stom. Ook zoiets in huis? Dan kan deze schrijver je helpen om alles weer even wat lichter op te vatten. Niet dat hij oplossingen aanreikt, maar hij laat zien hoe iedere puberouder worstelt met dezelfde thema’s. En dit doet hij met een meesterlijke humor.  

Dit kleine handzame boekje is geschreven door Jan Weiler (1967), journalist en momenteel vooral schrijver en columnist. Bovendien schrijft hij hoorspelen en luisterboeken die hij vervolgens zelf inspreekt. Weiler woont met zijn gezin in Icking, een kleine plaats in de Duitse deelstaat Beieren, niet ver van München. Deze uit het Duits vertaalde columns zijn verschenen in de Duitse zondagskrant: Welt am Sonntag. Het puberdier stond in Duitsland wekenlang op nummer 1 in de bestsellerlijsten en inmiddels zijn er al meer dan 300.000 exemplaren van verkocht. Volgend jaar verschijnt de (Duitse) verfilming.

Weiler heeft zelf twee puberkinderen waarover hij op een heel bijzondere en bovenal zeer lachwekkende manier vertelt. Dit is zijn verhaal waarin zijn dochter Carla de hoofdrol heeft. Carla, het leuke, lieve wezentje dat in zeer korte tijd veranderd is in een hysterische amazone en een wandelende conflicthaard. Weiler vertelt in zijn columns over party’s (één breezer mag toch wel?), zakgeld (‘iedereen krijgt meer dan ik’), familie-uitjes en tijdsbesef (‘Tijd = Föhn x Haar’). En over het komen en gaan van de jongemannen. In het begin slechts tweedimensionaal en aan de muur, de posterboys. Later niet slechts tweedimensionaal meer, maar als jongens in levende lijve. Ook wel ‘acne-piraten’ genoemd.

Veel typische kenmerken van de puberteit of pubertijd worden van commentaar voorzien. Een relaas waarbij je geregeld een stuip krijgt van het lachen. Hij spiegelt niet alleen de onzekerheid van de puber, maar ook die van de ouders, in dit geval de vader in het bijzonder; Jan Weiler zelf. Voor iedereen met een puber in huis is dit een herkenbaar verhaal. Weliswaar met beperkte houdbaarheid, dit gaat over deze tijd, en alles verandert snel, vooral in de wereld die puber heet. Vandaag is Facebook ‘hot’, morgen weer wat anders.

Till Hafenbrak maakte de kleurrijke, stripverhaalachtige illustraties. Samen met het leeslint kan Het puberdier bestempeld worden als een leuk cadeauboekje.