Het boek
In ‘Haar’ vertelt Kathleen Vereecken het verhaal van Suzanne, Catherina en Hanna, drie zussen die terugblikken op hun leven. Wat is er overgebleven van hun brandende kinderdromen en de verlangens van weleer? Hoe heeft de jarenlange spanning tussen zusterliefde en rivaliteit hun blik op elkaar en op de wereld gekleurd? En waarom kleeft de schaamte aan elk van hen, als een tweede huid?

De vader van de vrouwen, Ivo, ligt op sterven en denkt, de schaamte achter zich latend, vrij na over zijn dochters, zijn te vroeg gestorven vrouw en over het geheim dat hem kwelt.

‘Haar’ gaat over grote vragen rond liefde en verraad en over –wellicht triviale- vragen als het waarom veel vrouwen graag ritueel afscheid nemen van hun meisjesjaren en waarom ze hun haren kort knippen?

Visie van de recensent
Met de roman ‘Haar’ slaat Kathleen Vereecken een nieuwe weg in en dat doet zij met verve! De schrijfstijl van Vereecken is sfeervol en delicaat. Op genuanceerde wijze laat zij, zowel het verhaal als haar personages tot leven komen.

“De zee was warmer dan ze gedacht had, het water was zacht. Een onverwachte troost voor een tot dan toe onvermoed verdriet. Ze zwom en huilde, zout in zout.”

In ‘Haar’ laat Vereecken de lezer afwisselend meekijken in de levens en gedachtenspinsels van Suzanne, Catherina en Hanna. Weliswaar zusters, maar volledig verschillend. Problemen in de liefde is een bindend element in hun levens. De zussen zijn opgevoed door vader Ivo. Moeder Lena komt om het leven door een noodlottig verkeersongeval. De zusjes zijn dan nog heel jong. Op zijn sterfbed wil Ivo het geheim, dat hij zijn leven lang bij zich heeft gedragen, vertellen.

“Misschien zou hij het haar ooit gevraagd hebben, veel later, als ze samen mild en grijs naar de perfecte verticale symmetrie van de weerspiegeling van een berg in een rimpelloos meer gekeken zouden hebben.”

Het verhaal kent subtiele passages vol zuiver en integer opgetekende emoties. Daarnaast ziet Vereecken kans de taalliefhebber met regelmaat te verrassen met originele taalvondsten. Wat te denken van 'troostparkeren' of 'onthuis'? Geweldig toch?

“Zijn heftige aanhankelijkheid was zalf voor de wonden die zijn minachting telkens weer sloeg.”

Kortom, een onderhoudend roman in een, voor deze auteur, nieuw genre.

De auteur
Kathleen Vereecken (1962) woont in Gent. Ze is getrouwd met Bart en heeft twee volwassen kinderen. Vereecken volgde de opleiding tot leerkracht Nederlands-Engels en werkt als freelance journalist voor De Standaard. Zij schreef al verschillende romans. Haar bekendste boek is ‘Ik denk dat het liefde was’. Dit boek won in 2010 de Boekenleeuw.

Uitvoering
Uitgever Benjamin Polis
Paperback, 256 pagina's
ISBN10 946310111X
ISBN13 9789463101110

Over Hanneke Tinor-Centi
Hanneke Tinor-Centi (1960), communicatiemanager, tekstschrijver, boekrecensent en blogger. http://hanneketinorcenti-blog.simplesite.com/