Het verhaal begint met de ietwat bizarre dood van de oude Mathilde. Doorheen het hele boek bleef ik het gevoel houden dat de auteur een wel heel rare vorm van overlijden had gekozen, met behulp van een zogenaamd 'heksenmasker' om precies te zijn. Een en ander duurde voor mij te lang, het had allemaal ietsje beknopter gemogen. En toch zit het verhaal zelf goed in elkaar. Een onverwachte wending hier en daar, een paar extra verhaallijnen, dat doet het altijd goed. Een aantal personages stond heel erg in de kijker en was goed uitgewerkt, terwijl ik andere karakters niet altijd meteen kon plaatsen. Altijd vervelend, wanneer je je moet afvragen wie nu ook alweer wie was. Al bij al vind ik 'Het heksenmasker' geen topper, maar wel net goed genoeg voor een duim omhoog.