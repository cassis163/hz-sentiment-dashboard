Prachtig uitgegeven boekje met korte reisverhalen, dagboekoverpeinzingen en andere aantekeningen van Arthur Japin. Heel begrijpelijk dat deze schrijfsels naar aanleiding van zijn reizen over de hele wereld in de afgelopen dertig jaar nu zijn verzameld. Boeiend daar waar het research voor zijn romans betreft, zoals zijn bezoek aan Ghana, waar je Kwasi en Kwame tegenkomt. Tragisch, het bezoek aan de afgedankte biologische moeder van Poetin. Autobiografisch of fictief? Dat doet er eigenlijk niet toe. Ook niet in het licht absurde relaas hoe Japin ‘regelt’ dat het hoofd van de Ghanese koning Badu Bonsu uit Europa terugkeert en verenigd wordt met zijn lichaam in Ghana. Lachen gegarandeerd. Wat een fijne Japin! Droge observaties, met humor geschreven en zonder overdreven opsmuk of aanstelleritus. Over mensen, die nergens bij horen en zoekende zijn naar een plek om zich thuis te kunnen voelen. Japins mooie moraal: het tegenovergestelde van nergens is niet ergens, maar overal.