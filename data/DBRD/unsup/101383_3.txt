Dankzij de Hebban leesclub kreeg ik de kans om kennis te maken met het boek Onvindbaar van Laura McHugh. Een boek wat door Karin Slaughter aangeprezen wordt dus de verwachting was dan ook hoog. Jammer genoeg waren er voor mij te weinig spannende momenten in het verhaal om het ook daadwerkelijk een thriller te noemen.
Arden gaat na de dood van haar vader terug naar haar geboorteplaats omdat zij het familiehuis geërfd heeft. Dit is echter ook de plek waar zij in haar jeugd een trauma meegemaakt heeft. Op klaarlichte dag zijn haar zusjes ontvoerd en dit terwijl Arden, bij gebrek aan een oplettende moeder, als oppas diende. Nu twintig jaar later komen er allerlei herinneringen naar boven en twijfelt Arden aan alle gebeurtenissen van die dramatische dag. Wat heeft er zich precies rondom het familiehuis afgespeeld en wat waren de rollen van Ardens depressieve moeder en vreemd gaande vader?
Door het gebrek aan spanning maar de toch mooie beeldende schrijfwijze geef ik dit boek, wat naar mijn mening een roman is, toch een 7 ofwel 3,5 *.
Jammer dat dit boek aangeprezen werd als thriller, dit zorgde ervoor dat de verwachting m.b.t. de hoeveelheid spanning wellicht té hoog was.