Kurt Austin en zijn team van NUMA bevinden zich dertig meter onder water in de buurt van het Italiaanse eiland Lampedusa waar ze helpen bij het bergen van een lang geleden gezonken schip. Zonder dat ze het beseffen, vindt boven hun hoofden een catastrofe plaats die alle bewoners van het eiland doodt. Enkel dokter Renata Ambrosini kan zich met een aantal patiënten in het ziekenhuis verschansen en zendt een noodoproep uit. Austin en zijn kompaan Joe Zavala gaan erop af en vermoeden al snel dat het eiland getroffen is door een of andere gifgasaanval. Ze ontdekken dat de eilandbewoners niet dood zijn, maar comateus. Austin en Zavala raken vervolgens heel snel betrokken bij een groots opgezet complot dat heel de Noord-Afrikaanse regio destabiliseert.  

Clive Cussler (1931) is op zijn 87ste nog niet leeggeschreven. Het aantal boeken dat hij onderhand schreef, is niet meer te tellen en nog steeds verschijnen nieuwe boeken met daarop zijn naam aan hoog tempo. Hij schrijft al een hele tijd niet meer alleen maar laat zich in met meerdere coauteurs, waaronder zijn zoon Dirk Cussler. Het is geen geheim dat hier commerciële motieven achter zitten en de vraag is dan ook hoeveel Cussler nog zelf aan zijn boeken schrijft. Clive Cussler lijkt tegenwoordig eerder een merknaam dan een schrijversnaam te zijn geworden. In 2016 schreef hij samen met Graham Brown The pharaoh’s secret dat nu als Het geheim van de farao vertaald werd. Pieter Cramer stond in voor de vertaling. Dit is nummer dertien van de NUMA-serie met Kurt Austin in de hoofdrol, maar Cussler houdt niet op en ondertussen worden de Engelstalige persen opgewarmd om deel zestien te gaan drukken.  

NUMA bestaat als organisatie echt en is door Clive Cussler zelf opgericht. De organisatie is gespecialiseerd in de berging van scheepswrakken, maar in Cusslers boeken gaat het er vast een pak spannender aan toe dan in werkelijkheid. Alhoewel het vinden en bergen van een schip voor de nodige adrenaline zal zorgen bij de betrokkenen, is er ongetwijfeld zelden een internationaal misdaadcomplot mee gemoeid, en dat is in de NUMA-boeken uiteraard wel het geval.  

Het geheim van de farao schiet met een rotvaart uit de startblokken. De lezer wordt meteen de actie ingeworpen en het boek neemt daarna nooit nog gas terug. Kurt en Joe gedragen zich doorheen het hele boek als twee kwajongens die samen een avontuurtje beleven. De kogels fluiten hen om de oren maar toch zitten ze elkaar voortdurend als goede vrienden grappend op de kop. Ondertussen laten ze een vrij ernstig spoor van vernieling na terwijl ze proberen een misdaadorganisatie op te sporen en een halt toe te roepen. De Kurt Austin-avonturen zijn Hollywood-actiefilms in boekvorm. Veel wapens en ontploffingen, wil dat zeggen, een flinke dosis achtervolgingen en vernielde voertuigen ook, en hoofdpersonages met lef voor tien. De plot doet erg denken aan die van een James Bond-film, en zelfs de obligate schone en een erg James Bondachtig einde zijn aanwezig. Heel Amerikaans allemaal (ook al is Bond een Brit), maar toch heel prettig om te lezen.  

Natuurlijk mag men van dit boek niet te veel diepgang verwachten. Er is wel een historisch correcte basis in het boek verwerkt rond Pierre-Charles Villeneuve, een Franse admiraal ten tijde van Napoleon, maar verder is dit testosteron op papier, zonder meer vlot geschreven, technisch helemaal kloppend, een kans voor de lezer om veilig van in de woonkamer toch enkele uren aan tweehonderd per uur te leven, en that’s it. Escapisme van de bovenste plank voor de leesgrage pantoffelheld. Vandaag geniet men van dit boek, morgen is men alweer vergeten wat precies de naam van de slechterik was, zoiets. Maar dat deert niet want deze dertiende Kurt Austin bewijst dat de reeks nog steeds springlevend en aantrekkelijk is.