In dit derde deel van het drieluik over de ‘vrienden’ leren we Kiki beter kennen. Zij leeft een druk uitbundig leven en rent en vliegt de hele wereld over als kunstintermediair. Ze leert de meest excentrieke mensen kennen en komt hierdoor in bijzondere en soms zelfs gevaarlijke situaties terecht. Gelukkig krijgt ze hulp van haar vrienden die altijd voor haar klaar staan. Ondanks dat Kiki een niet-alledaags beroep heeft, zou dit zomaar een van je vriendinnen kunnen zijn. De acties zijn erg herkenbaar en makkelijk in te beelden. Dit zorgt er voor dat je meeleeft met alles wat ze meemaakt.
In dit boek lees je hoe Kiki volwassen wordt, welke afwegingen en keuzes ze maakt en hoe ze stap voor stap haar leven opbouwd zoals zij het graag wil hebben. Soms wil je haar wakker schudden zodat ze een juiste keuze zou maken, en soms wil je haar een dikke knuffel geven. Kiki sluit je bij het lezen van het eerste hoofdstuk in je hart.
Kiki, maar ook zeker Noor en Joost, voelen na het lezen van dit boek echt als vrienden voor het leven. Stiekem hoop ik dan ook dat dit niet het laatste is wat we van de vrienden horen, en dat er over een tijdje een update volgt van hoe het met ze gaat.