* Wat je moet weten
Salla Simukka (1981) is een befaamde Finse young adult auteur, tevens recensente en uitgeefster van jeugdboeken. Ze werkt bovendien als vertaalster. Haar affiniteit met de wereld van jongeren is groot en dat blijkt uit haar boeken. Zij weet goed de gedachtewereld van jongeren weer te geven. Net als haar eerste boek Spoorloos is het vervolg Een andere wereld bekroond als beste jeugdboek van Finland. Het eerste boek riep zó veel vragen bij mij op dat ik mij erg verheugde op het tweede deel. Ik raad aan om deze recensie pas te lezen als je het eerste boek uit hebt gelezen.
* Het verhaal
Samuel Jarvi is een echte computermaniak met weinig sociale contacten. Hij heeft zijn opleiding voltooid, maar heeft er tot op heden weinig mee gedaan. 's Nachts speelt hij computergames en overdag slaapt hij. Naast deze afwisseling van slapen en games doet Samuel eigenlijk niets, tot hem op zeer mysterieuze wijze een baan wordt aangeboden. Deze baan heeft een onwaarschijnlijk hoog salaris en een zeer streng geheimhoudingsbeding. Als Samuel ontdekt dat zijn ouders grote schulden hebben, voelt hij zich genoodzaakt de baan aan te nemen. Hij wordt als spelleider toegewezen aan Emmi, die, zonder dat zij het doorheeft, meedoet aan het spel "The Empty World". Zij is door haar ouders opgegeven als testpersoon. Emmis ouders geloven dat hun dochter haar talenten zal ontdekken, terwijl ze (onvrijwillig) meedoet aan het spel. Samuel wordt voor het eerst van zijn leven verliefd  op zijn gamepersonage Emmi! Hij pikt het niet langer dat Emmi wordt bedrogen en besluit haar te redden uit het spel. Ondanks dat Emmis ouders niet mee willen werken en haar niet willen bevrijden, besluit hij toch door te gaan in de hoop dat hij haar zal redden. Tegelijkertijd hebben de andere spelleiders ook personages uit het spel toegewezen gekregen. Hoe kan Samuel Emmi helpen, zonder dat de andere leiders het doorhebben? Kan Emmi überhaupt wel bevrijd worden?
* Waarom je dit boek moet lezen, of niet
Als je het eerste deel Spoorloos hebt gelezen  waar Een andere wereld een vervolg op is -, dan is het noodzakelijk dat je dit boek leest. Zoals door de auteur is beloofd, vallen alle puzzelstukjes op hun plaats. Los daarvan is ook dit deel net zo spannend en intrigerend als zijn voorganger. Het speelt zich ook af in de nabije toekomst en gaat erom dat mensen hun talenten moeten kennen en ontwikkelen. Samuel leeft in zijn eigen virtuele wereld en wordt gebruikt als spelleider voor een spel met minderjarigen. De fabrikanten van het spel hopen hierdoor dat de jongeren hun talenten zullen ontdekken. Intussen zit Samuel als spelleider net zo opgesloten in het spel als de testpersonen. Hij verzet zich daar tegen, zoals een echte computermaniak zou doen: intelligent en effectief. De vraag die constant in je hoofd blijft zitten, is hoe Emmi zal reageren als haar uiteindelijk zal worden verteld wat er allemaal gebeurd is. Zal ze überhaupt wel uit het spel komen?
De gevoelens van Samuel, die voor de eerste keer verliefd wordt en zich daadwerkelijk durft te verzetten tegen anderen, zijn zo goed verwoord dat je volledig met hem meeleeft. Het is gemakkelijk om je te identificeren met hem en zijn beslissingen. Door de puzzelstukken die op hun plaats vallen en de sterke plot met de interessante Samuel is het boek echt de moeite waard om te lezen. De wereld die Salla Simukka heeft gecreëerd is zowel beangstigend als intrigerend. Salla Simukka is het gelukt om twee intrigerende en spannende boeken te schrijven die beide dubbel en dik de moeite waard zijn, voor jongeren én volwassenen.