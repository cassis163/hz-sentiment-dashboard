Michael Koryta (1982,Bloomington,VS) heeft in Nederland weliswaar een redelijk lezerspubliek, maar niet de massa die hem gezien zijn kwaliteit misschien wel toekomt. Laatste woorden is alweer zijn achtste thriller (allen stand alone's) die in vertaling verschijnt en reeds drie keer schopte hij het tot een 5 sterren waardering in de VND&T gids.

Om even van de radar te verdwijnen wordt de onderzoeker Markus Novak naar een onbetekenend provinciestadje gestuurd om daar een onopgelost mysterie te onderzoeken van de dood van een jonge vrouw tien jaar geleden. Novak stuit op een muur van onvriendelijkheid en tegenwerking, maar als hij door manipulatie in een vreemd daglicht komt te staan en zijn baan dreigt te verliezen gaat hij tot het gaatje om de zaak op te lossen.

Laatste woorden is een boek rond het thema schuld en boete. Het verhaal speelt zich voor een groot deel af in het grottenstelsel onder een uitzichtloos Amerikaans provinciestadje. Koryta schept hiermee een beklemmende en haast claustrofobische sfeer die nog wordt versterkt door de benauwende en uitzichtloze situatie waarin vele inwoners van het stadje zich bevinden.

Heerlijk leesvoer van hoog niveau.

4 sterren