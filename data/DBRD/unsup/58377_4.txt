Na 'Straf' was ik erg benieuwd naar Birger Baugs tweede boek met politiechef Halvor Heming in de hoofdrol.
De Noorse auteur is niet bang om maatschappelijke problematiek aan te kaarten en de naïviteit die de Noren in sommige opzichten ten toon spreiden kritisch te beschouwen. Daarin doet hij me enigszins denken aan het Zweedse auteurskoppel Roslund & Hellström (van harte aanbevolen!).

Thema in 'Verlossing' is de drugsscène c.q. -handel in Oslo. Op onverklaarbare wijze sterven er plotseling meer drugsverslaafden aan een overdosis. Kristine Holm is tijdens Hemings vakantie met het onderzoek hiernaar gestart, maar wordt neergestoken en ligt in coma. Heming komt meteen terug en is met zijn team uiterst gemotiveerd om de aanvallers te vinden en de zaak waar Kristine aan werkte op te pakken.

De verhaallijnen zijn divers en complex, bij vlagen is het lastig het verband met de hoofdlijnen nog te zien. Ik vind dat niet erg, integendeel, ik lees graag boeken die al mijn aandacht en concentratie vergen. Maar wees gewaarschuwd, dit boek lees je niet even vlotjes weg. Als je op het eind wilt weten hoe alles in elkaar steekt, moet je er echt je gedachten bij houden.

Zeer goed boek, vier sterren.
Laat de derde BB-Heming maar komen!