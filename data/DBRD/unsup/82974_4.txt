Sterre Carron is ondertussen een gevierd thrillerauteur in ons taalgebied en niettegenstaande ik al heel wat van haar boeken op de plank heb staan en zelfs jaar na jaar een gesigneerde versie op de boekenbeurs aankoop voor familie, moest ik tot mijn scha en schande erkennen dat ik haar werk nog niet had doorgenomen. Haar debuut Mara is dan ook mijn eerste ervaring met de ondertussen uitgebreide bibliografie. In dit eerste deel uit de Rani Diaz-reeks laat de schrijfster haar lezers kennis maken met een realistisch neergepend hoofdpersonage dat naast de dagdagelijkse beslommeringen op haar werk als inspecteur ook een resem aan eigen demonen met zich meedraagt. Verwacht hierbij geen personage dat zonder fouten door het leven gaat, maar eerder een grofgebekte maar correcte agente die ondanks haar jonge leeftijd door het leven is getekend. Uiteraard voert de zaak die binnen de verhaallijn wordt uitgewerkt het hoge woord, maar dit is netjes uitgebalanceerd met de gebeurtenissen uit heden en verleden rond het hoofdpersonage Diaz. Terwijl de focus (vanzelfsprekend) op Rani komt te liggen, worden de andere personages niet altijd van voldoende diepgang voorzien, waardoor af en toe de sympathie voor deze "slachtoffers" achterwege blijft. Sterre beschikt over een vlotte pen en hanteert een heel toegankelijke schrijfstijl. Mede dankzij de indeling van het plot in korte hoofdstukken kent deze uitgave een relatief hoog verhaaltempo en is dit een boek dat makkelijk slechts een dagje doorlezen in beslag neemt. De auteur brengt haar debuut alsof ze al jaren in het vak staat en weet iedere lezer te overtuigen om ook haar vervolgdelen van een leesbeurt te voorzien.