Monique Koemans heeft met haar nieuwste thriller De Top een zeer actueel onderwerp aangesneden, tot in de fijnste details uitgewerkt. Den Haag en onmiddellijke omgeving vormen het kloppende hart van de internationale nucleaire wereldtop. De Randstad wordt einde maart 2014 overspoeld door een schare wereldleiders, afgevaardigden en journalisten. Veiligheid staat dus centraal in dit grootse gebeuren. Hiervan profiteerde Koemans om haar eigen actuele spionagethriller te schrijven. Ze heeft rond dit mondiale gebeuren haar eigen verhaal opgebouwd.

Vanaf de prille proloog weet de auteur hoe ze de aandachtige lezer in het verhaal moet sleuren en daar te houden tot het boek uit is.

Hoofdpersonage is Myrthe, die een Mossad verleden met zich meedraagt. Hoe een doodgewone huismoeder verandert in een agente, merkwaardig. Andere belangrijke karakters zijn Laura en Patrick, vooral Laura krijgt een mooie rol toegewezen en deze zorgt voor de nodige spanning. Tegenstrijdige belangen zorgen er tevens voor, dat niemand is wie hij of zij in werkelijkheid blijkt te zijn Verraad en achterdocht komen bovendrijven. Stukje bij beetje komt de waarheid te voorschijn. Af en toe komt het toeval wel een helpende hand bieden, maar dat vergeef ik de auteur graag.

Verschillende verhaallijnen, onverwachte wendingen en dan ben je plots bij het einde verzeild geraakt en passen de puzzelstukjes dan toch in mekaar. Dit einde is wat het is, of je een andere ontknoping zag aankomen of niet, of misschien toch op een andere apotheose had gehoopt

Historicus en criminologe Monique Koemans is een kei in het opwekken van de juiste sfeer en beheerst haar onderwerp. Ze beschikt over een vlotte pen; de korte hoofdstukken zijn een plus om het verhaal vast te kunnen houden. Als auteur van pure faction is ze voorlopig nog een niche-schrijfster; op dit ogenblik is ze de enige vrouw in ons taalgebied die dit genre beheerst. Uitermate geslaagde thriller!