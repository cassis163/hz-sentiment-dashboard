In november 2014 verscheen Girl Online van vlogger Zoella Sugg. De YA-roman van deze internet celebrity werd het snelst verkopende boek van 2014 en verbrak het record voor bestverkopende debuut in de eerste week van publicatie. Ook bracht het boek een hoop kritiek met zich mee: het zou namelijk door een ghostwriter zijn geschreven. Dit bericht werd echter nooit bevestigd door de uitgeverij van het boek. Girl Online is daarmee een maatschappelijk interessant boek, ook door het onderwerp dat het behandelt: bloggen.  

Girl Online gaat over Penny Porter, een meisje dat na een auto-ongeluk angstaanvallen heeft en haar tienerdrama deelt op een blog. Zoals elk tienermeisje is ze onzeker, onhandig en hopeloos verliefd. Gelukkig heeft ze ook een moeder die een bruiloft organiseert in New York, dus op het moment dat het Penny allemaal te heet onder de voeten wordt in Engeland glipt ze ertussen uit met haar beste vriend Elliot en gaat op ontdekkingstocht in New York! Daar wordt ze verliefd op de knappe muzikant Noah. En je voorspelt het al: daar moet iets in mis gaan.  

Het verhaal dat Girl Online vertelt is erg cliché. Een onzeker nietszeggend meisje wordt verliefd op een bekend figuur, die haar hart breekt, maar gelukkig komt dan toch alles op zijn pootjes terecht. Sugg heeft een echt feelgood-verhaal geschreven en daar moet je hoofd naar staan. Girl Online is dan ook een ontzettend leuk boek voor tussendoor, maar biedt geen bijzonder verhaal.  

Een aantal maatschappelijke thema’s, zoals het bloggen en homoseksualiteit, komt aan bod in Girl Online. Deze onderwerpen worden met zo’n vanzelfsprekendheid beschreven, dat een zekere waardering voor Sugg niet kan uitblijven. De discussie rondom deze onderwerpen zijn immers erg actueel. Enig realisme ontbreekt wel. Elliot is de meest standaard homo die je maar kunt bedenken, waardoor hij niet een erg spannend personage is. De blog waarop Penny haar gênante avonturen beschrijft krijgt binnen korte tijd wel 100.000 volgers, iets dat in werkelijkheid niet zo snel zal gebeuren gezien de hoeveelheid blogs die er bestaan. Ook is het nogal hinderlijk dat er beschreven wordt dat Penny veel om haar volgers geeft, maar dat haar handelingen daarbij niet aansluiten. Ze reageert bijna niet op haar volgers en denkt alleen aan haar blog als ze weer wat gênants heeft beleefd.  

De personages in Girl Online zijn ontzettend grappig neergezet en het is dan ook een boek waarbij je vaak in de slappe lach schiet of wegkruipt van plaatsvervangende schaamte. Noah is daarnaast om bij weg te zwijmelen, zoals een echte bookhunk betaamt. Penny daarentegen is ontzettend naïef, waardoor ze soms wat kinderlijk oogt. Ze heeft bijvoorbeeld nog nooit van een angststoornis gehoord en stelt vragen zoals ‘Kun je je beste vriendin ontgroeien?’.  

Girl Online is adorable: niet echt een goed boek, maar wel ontzettend leuk. Wil je even helemaal verliefd worden en lachen om alle domme dingen die een mens kan meemaken, pak dit boek dan op! Lees het alleen niet als je een hekel hebt aan onrealistische liefdesavonturen en clichés. Het einde van het boek is ietwat onbevredigend, maar dat kan goedgemaakt worden met deel twee dat dit najaar gaat verschijnen.