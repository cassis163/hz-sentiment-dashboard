Een heerlijk (zoek)boek voor kinderen vanaf een jaar of drie, een hebbeboek voor pinguïnliefhebbers van alle leeftijden. Pinguïns in groten getale, in grappige taferelen, een en al gezelligheid, mooi getekend, een boek om vrolijk van te worden. Ook alle pinguïns zijn vrolijk, want oma geeft ter gelegenheid van haar negentigste verjaardag een feestje. Maar o, o, o, oma is haar feestkleren kwijt. Kleine pinguïn Pim en krokodil Paultje gaan op zoek naar oma's streepjesjurk, groene kousen, pauwenveren en overige attributen, want oma wil in vol ornaat feestvieren. Gaat dat lukken?

Naast de zoektocht naar oma's uitdossing valt er meer te beleven in 'Het grote pinguïnfeest'. De tekeningen spreken eigenlijk voor zich, maar voor heel jonge kinderen moet er het een en ander bij verteld en aangewezen worden. De tekst in het boek is minimaal, creatief voorlezen lijkt het devies, afgestemd op de belevingswereld van het kind.

Aanrader tevens cadeautip! Een boek voor urenlang 'lees'plezier, waarin je telkens weer nieuwe gekkigheid ontdekt.