Clarissa Pinkola Estés leidt je in de Ontembare vrouw rond in de diepere leefwereld en zielenroerselen van de vrouw. Dit doet ze aan de hand van eeuwenoude mythen, verhalen en sprookjes. Deze verhalen werden van over de hele wereld verzameld. Sommigen zijn gekend, anderen wat minder gekend, maar allemaal zetten ze de ontembare vrouw in de kijker.
Pinkola Estés ontrafelt elk verhaal, om zo stapje voor stapje uit te komen bij de diepere betekenis , de essentie van het vrouw-zijn. Onrechtstreeks geven de verhalen ons een leidraad om weer terug te keren naar onze wilde natuur, de oervrouw die instinctief weet wat goed en slecht is.
Verwacht je bij het lezen van dit boek niet aan een luchtig verhaal, maar aan een portie stevige psychologie en analyses die je soms even moet laten bezinken, maar ook aan herkenbaarheid, inzichten en levenslessen.
Het boek is afgestemd op de verschillende stadia van het leven van een vrouw. Op welk moment je het ook leest, je zal er dus steeds een toepasselijke boodschap in terugvinden. Toch is dit prachtstuk niet alleen voor vrouwen een aanrader. Ook mannen kunnen hier één en ander van opsteken, over
zichzelf en hun vrouwelijke medemens. Kortom, een must-read voor iedereen!