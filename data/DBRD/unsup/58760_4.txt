Lezers van mijn blog weten ondertussen al dat ik het new adult genre wel kan smaken. Dus toen ik via facebook vernam dat Stefanie Van Mol geïnteresseerden zocht om haar boek te lezen nam ik onmiddellijk contact met haar op. Want laten we eerlijk zijn, er zijn toch veel te weinig Belgische New Adult boeken op de markt te vinden!

Voor ik aan deze review begon had ik al verslag uitgebracht aan mijn beste vriendinnen en daar omschreef ik het boek als "er boenk op". En echt waar, zo voelde het voor mij ook wel een beetje. Stefanie heeft me echt verbaast met Kies voor en mij en zeker zin in meer doen krijgen!

Het verhaal in kies voor mij is goed opgebouwd en vooral geloofwaardig! Zowel Camille als Jonathan voelen als "echte" mensen aan en niet als gecreëerde personages. Ik kon vooral appreciëren dat Stefanie Van Mol afweek van de gekende new adult clichés. Zo was Camille geen onervaren deerne die nog nooit in haar leven seks had gehad. Driewerf hoera hiervoor, want dit is voor mij toch wel een van de meest gehate clichés binnen dit genre. Gelukkig krijgen we hier een hoofdpersonage die toch wel een beetje weet wat er in de wereld te koop is ook niet bang is om dit te laten merken.

De seksscènes in het boek zijn zeker opwindend en behoorlijk stomend! En vooral geloofwaardig! Niet te veel marathonseks, want daar gaat mijn haar meestal echt van recht opstaan. Er is volgens mij geen enkele man die zes keer na elkaar kan klaarkomen en gelukkig kan Jonathan dit in het boek ook niet. En die Jonathan is dan ook nog eens een hele attente minnaar, die veel aandacht heeft voor Camille en haar noden en wensen. Ondanks de tatoeages en de ruige uitstraling, ben ik dus toch wel een beetje voor hem gevallen.

Ook de nevenverhalen in het boek hielden me geboeid. Zo ben ik erg benieuwd naar de tournee van Full Moon en wil ik ook weten hoe alle puzzelstukjes nu juist in elkaar passen met Mike! Het verhaal staat of valt dus niet alleen met de hoofdpersonages.

Was het dan allemaal rozengeur en maneschijn? Niet helemaal. Een aantal zaken voelden een beetje geforceerd aan. Zo vond ik het eind een beetje te snel gaan en het voelde alsof een aantal zaken afgehaspeld werden. Ik had hier graag wat meer diepgang gekregen, maar misschien wordt dit in het tweede deel van de serie wel rechtgezet?

Ik ergerde mij ook een beetje aan het veelvuldig gebruik van het woordje "schatje". Maar dat is waarschijnlijk gewoon een persoonlijke voorkeur.
Het tweede deel mag er zeker snel van komen, want ik zit echt op hete kolen om te weten hoe het allemaal afloopt tussen Jonathan & Camille! Ik moet dat tweede deel nu hebben!!!!