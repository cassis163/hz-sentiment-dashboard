Op het moment dat Bette en Lucas elkaar leerden kennen was Bette in een opstandige ontdekkende fase van haar leven en het uitbundig aan het verkennen. Ook op de minder geijkte manier. Lucas zag toch haar potenties en wist haar voor zich te winnen. Hij vormde haar al snel om tot een pronkstuk waarmee hij zich als zakenman goed kon profileren. Bette ging daarmee lange tijd tegen haar natuur in maar hè, geld en status maken veel goed. Zijn zekerheden en vertrouwen waren haar houvast. Haar eenzaamheid in de statige villa ontvlucht ze door te winkelen, sporten en de nodige spa’s te bezoeken want Lucas eist dat ze er altijd representatief uitziet. Bette cijfert zichzelf voor hem weg.

Wanneer Lucas door een ongeval in het ziekenhuis komt te liggen proeft Bette sinds jaren weer wat vrijheid. Iets dat haar wel bevalt en wat ze ook duidelijk heeft gemist. In het ziekenhuis maakt ze kennis met de hoofdverpleegkundige van Lucas, Monica. Bette herkent haar niet maar Monica haar des te meer. Ze schijnen samen op school te hebben gezeten waar Monica niet zulke goede herinneringen aan heeft. Bette is zich echter van geen kwaad bewust en na een goed gesprek begraven ze het verleden en bekommeren zich verder om het welzijn van Lucas. Laatstgenoemde en Monica kunnen het goed met elkaar vinden en wanneer er sprake is van revalidatie en naar huis mogen is het idee dan ook snel geopperd: Monica wordt voorlopig de privéverpleegkundige van Lucas. Bette vindt het allemaal prima want Lucas is alles behalve een gemakkelijke patiënt en zo hoeft zij niet voor hem te zorgen, iets wat alleen maar voor irritatie en ruzie zorgt. Dit is een perfecte oplossing zo. Alle drie wennen al snel aan de nieuwe situatie maar er ontstaan gaandeweg heel subtiel onderlinge veranderingen die op termijn niet geheel zonder risico’s zijn als er niet wordt ingegrepen. Voor zowel Lucas, Bette als Monica niet. Een fascinerende ontwikkeling volgt.

Conclusie/beoordeling
Mangelvrouw begint met een krachtige proloog die ook de epiloog zou kunnen zijn, het kan voor allebei de mogelijkheden worden toegepast. Er wordt best wat aan informatie gegeven die later in het verhaal op zijn plek valt. Ondanks de vlotte start en het gevoel dat er veel staat te gebeuren duurt het lange tijd eer er écht iets gebeurt. Het verhaal kabbelt wat voort en er is geregeld wat aan herhaling te lezen. Vooral de twijfels van Bette en haar overdenkingen blijven terugkomen. Op zich wel begrijpelijk maar het vernieuwt zich niet, het herhaalt zich en dat is jammer.

Gezien het verleden van Bette doet het verhaal zo nu en dan een beetje denken aan dat van ‘Pretty woman’ en dat geeft een stukje herkenning op een positieve manier. Maar ook ‘Misery’ komt om de hoek kijken. Meer vertellen zou jammer zijn. De mix is in ieder geval interessant maar door de herkenning niet 100% origineel. Er is vaker een boek geschreven met deze ingrediënten. Een mooi jonge vrouw, met een verleden, komt een rijke zakenman tegen en voor beiden heeft dat zo zijn voordelen als ze samen verdergaan. Van de Coolwijk onderscheidt zich wel door er spanning in te bouwen. Die komt op het moment dat je het niet meer verwacht en had dus wel eerder gemogen, het verhaal leent zich daar ook voor. Vervolgens ontwikkelt het verhaal zich wat sneller en zijn er zelfs wat grappige momenten, vooral omdat die ontstaan uit de ergernis t.a.v. Lucas. Verdere invulling van het verhaal is dus niet geheel origineel maar wel voldoende is uiteengezet. Je mist de psychologische verdieping waar juist deze verhaallijn zich uitstekend voor leent. Het verhaal is dan ook niet bloedstollend spannend maar leest lekker weg. De schrijfstijl is sowieso erg prettig en vlot, Van de Coolwijk hanteert een gemakkelijke pen en dat is een welgemeend compliment.

Ergens bekruipt het gevoel dat Van de Coolwijk nog maar net is begonnen. Je proeft dat er meer in zit, alleen is dat niet in dit verhaal volledig tot ontplooiing gekomen. ‘Mangelvrouw’ is een knap thrillerdebuut dat vlot leest, lekker is geschreven en dan ook zo uit is. We gaan het vast en zeker meemaken wat er nog meer van deze auteur gaat komen. Dit was een lekker boek om mee te beginnen. 3 stevige sterren voor ‘Mangelvrouw’