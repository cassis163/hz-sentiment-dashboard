Hans Fiers studeerde toegepaste taalkunde aan de Hoge School voor Tolken & Vertalers. In 2007 besloot hij, naar aanleiding van een foto uit de Groote Oorlog een roman te schrijven. Door jouw ogen is zijn debuutroman.

‘dat bevalt mij eigenlijk aan deze fantastische oorlog, dat die helemaal geen ‘zin’ lijkt te hebben, schreef Hermann Hesse in december 1914, vijf maanden nadat de eerste wereldoorlog was uitgebroken. En hij stond niet alleen in zijn geestdrift: duizenden van Europa’s meest vooraanstaande kunstenaars, schrijvers en wetenschappers waren euforisch toen de oorlog uitbrak. Hoe konden zoveel intelligente, vooruitstrevende en sociaal geëngageerde mannen en vrouwen veranderen in militante, oorlogsverheerlijkende radicalen, waaronder Sir Conan Doyle, Hesse, Sigmund Freud en H.G. Wells.
Dat mannen ook een andere motivatie hadden om deel te nemen, is te lezen in Door Jouw Ogen..

Protagonist Driek, die samen met zus Adele op een fruitboerderij in het Belgisch Limburg opgroeit, weet al sinds zijn jonge jaren, dat zijn moeder door toedoen van een Duitse seizoenarbeider is omgekomen. Waar er van zijn zus Adele is geworden, weet hij niet. Ze was jaren na de dood van hun moeder de spil in het gezin, tot ze op een dag spoorloos verdween. Ze liet slechts een kattebelletje achter met de boodschap dat ze hem snel zou komen halen, en alles zou uitleggen. Driek wacht en hoopt, maar Adele komt niet terug.

Als de eerste wereldoorlog uitbreekt en de Duitsers in oktober 1914 Gent binnenvallen, weet Driek wat hem de doen staat: hij neemt dienst om zo de dood van zijn moeder te wreken, ‘Een mof voor iedere moederloze dag in zijn leven.’

De roman is opgedeeld in twee delen, het eerste deel gaat daarbij vooral in op het opgroeien van Driek en Adele op de boerderij en de disfunctionele relatie met hun dominerende vader. Het tweede deel van de roman vangt aan bij de Slag op de Ijzer (18 oktober 1914 t/m 31 oktober 1914).

Het eerste deel van de roman geeft een mooi tijdsbeeld van het Vlaamse land. Persoonlijk kon de start van de roman mij niet echt boeien. Het verhaal, gelijk het leven toentertijd, meandert rustig voort, om in het tweede deel van de roman duidelijk in een versnelling te geraken. In Fier’s roman is het tweede deel sterker, rauwer, en volwassener. Het eerste deel had qua opzet en verhaal wat mij betreft wat ingekort kunnen worden, het tweede deel had wat mij betreft een stuk langer en uitgebreider gekund. Sommige personages kwamen vooral in de aanzet van het eerste deel hier en daar wat cliché over, in het tweede deel aan het front heeft de schrijver gelukkig voor een andere aanpak gekozen, en wint de roman aan diepgang en is er plek voor bittere, rauwe emotie, met schier heftige beschrijvingen van de doodstrijd aan beide kanten.

De roman kenmerkt zich door veel beeldspraak, en filmische en zeer realistische beschrijvingen.
Qua opbouw doet de roman enigszins denken aan Brijs zijn roman – Post voor mevrouw Bromley, waarbij het eerste deel van de roman zich ‘thuis’ afspeelt, en het tweede deel ‘aan het front.’

Waar Brijs’ een oorlogsroman pur sang is, is het Fiers gelukt om een extra draad aan het verhaal toe te voegen.
Het tweede deel van de roman sprak mij het meest aan, en krijgt van mij vijf sterren. Het eerste deel vond ik wat te lang, en niet pakkend genoeg, met wat platte karakterbeschrijvingen en kreeg van mij vier sterren, daarom **** (vier) sterren voor deze roman.

‘Een prachtig debuut, over wraak, kwaad, trauma en de krachtige boodschap over de moed van vergeving.’

Tevens wil ik van deze gelegenheid gebruik maken om de auteur, Hans Fiers, hartelijk bedanken voor zijn bijdrage aan deze prachtige en boeiende leesclub. Waar ik geschiedkundig in het eerste deel van de roman regelmatig vastliep, reikte hij mij een helpende hand. Op iedere vraag kreeg ik terstond en zeer uitvoerig antwoord.
Dank u, en fijn om te vernemen dat u blijft schrijven. Ik zal uitkijken naar uw volgende roman!