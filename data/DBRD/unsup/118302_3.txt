De cover vind ik echt niet mooi, verre van zelfs. Ik zou het boek nooit oppakken in de boekhandel of aanklikken op internet. De letters, de gebruikte kleuren en de stijl spreken mij niet aan. De rare stand van de rechtervoet viel mij meteen op. Als dát de opzet is geweest, dan is deze geslaagd.

Joost werkt op de universiteit in Leiden en heeft het daar meer dan prima naar zijn zin. Ook al weet hij heel goed dat zijn vader het liever allemaal anders zou zien en dat Joost, net als vader destijds, een loopbaan in de politiek zou ambiëren. De relatie tussen vader en zoon is moeilijk.
Als de staatssecretaris van Veiligheid en Justitie onder zeer verdachte omstandigheden dood wordt gevonden wordt Joost, min of meer met wat subtiele dwang, gevraagd als opvolger. Joost ziet dat niet zitten maar merkt al snel dat er niet echt sprake is van een keuze. Hij zal, onder het mom van ‘vaderlandsliefde’, de uitdaging aangaan. Geen idee van het wespennest waarin hij zich gaat begeven neemt hij de uitdaging aan. Als staatssecretaris van zijn departement wil hij op de hoogte worden gehouden van de omstandigheden waaronder zijn voorganger om het leven is gekomen. En al snel merkt hij dat zijn vragen naar verloop van het onderzoek niet op prijs worden gesteld. Tegelijkertijd vindt er een cyberaanval plaats die in eerste instantie de geldautomaten platlegt. Hierdoor ontstaat er onrust in het land. Kleine opstootjes en plunderingen zijn gevolg. De politie heeft haar handen vol en de druk is hoog. En dit is nog maar het begin van wat er Joost, en Nederland, te wachten staat. Vervolgens blijkt dat de dood op Paardenkoper en de cyberaanvallen geen op zich staande gebeurtenissen zijn. Al heel snel wordt het Joost te groot om te behappen. Hij laat zich echter niet uit het veld slaan en bijt zich vast in het onderzoek. Dat hij op een plek zou belanden waar waanzin, intriges, en landsbelang bijeen komen had hij niet kunnen bedenken. Is hijzelf nog veilig en wie zit er achter de geniale opzet om het land op zijn kop te zetten. Wat is de gedachte achter dit alles?

Querido heeft een recensie-exemplaar beschikbaar gesteld waarvoor dank. Gezien de huidige ontwikkeling in de samenleving en de bijna wekelijkse cyberaanvallen op banken en overheidsinstanties sprak het boek me wel aan. En al snel bekroop mij het gevoel dat het verhaal zo gek nog niet is. Het zou zomaar op een dag kunnen gebeuren. En wat dan? Wat doen we, als samenleving, in een dergelijke situatie? Het verhaal van “Noodtoestand” benadert voor mijn gevoel dus behoorlijk een mogelijke realiteit. De opbouw van het verhaal, die begint met de moord op Paardenkoper, begint meteen goed. De manier waarop Joost ‘gedwongen’ wordt om de aanstelling te aanvaarden, zonder enige politieke ervaring, lijkt mij ietwat onwerkelijk. De achterliggende organisatie die nodig is een noodtoestand uit te lokken vond ik geweldig gevonden. Ineens lijkt niemand onschuldig te zijn. Juist omdat het een verhaal betreft met een politieke strekking, heeft het me oprecht verrast. Ik heb niets met politiek. En dus heb ik wel wat momenten van verbazing gehad. Al heb ik wel een kritische noot dat het plot niet echt verrassend was. De opbouw naar de ontknoping liet naar mijn mening namelijk geen andere mogelijkheid. Maar desalniettemin een leeswaardig boek.