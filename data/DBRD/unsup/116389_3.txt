‘Zwarte Trui’ – Jorge Zepeda Patterson




Genre: Thriller
Uitgeverij: Karakter
ISBN: 9789045212593
Aantal pagina’s: 344
Uitvoering: paperback
Verschijningsdatum: juli 2018

Met dank aan Uitgever Karakter voor het recensie-exemplaar.

Over de auteur
Jorge Zepeda Patterson wordt in 1952 geboren in Mexico. Hij is journalist, gaf leiding aan diverse Mexicaanse kranten en heeft een column in de Spaanse krant ‘El Pais’. Na het schrijven van diverse boeken ontving hij de meest prestigieuze literaire prijs van Spanje voor zijn novelle: ‘Milena o el fémur más bello del mundo’.

Inhoud
Het boek vertelt het verhaal van de Frans-Colombiaanse wielrenner Marc Moreau die als meesterknecht werkt aan de vijfde tourzege van zijn Amerikaanse kopman in de wielerploeg. Behalve sportieve strijd blijkt er ook een moordenaar actief te zijn die het wedstrijdverloop probeert te beïnvloeden. Moreau wordt als tipgever van de politie gebruikt binnen het peloton. Wie haalt als eerste Parijs? Wie haalt Parijs?

Mijn mening
Wat een geweldig boek om te mogen recenseren wanneer de Tour de France net is gestart en de zon wekenlang hoog aan de hemel staat. Jorge Zepeda Patterson heeft zich uitstekend voorbereid op deze sportieve wielerthriller. Met veel kennis van de etappes en de algehele wielerwereld neemt hij ons mee in het verhaal. De hoofdstukken worden ingedeeld aan de hand van de verschillende genummerde etappes. Wanneer je een avontuur beschrijft dat zich afspeelt in het peloton van de Tour de France weet je dat er veel verschillende personages zullen verschijnen en dat klopt. De groep wordt uitgebreid met diverse teammanagers, mecaniciens, soigneurs en ploegleiders. Deze enorme groep personages wordt echter zo goed weggezet dat ik geen moment in verwarring kon geraken. Nationaliteit, naam, karakter en uiterlijk zijn steevast goed herkenbaar en krijgen allemaal een gezicht tijdens het lezen.

Het verhaal krijgt aan de ene kant bonificatieseconden voor de realistische weergave van de wielerwereld met onderlinge strijd, kameraadschap, ongeschreven wielerwetten en de continue strijd tegen elkaar en tegen het beschadigde imago van deze magnifieke sport na eerdere dopingschandalen. Ondanks het feit dat de auteur heeft gekozen voor een fictief peloton, zijn er volop verwijzingen naar de wielerhistorie die feitelijk juist zijn. Dat is een feest der herkenning voor de wielerliefhebber.

Waar dit boek moet lossen ten opzichte van gewone thrillers is het plot en de uitwerking daarvan. Een rommelig geheel waarbij ik als lezer qua verdachtmaking dan bij de een en dan bij de ander uitkom, zonder hier zelf in te geloven. Het thrillerdeel in een wielerroman is een unieke vondst en had voor mij beter uitgewerkt kunnen worden.

Eindoordeel
Een etappewinst voor de wijze waarop dit boek verslag doet van de mooiste wielerkoers ter wereld, ook daar waar met veel verschillende personages wordt gewerkt.

Ik kreeg pap in de benen van het thrillerdeel. Ik kon de spanning niet voelen en was eerder nieuwsgierig naar het verdere koersverloop. En daarmee blijkt ook hier dat de Tour op niemand wacht. De tour dendert door en zorgde er bij mij voor dat ik middels dit boek de Tour de France nog enkele dagen kon verlengen en dit jaar twee keer kon genieten van de aankomst op de Champs Elysees. Voor sport- en wielerliefhebbers een must, voor thrillerlezers zijn er betere keuzes te maken. Ik geef dit boek dan ook de groene trui voor de behaalde punten tijdens de koers en daarnaast drie sterren.

Peter van Bavel - recensent De Perfecte Buren


Mijn persoonlijke songtekst
“Aux Champs-Élysées
Aux Champs-Élysées
Au soleil, sous la pluie
À midi ou à minuit
Il y a tout ce que vous voulez
Aux Champs-Élysées”
(Joe Dassin - Champs-Élysées)