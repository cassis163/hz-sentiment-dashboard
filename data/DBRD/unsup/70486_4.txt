Van de schrijver van de laatste wilde dieren-trilogie. Dat vond ik heel mooi maar toch sprak dit boek me helemaal niet aan. Dat komt vooral door de hele lelijke voorkant, past ook helemaal niet bij de leeftijd waarvoor het verhaal is (10+). Ik ben toch gaan lezen en het viel zeker niet tegen. Muis Mallory (zo genoemd omdat hij klein is voor zijn leeftijd) gaat op kerstavond met zijn moeder, oudere zus Roos en kleine zusje Esmée naar zijn grootouders. Daar komen ze niet aan omdat de auto van de weg glijdt door de verse sneeuw. Muis wordt wakker in een witte wereld zonder oriëntatiepunten en zonder zijn familie. Wel komt hij elementen uit zijn computerspelletjes en levensgroot speelgoed tegen in zijn fantasiewereld. Zus Roos wordt in de auto wakker en beeldt zich in dat ze een piraat is uit haar boek die moet overleven. Door verschillende lettertypes kan je zien in welke (fantasie)wereld je zit. Behalve een spannend verhaal gaat het ook over moed, elkaar helpen en hoe fantasie/ verhalen je op de been kunnen houden. Dus vergeet de voorkant en ga gewoon lezen.