Koen D'haene (Wevelgem, 14 februari 1964) is een Vlaams auteur en tijdschriftredacteur. Van opleiding is hij leraar Nederlands en gegradueerde bibliotheekwetenschappen. Hij is stafmedewerker in de bibliotheek van Wevelgem en docent bibliotheekwetenschappen aan het Centrum voor volwassenenonderwijs in Brugge. In 2000 verscheen zijn eerste jeugdboek De hel in New York. Na zes jeugdboeken waaronder De oversteek is ‘IJs’ zijn eerste misdaadroman voor volwassenen. Hiermee heeft de schrijver een prachtig ‘ijzig’ verhaal neergezet.

‘IJs’ begint met twee prachtige quotes van Tom Waits en de Zweedse popgroep Abba en een spannende proloog. Koen D’haene weet meteen je aandacht te vangen. Een verhaal waar je in meegezogen wordt en dat je niet meer loslaat.

Sarah en Mats maken tijdens hun vakantie een trip naar een berghut op de flank van de Dent Blanche, Zwitserland. Mats vertelt dat het een hut is waar niet zoveel mensen naartoe gaan en dat ze waarschijnlijk alleen zullen zijn daar. Sara verheugt zich op een romantische avond (en nacht!) in de hut, ondanks dat Mats tijdens de wandeling wat afstandelijk is en weinig rekening met haar houdt. In de hut zal alles wel weer goed komen, hoopt ze. Maar niets is minder waar als blijkt dat er nog een stel in de hut verblijft. Sarah heeft meteen al een grondige hekel aan de opdringerige Yvonne die Mats probeert te versieren. Rems, de partner van Yvonne, is een goedzak waar Sarah het daarentegen wel goed mee kan vinden. Die zomer wordt het leven van twee jonge dolverliefde mensen compleet overhoop gegooid, waarbij schokkende gebeurtenissen plaatsvinden…
Achttien jaar laten worden ze opnieuw geconfronteerd met die bergtocht van jaren geleden. Hoewel ze niet meer bij elkaar zijn, moeten Mats en Sarah koste wat het kost terug naar de Dent Blanche. Een hittegolf doet het gletsjerijs snel smelten, waardoor de kans bestaat dat hun geheimen bloot komen te liggen. Maar welke geheimen? Wat is er achttien jaar geleden gebeurd? Het wordt een race tegen de klok; zullen ze op tijd zijn om hun geheimen verborgen te houden?

Het verhaal van Sarah en Mats springt in de tijd heen en weer. Het heden vermengt zich met het verleden. Stukje bij beetje wordt met adembenemende momenten ontrafeld wat er zich die zomer in 1985 in Zwitserland heeft afgespeeld.
De karakters zijn goed weergegeven, al is het lastig om je echt in ze in te leven. Sarah is een beetje naïef en erg onzeker, ze laat zich helemaal door Mats inpakken. Mats komt over als een verschrikkelijke ‘hork’. Yvonne is een brutaaltje en Mats is de goedzak.
De omgeving is filmisch beschreven. In gedachten ontvouwen de berg en de gletsjers zich voor je. Onvoorstelbaar wat er zich afspeelt op die berg, dat zoiets zo maar kan. En vooral dat je daar zo mee weg kunt komen en mee kan leven. Het is wat te onwerkelijk eigenlijk.
De schrijver hanteert een gemakkelijke en prettige schrijfstijl waardoor het boek vlot leest.
Een minpuntje is wel dat het verhaal na de spannende proloog wat traag wordt, maar Koen D’haene weet je aandacht desondanks goed vast te houden. Een pluspunt is de uitstraling van het boek, een mooie hardcover met een goed gekozen ‘ijzige’ foto.
‘IJs’ mag zich met recht een spannende en originele misdaadroman noemen!