Hebben we in Nederland wel een echte oven-/bakcultuur? Deze vraag was o.a. aan de orde tijdens de feestelijke boekpresentatie van De grote oven van Van Boven (dd 17 okt. jl) bij de Haagse boekhandel Paagman, locatie Frederik Hendriklaan. Hier ging Hiske Versprille, culinair recensent bij de Volkskrant, in gesprek met Yvette van Boven, waaraan het publiek vrolijk meedeed. Er kwam geen pasklaar antwoord, maar de interactie leverde veel pret en gelach op, heel gezellig. Dit boek zal er sowieso aan bijdragen dat we de oven meer laten gloeien, want die wordt helemaal hot & happening!

De grote oven van Van Boven is het derde deel uit Yvette's serie Ovenboeken, en is uitgebracht door Nijgh Cuisine, een onderdeel van uitgeverij Nijgh & Van Ditmar. Eerder verschenen Uit de oven van Van Boven en Nog meer uit de oven van Van Boven bij Fontaine uitgevers. Daarnaast heeft Yvette ook nog haar Homekookboekenserie, haar wekelijkse publicaties in Libelle, haar smakelijke bijdrage in het culinaire maandblad Delicious ... en is ook nog eens genomineerd voor het Gouden Kookboek 2018 met haar prachtige themaboek Home Sweet Home XMAS.

Yvette, geboren en deels getogen in Ierland, vertelde over de bakcultuur aldaar (denk aan zelfgebakken sodabrood, appeltaarten, pie's, Irish stew, etc.). Van de wekelijkse ovenrecepten die deze culinaire duizendpoot schreef voor Volkskrant Magazine zijn nu meer dan negentig gebundeld in dit nieuwe boek, dat in hardcover is uitgevoerd.

Zelf is ze, na jarenlang werken met een elektrische oven met hete lucht, overgestapt naar een gasoven waar ze inmiddels ook veel ervaring mee heeft. Het was wel veel uitproberen en haar ultieme tip is om vooral een goede oventhermometer aan te schaffen, die je al voor een paar euries kunt kopen in de huishoudwinkel. Daarnaast is het van groot belang om je oven te leren kennen, experimenteer erop los, oefening baart kunst. Let vooral bij taarten en cake goed op, bakken is namelijk chemie en luistert vrij nauw.

Het ongedwongen karakter van Yvette was niet alleen zichtbaar tijdens de presentatie, maar zie je ook in al haar boeken terug. Ook De grote oven van Van Boven, met bij ieder recept een illustratie van haar hand, staat vol persoonlijke verhalen en woordgrapjes. Ook de mooie kleurenfoto's van fotograaf Oof Verschuren, haar partner, dragen bij aan de totaalbeleving.

Sommige recepten hebben een aandoenlijk lieve achtergrond, zoals die van het Gevuld pompoentje, geïnspireerd op een ontmoeting met Ceder, een verlegen jongetje dat een uur in de rij had gestaan met zijn grote broer en hun moeder, om haar te ontmoeten en haar een pompoentje te overhandigen, zo zoet.

Ze laat zich ook graag verrassen met recepten en ingrediënten uit andere kookboeken. Zo heeft ze een variatie bedacht op een recept uit het Mexicaanse kookboek De keuken van Hartwood en is door een doorslaggevende tip van chef Erik Werner over haar aversie tegen papaja heen. Het houdt niet op met de verrassingen, want ook haar soep uit de oven (ja echt, soep uit de oven!) is een verrassend gerecht en gebaseerd op ... een recept zonder recept!

Dit boek is onderverdeeld in Groente, Vis & Vlees, Bakken en Registers op inhoud en op ingrediënt en tevens op maanden. En als het je al mocht zijn opgevallen dat de maand augustus een ondergeschoven kindje is, komt dat doordat ook de Volkskrant Magazine zomervakantie vierde. De recepten zijn oermakkelijk, zoals de ondertitel van het boek al verklapt. 'Gewoon' lekkere comfortfood waarmee je door het gebruik van de oven veel tijd wint om andere leuke dingen te doen. Voor mij persoonlijk extra leestijd, heerlijk.

Dus gas erop en bakken maar lieve mensen!