Hoe krijg je vampiers nog eng in een tijd dat ze kapot geparodieerd en uitgemolken zijn? Wat Joe Hill hier zeer amusant doet is dat hij terug lijkt te gaan naar wat de originele Dracula zo goed maakte. In de oorspronkelijke roman was het niet de charismatische metroseksuele verleider, maar het was eerder een beestachtig seksueel monster dat de onschuld uit zijn vrouwelijke slachtoffers zoog. Hij riep associaties op met seksuele losbandigheid en 'onschuldige vrouwen' meenemen naar een schaduwwereld buiten de maatschappelijke orde.In deze versie hebben de vampier en zijn hulpje wederom die seksuele connotaties. Daarbij is het hulpje een geestelijk beperkte figuur die zijn eigen seksuele frustraties botviert door moeders te verkrachten en te vermoorden. De vampier is zelf meer een conservatieve leider die een star wereldbeeld heeft van vrouwenhaat en machismo. Hij meent dat zijn vrouwelijke slachtoffers hoeren zijn en dat hij daarom carte blanche heeft om hun kinderen mee te nemen naar zijn paradijselijke fantasiewereld. Wat hem eng maakt is dat hij menselijke imperfecties weigert te accepteren en daarbij een extreem hardvochtig oordeel heeft over de vrouwen die hij veroordeelt. Zijn vampirisme is extreem doorgevoerd conservatief denken.