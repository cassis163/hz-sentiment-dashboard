Dit boek is een cadeau aan ons dankzij D.C. Abrams, de schrijver van dit boek, en dankzij het bezoek van Desmond Tutu aan zijn vriend de Dalai Lama, die 80 jaar werd. Ik ben heel blij dit boek gelezen te hebben. Het is alomvattend. Er wordt niet in verteld hoe je zonder kleerscheuren vreugdevol door het leven danst. Er wordt helder uit de doeken gedaan hoe Desmond Tutu en Z.H. De Dalai Lama steeds vreugdevoller in het leven kwamen te staan dankzij en ondanks hun meestal heftige tegenvallers en meditatie-beoefening. De Dalai Lama volgde daartoe boeddhistische principes op en Tutu de Christelijke. Beide wegen leidden naar ‘meer vreugde voor allen en jezelf’. In het grootste gedeelte van het boek wordt praktisch gezien elk principe langs de meetlat van ‘vreugde’ gelegd. In het tweede gedeelte worden er mooie meditaties aangeboden hoe jij persoonlijk om kan gaan met het verwerken van ellende en hoe je wat je liefhebt kunt koesteren, want daar (b)lijkt een vreugdevol leven toch om te draaien. Dit boek is inderdaad een belangrijk document geworden voor de mensheid. Al voor hun sterfdag laten ze hier hun wijsheid open en toegankelijk voor ons achter om uit te lezen, van te leren en ons te inspireren. En wat zegt de lezer dan? “Dank-je-wel.”