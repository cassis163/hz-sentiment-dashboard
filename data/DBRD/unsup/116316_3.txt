In Newt's Emerald volgen we Truthful. Truthful is een lady met een waardevolle erfenis: een smaragd die al generaties lang in haar familie gedragen wordt. Deze smaragd is niet zomaar een edelsteen; deze smaragd bevat magische kwaliteiten die iedere tovenaar of tovenares een stuk krachtiger maken. Truthful zal deze smaragd erven op haar achttiende verjaardag. Maar voordat haar vader hem haar kan schenken, wordt hij gestolen. Vastbesloten gaat Truthful naar Londen om haar smaragd terug te vinden... maar zal dit haar lukken?

Newt's Emerald heeft een toffe premisse: een soort mysterie; een zoektocht naar de verdwenen, magische smaragd. Echter is het verhaal juist heel erg gefocust op andere delen van het verhaal, waardoor de premisse in het niets lijkt te vallen. Truthful reist af naar Londen om haar smaragd terug te vinden, met hulp van haar tante en Major Hartnett - een knappe jongeman die vastberaden is om haar te helpen. Het leukste gedeelte van dit verhaal is een truc die Truthful - op magische wijze met haar tante - gebruikt om op zoek te kunnen gaan naar de smaragd: ze verkleedt zich namelijk als man. Dit levert een hoop grappige situaties op, wanneer haar snor er bijna afvalt of wanneer Major Hartnett erachter komt wie ze echt is. Kortom: dit verhaal is humoristischer dan ik had verwacht!

Echter valt het mysterie van de smaragd nogal op de achtergrond omdat het zo snel wordt opgelost. Dat vond ik jammer. Daarna wordt het meer een zoektocht naar de persoon die hem heeft, en draait het meer om de bloeiende, romantische relatie tussen Lady Truthful en Major Hartnett. Het verhaal wordt vervolgens gevuld met liefdesperikelen, en dat vond ik erg jammer. Het is duidelijk dat dit een soort Young Adult Regency Romance had moeten zijn, en dat is op zich wel gelukt. Echter blijft er weinig van de premisse over en dat vond ik niet helemaal fijn van de uitgever.

Overigens waren de tante van Truthful en de drie Newington-Lacy broers mijn favoriete personages in het verhaal. Ze zorgen voor een grote dosis komedie, maar ook de nodige vaart om dit verhaal toch wel tot iets leuks te maken. Truthful is vooral dapper, maar ook erg naïef en héél erg onzeker voor een meisje dat al achttien zou moeten zijn. Haar relatie met Major Hartnett - die ook nog wat nodige drama bevat - voelde ook wat onderontwikkeld aan. Het boek is ook niet héél erg dik...

Concluderend kan ik zeggen dat ik het jammer vind dat dit verhaal wordt bestempeld als een leuk en grappig mysterie dat zich afspeelt in de negentiende eeuw, wanneer het eerder vooral een fluffy romantisch verhaal is met een vleugje van een detective. Het is een charmant verhaaltje, dat leuk is voor tussendoor.