Oké, een boek met zo'n titel moet natuurlijk gelezen worden ;-) Dit is een van de latere boeken uit de Omdenken-reeks en schrijver Gunster heeft het concept hier verder uitgewerkt. De boodschap blijft ongewijzigd: leer de situatie / de ander te bekijken zoals die is zonder oordeel en accepteer dat volledig (zeg ja!). Probeer niet de ander te veranderen, maar kijk naar hoe je je eigen gedrag kunt aanpassen, waardoor je misschien toch je doelen bereikt. Daarom in dit boek veel aandacht voor de theorie achter en de techniek van het spiegelen.
Eerder las ik zijn eerste boek: 'Ja-maar wat als alles lukt?'. Hier vond ik niet alle voorbeelden even sterk en dat is ook bij 'Ik ben oké jij bent een sukkel' het geval. Vaak geeft hij alleen anekdotes van hoe het niet moet en blijf je met de vraag zitten: hoe dan wel? En in andere gevallen lijken voorbeelden van hoe het ook kan weer niet erg geloofwaardig. Ik vermoed dat het concept 'omdenken' beter tot z'n recht komt in de vorm van een workshop of spel. Dan ga je gemakkelijker mee in de flow. Het lezen van de onderbouwing roept bij mij toch automatisch de meer kritische 'ja-maar' vragen op.