Hoewel ik menig leesuurtje slijt tussen de kaften van YA boeken, vind ik het ook heerlijk om dat genre af te wisselen met een goede chicklit op zijn tijd. Onlangs kreeg ik de kans om het boek Zes Maanden Zonder van Charlotte De Monchy te lezen, een heerlijke chicklit van eigen bodem!

Het verhaal komt vlot op gang, en de kennismaking met hoofdpersoon Robin is meteen heel erg leuk. Ze is alles wat je maar kan wensen in een chicklit-heldin. Ze heeft haar leven niet helemaal op de rails. Ze is net ontslagen, woont bij haar zus en heeft niet echt richting in haar leven. Daarom besluit ze het roer om te gooien. Rigoureus! Ze gaat een weddenschap aan met haar zus, waarin ze beloofd om zes maanden lang niet te drinken of te vrijen. Een ambitieus doel voor party-girl Robin.

Wat ik erg leuk vond aan het boek is dat het zich af speelde in mijn favoriete plek op de hele wereld. Een land wat ik zelf ook ooit hoop te bezoeken: Ierland. Ik heb jullie geloof ik al vaker verteld dat ik een onbeschrijfelijke band heb met dat land, en ik vind het daarom ook altijd erg leuk om verhalen te lezen die zich daar afspelen. Charlotte De Monchy wist me echt helemaal mee te nemen naar de betoverende plek dankzij haar levendige omschrijvingen van de sprookjesachtige omgeving. Ik heb af en toe tijdens het lezen van zo’n beschrijving mijn ogen dicht gedaan, het boek tegen mijn borst geknuffeld (Ja ik ben een boek-knuffelaar, so what?), en me verbeeld dat ik door de plaats van haar beschrijving wandelde en de frisse, gezonde lucht inademde. Het was heerlijk!

Ondanks haar oog voor detail wordt het verhaal geen moment langdradig. Er zit juist een heerlijk tempo in en ik geloof dat dat ook wat te maken heeft met het feit dat er naast Robin ook vanuit het perspectief van een tweede hoofdpersoon wordt beschreven; Sam. Het verhaal van Sam is weliswaar minder sensationeel dan dat van Robin, maar het zorgde wel voor een leuke afwisseling.

De mannen uit dit heerlijke boek waren ook niet mis. Hoewel ze natuurlijk worden omschreven als ongelofelijk knap, heeft de auteur ze diepte gegeven door een groot mysterie toe te voegen aan hun verhaal. Daar houd ik van. Ik kon het niet helpen dat ik iets van een Darcey-Willoughby relatie tussen de mannelijke hoofdpersonen ontdekte. I love dit!

Om een lang verhaal kort te maken (oeps, te laat); ik heb echt héél erg genoten van deze frisse chicklit. De personages, de verhaallijn en natuurlijk de setting hebben stuk voor stuk veel indruk op me gemaakt. De achterflap van het boek beloofd dat Charlotte De Monchy hard werkt aan haar tweede boek en ik zeg: Laat maar komen!