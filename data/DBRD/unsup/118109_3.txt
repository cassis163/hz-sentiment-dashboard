Clay bevindt zich in Boston en loopt de straat op met goed nieuws: eindelijk heeft hij een uitgever gevonden voor zijn striptekeningen. Dan, terwijl hij in de rij wacht voor een ijscowagentje, rinkelt de telefoon van een vrouw in de rij voor hem. Nadat ze opneemt, verandert ze in een razende die anderen aanvalt. Geen tel later beginnen ook andere mensen rondom Clay te veranderen. Allen waren ze op dat ogenblik aan het bellen. Het duurt niet lang voor heel Boston in chaos is en diegenen die niet aan het bellen waren (de normies), zich voor de anderen (de foners) moeten verschansen. Clay is ver weg van zijn ex-vrouw en zoon en kan alleen maar hopen dat zij geen foners geworden zijn, of eraan ten prooi zijn gevallen. Clay besluit hen te gaan zoeken.

Stephen King was met dit idee net op tijd om de grote zombie-hype voor te zijn. Uiteindelijk is een zombieverhaal precies wat hij geschreven heeft, met de mobiele telefoon als grote boosdoener. Niet veel later kwamen de eerste tv-series zoals The Walking Dead op het scherm. Qua concept wijkt King niet af van hoe de meeste zombieverhalen in elkaar zitten: een kleine groep overlevenden probeert zich in leven te houden na de uitbraak van een zombievirus (in dit geval: de Puls) en trekt het land door op zoek naar een oplossing, of op zoek naar dierbaren, zich ondertussen een weg vechtend door hordes zombies heen. Het verschil is dat de foners in dit geval evolueren en een groepsgeest ontwikkelen, en telepatische en telekinetische gaven ontwikkelen. In de meeste zombiefilms blijven de zombies tot op het einde even dom.

Is het boek daarom beter dan gemiddeld? Niet echt. Het boek is van gemiddelde kwaliteit. De tocht die Clay met een paar anderen onderneemt wordt nogal lang uitgesponnen, en het boek eindigt waarschijnlijk niet op de manier waarop de meesten hopen. (In 2016 werd het boek verfilmd en voor die film heeft King een ander einde geschreven, waarmee hij schijnt toe te geven dat het einde van het boek beter had gekund.) Alhoewel dit boek vertrekt vanuit een zeer goed idee, stijgt het nooit boven de middelmaat uit. King heeft een tijdje een mindere periode gehad, met boeken van lage kwaliteit. Alhoewel die periode op het moment dat Mobiel verscheen, alweer voorbij was, verschijnt er af en toe toch nog eens een boek dat minder is, en Mobiel behoort daarbij.