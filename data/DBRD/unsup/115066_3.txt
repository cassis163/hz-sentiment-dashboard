Verdronken Hart van Lisa Unger

We maken kennis met drie vrouwen:
Emily, serveerster in een restaurant, die in haar leven heel wat liefde tekort is gekomen en daarom verkeerde keuzes maakt in haar leven voor wat betreft relaties. Haar vriend Dean, spant haar voor zijn karretje en zo komt ze in ernstige problemen.
Kate, die begonnen is met het schrijven van een boek, voelt de eeuwige druk van haar moeder, wat Kate belemmert om haar eigen leven te leiden en haar eigen beslissingen met betrekking tot haar gezin te nemen.
Birdie Burke, de eigenaresse van Heart Island, en de moeder van Kate, draagt een geheim uit het verleden met zich mee. Ze is een kille en harteloze moeder en niets is belangrijker voor haar dan het eiland, waar ze al haar tijd wil doorbrengen.

Het verhaal begint met het vertrek van Kate en haar kinderen naar Heart Island om de gezamenlijke vakantie met haar moeder Birdie daar door te brengen. Hoewel ze liever thuis blijft, wat haar broer ook doet, gaat ze plichtsgetrouw, tegen haar gevoel in, toch naar het eiland.
Emily, die ook een moeilijke relatie heeft met haar moeder die ze niet vaak ziet, wordt door Dean onder druk gezet om mee te doen aan een roofoverval. Als dit niet verloopt volgens plan, is er voor Emily geen weg meer terug.
Birdie overdenkt het geheim, wat ze al heel lang met zich meedraagt en waardoor haar karakter op jonge leeftijd werd be√Ønvloed. Op het eiland gebeuren een aantal vreemde zaken.
De levens van deze drie vrouwen komen samen op Heart Island, waar ze alle drie iets hopen te vinden, wat ze echter nooit zullen krijgen als ze hun leven geen andere wending geven.

Het is een psychologisch verhaal, waarin je mee kan leven met de drie hoofdpersonen, hun problemen, hun zoektocht en hun familieverhoudingen. Geloofwaardige beschreven karakters van de vrouwen, de mannen blijven wat achterwege. Goed beschreven kilte van het geheimzinnige eiland. Kortom een mooi verhaal over moeder-dochter-relaties.
Het boek heeft de aanbeveling van Karin Slaughter, wat zorgt voor hoge verwachtingen.
Voor mij zijn die echter niet waargemaakt. In het laatste gedeelte wordt het verhaal pas spannender, waardoor je meer wilt lezen en het eigenlijk jammer is als het boek uit is. Een thriller zou ik het dus niet noemen, meer een spannende roman.

Lisa Unger, geboren in 1970 in Connecticut, opgegroeid in Nederland, Engeland en New Jersey, is de schrijfster van o.a. de thrillers: Mooie leugens, Halve Waarheden, Voor jou wil ik sterven en Vriend van de duisternis. Ze woont nu met haar man en dochter in Florida.