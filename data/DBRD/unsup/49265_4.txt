Als de Nederlandse onderzeeboot Orka voor een patrouille missie de haven van Den Helder verlaat is het voor Ed van Haaren de eerste keer dat hij als commandant tijdens zo’n dergelijke missie de scepter mag zwaaien over een onderzeeër. De belangen en dus ook geheimhouding, zijn groot en Ed heeft nog een vuiltje uit het verleden weg te poetsen.
De koers is noord om in een gebied boven de Noordkaap, onzichtbaar en onhoorbaar, in de omgeving van de Barentszzee informatie te verzamelen over de daar aanwezige Russische vloot en specifiek over een nieuwe Russische onderzeeër, de Skatov.
Telegrafist Mark Willemsen is voor het eerst in functie bij de onderzeedienst en krijgt zijn onderwaterdoop. Hij moet, uit hoofde van zijn functie als "tik", ook de scheepskrant gaan verzorgen, iets waar hij tegenop ziet, maar waar hij wel iets aan wil toevoegen om saaiheid te vermijden en zijn aanzicht als nieuweling op te krikken. Fake news lijkt hem hiervoor een uitstekend middel.

De wil van commandant Ed van Haaren om met uniek nieuws de thuisreis aan te vangen zorgt ervoor dat er risico's genomen worden. Te grote risico's. Risico's die uitmonden in een ramp die, onbedoeld aangewakkerd door het fake news, steeds grotere impact krijgt met dramatische gevolgen. Elk uur neemt de spanning toe. Alle kennis aan boord moet worden aangesproken om een catastrofe te voorkomen.

Naast het feit dat een onderzeebootthriller vrij bijzonder is, is het leuk om in het totale verhaal veel vakjargon te lezen bij alle handelingen aan boord. Achter in het boek is een verklarende woordenlijst opgenomen die veel verduidelijk. Het kijkje achter de schermen van de onderzeedienst is een extraatje.
Het is in een boek moeilijk te vatten, maar het verhaal brengt zeker iets over van die claustrofobische sfeer bij calamiteiten, die zo prachtig in onderzeebootfilms als Das Boot, U-571 en The Hunt for Red October naar voren komt en geeft verhoudingen en gespannen sfeer bij problemen, zowel bij de bemanning als in het hoofd van de commandant, weer zoals in Crimson Tide. Een geslaagd geheel.