"Gelezen" als luisterboek bij Storytel. Het boek wordt voorgelezen door Esther Scheldwacht
Het is een bijzonder raar verhaal. Een auteur verzint weleens wat, maar hoe dit verhaal bij elkaar verzonnen is, is een waar kunstwerk. Twee zoölogen wonen ver van de bewoonde wereld in het westen van Rusland en zijn geheel vervreemd van de maatschappij. Hun projecten zijn allang gestopt. Wat overblijft zijn de dieren, het bos, zijn geluiden en nog een enkele bewoner zoals de pope. De dieren krijgen soms menselijke trekjes en soms krijgen de mensen dierlijke trekjes. De geluiden zijn mystiek, zij jagen de mannelijke bewoner, Lev, angst aan. Nadja, de vrouwelijke hoofdpersoon, zegt ergens midden in het boek: "het griezelige in de wereld was nooit raadselachtig. Duizenden jaren leefde de mens in een wereld van mysteriën, die je onopgehelderd naast je neer kon leggen. Soms namen ze de vorm aan van een wonder. Leve de raadselachtigheid!" Raadselachtig is het boek zeker. Soms zijn het sprookjes die iets vertellen over de werkelijkheid en als je denkt dat het sprookje verder gaat, zit je toch ineens weer in de realiteit. Hoewel Nadja de sproken vertelt, droomt of overdenkt leeft zij allang niet meer in een sprookje. Zij verlangt ernaar te worden meegenomen door de machinist die zij 's nachts door de bossen hoort rijden.