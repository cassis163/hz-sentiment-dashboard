Weg van alles is de tweede roman van Fiona Higgins die in Nederland verscheen. Door te beginnen met de woorden ‘Blow Queens’ maakt Higgins meteen een feit van het gegeven dat ze schrijft over thema’s die vaak in de doofpot worden gestopt.

Hoofdpersonage Paula wordt dan ook op gruwelijke wijze geconfronteerd met het feit dat haar dochter het slachtoffer is geworden van cyberpesten. Als ze daarnaast ontdekt dat haar man Hamish via internet erotisch contact heeft met een jong meisje is de maat vol. Ze besluit met haar vader en kinderen te vertrekken voor een rondreis door Australië.

Ondanks dat het boek met heftige gebeurtenissen begint, is de spanning de eerste honderd pagina’s ver te zoeken doordat alles plotseling gebeurt. Als het gezelschap eenmaal is begonnen aan de reis komt hier snel verandering in, vooral dankzij de komst van de knappe Braziliaanse backpacker Marcello. Bovendien zijn er hoofdstukken waarin Hamish de hoofdrol speelt. Hij neemt een belangrijk besluit om zijn gezin terug te winnen, maar of dit hem gaat lukken blijft de vraag.

Ieder personage is herkenbaar. Zo is Hamish een man die zowel medelijden als haatgevoelens oproept, hij denkt namelijk vooral aan zijn werk en levert kritiek op iedereen, maar toch probeert hij zijn fouten recht te zetten. Daarnaast is Paula’s vader Sid een oude man die ten positieve is veranderd na de dood van zijn vrouw en zijn (klein)kinderen levenslessen wil meegeven, terwijl Paula de altijd zorgende huisvrouw en moeder is. Verder zijn er personages die spontaan verschijnen en vooral een positieve invloed lijken te hebben.

Toch blijkt door het verhaal heen dat niet iedereen is wie hij of zij lijkt te zijn. Dit levert voorspelbare momenten op, maar ze zijn vaak net niet voorspelbaar genoeg, waardoor er geen andere mogelijkheid is dan doorlezen om te ontdekken of je gelijk hebt. Daarnaast weet Higgins ook verrassend uit de hoek te komen. Hierdoor wordt er uiteindelijk een verhaal achter het verhaal gecreëerd. Dit weet de schrijfster vooral op het einde mooi in de roman te verwerken tot een plot die op een detective lijkt.

Daarnaast worden er regelmatig Australische landschappen beschreven, waardoor je spontaan zin krijgt om ook op reis te gaan en maakt Higgins hier gebruik om Australische culturen en de taboes daaromheen te beschrijven.

“Maar Hamish had genoeg op tv gezien om zijn eigen conclusies te trekken. Je hoefde geen antropoloog te zijn om te weten hoe het zat. Aborigonalgemeenschappen waren brandhaarden van problemen: veel gebroken gezinnen, verslaafde tieners en luie ouders. Mensen die zeiden dat ze wilden werken, maar dat niet deden.”

Met Weg van alles heeft Fiona Higgins een roman geschreven die draait om verschillende taboes zoals de gevaren en de lusten van het internet, affaires en onzekerheden over ouder worden. Bovenal is het een verhaal over kiezen voor jezelf, doen wat je wilt en je omringen met personen die je liefhebt, al pakt dat soms anders uit dan verwacht.