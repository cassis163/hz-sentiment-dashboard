Elke ochtend staat de 75-jarige Ruth op om te kijken naar de kustlijn waar de walvissen rondzwemmen. Ze is weduwe en wordt alleen vergezeld door het stemgeluid van haar zoons tijdens hun incidentele telefoongesprekken. Maar op een ochtend beseft Ruth dat er iets niet in de haak is, en sluipt ze angstig rond in haar huis.

Een diep gesnuif en krassende klauwen over haar vloer zijn geluiden die haar oren vullen. Ruth weet het zeker: er sluipt een tijger rond in haar huis. Terwijl Ruth zich probeert te bedenken hoe ze van dit roofdier af gaat komen, betreedt een kordate dame haar huis. Haar naam is Frida en ze is door de Australische regering gestuurd om voor haar te komen zorgen. Haar zoon Jeff heeft zo zijn bedenkingen over het feit dat de regering dit ‘cadeautje’ aan zijn moeder wil schenken. Al snel weet Ruth haar hart open te stellen voor Frida, en geen dag is meer hetzelfde in het leven van de oude dame. Maar heeft Frida wel het beste met haar voor, en is ze eigenlijk wel te vertrouwen? En kan Ruth zichzelf eigenlijk nog vertrouwen?

'Tijgers in de nacht' is het debuut van de schrijfster Fiona McFarlane. Haar korte verhalen werden eerder gepubliceerd in verschillende media, zoals The New Yorker. Op vermakelijke en ontroerende wijze weet McFarlane het leven van een oude dame te beschrijven. Het mysterie rondom de tijger zorgt ervoor dat de lezer gekluisterd aan het boek blijft. Voor mij kwam de ontknoping niet als een hele grote verrassing, maar vond ik het boek toch zeker de moeite waard vanwege de onderscheidende schrijfstijl en dynamiek in het verhaal.