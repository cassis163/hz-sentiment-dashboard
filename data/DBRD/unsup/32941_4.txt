De berichten waren mij vooraf al bekend: de boeken van Alex Kava, die waren pas de moeite waard! Ondanks de positieve uitlatingen was ik nog niet toegekomen aan het oeuvre van de schrijfster die al vier bestsellers op haar naam heeft staan. Noodzakelijk kwaad  moest daar verandering in brengen.

FBI-agente Maggie ODell wordt geconfronteerd met de macabere vondsten van vrouwenhoofden. Van de romp van de slachtoffers ontbreekt ieder spoor. Maggie heeft reeds een verdachte voor ogen naar wie ze al jaren op zoek is. De mogelijke dader is al eens eerder aan een straf ontkomen en nog steeds zit de FBI-agente dat dwars.
Vrijwel tegelijkertijd worden er op andere plaatsen in de VS moorden gepleegd op rooms-katholieke priesters. Het spoor leidt naar een computerspel dat via het internet wordt gespeeld. Het heeft veel weg van het populaire Dungeons & Dragons en nodigt bezoekers uit er aan deel te nemen. Deelnemers kunnen een eigen personage creëren. Ze voeren de naam in van iemand waar ze diepe wraakgevoelens voor koesteren. De zogenaamde Sin Eater beheert het spel en heeft de touwtjes in handen.
Gwen, een psychologe en goede vriendin van Maggie, wordt ondertussen bestookt met vreemde voorwerpen die iemand haar op willekeurige momenten toestuurt. Ze denkt te weten wie het gevaar vormt. Toch twijfelt ze of het verstandig is er iets over te zeggen. Op een gegeven moment neemt ze voor zichzelf een besluit. Alleen pakken de dingen net wat anders uit dan gedacht.

Noodzakelijk kwaad  is een meesterlijke thriller waarin nagenoeg alles klopt. Het leest lekker, je zit op het puntje van je stoel, en iedere climax eindigt nog beter dan gedacht. Het verhaal is opgebouwd uit diverse gebeurtenissen die met elkaar verband houden. Het is uiteraard aan de lezer om de stukjes van de legpuzzel op de juiste plaats te krijgen.
De gedetailleerde beschrijvingen van de autopsies zijn huiveringwekkend en dus om te smullen. Bovendien heeft Kava een mooi aanbod van verdachte personen in petto. Meespeuren is wat ze de lezer aanbiedt. En geloof maar dat je daar niet aan ontkomt.
Het kan niet op als de staart van het boek voor een onverwachte wending zorgt. Voor verveling heeft de schrijfster geen pagina's gereserveerd. Ze weet wat ze doet.

Is er geen enkel minpunt te vinden? Ach, hooguit het feit dat er al vaker is geschreven over de gruweldaden van seriemoordenaars en de klopjacht van een ontredderd rechercheteam. Het onderwerp wordt geregeld gekozen, alleen weet Kava je van het begin tot het einde de rillingen te bezorgen.