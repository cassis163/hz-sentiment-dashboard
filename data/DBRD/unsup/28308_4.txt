Liza Marklund is van oorsprong journaliste en dat betekent dat zij zowel privé als beroepsmatig een grote maatschappelijke betrokkenheid kent. Vanaf haar eerste boek Springstof (1998) heeft zij haar visie op de maatschappij ook in haar thrillers verwerkt. Haar nieuwste boek Levenslang is daarop geen uitzondering.
De populaire rechercheur David Lindholm wordt in zijn eigen huis doodgeschoten terwijl zijn vrouw Julia boven in de badkamer versuft naast de badkuip ligt, met bloedspatten rond haar lippen. Hun 3-jarige zoontje is verdwenen. De politie verdenkt Julia van de moord.
Misdaadjournaliste Annika Bengtzon, de vaste hoofdpersoon van Liza Marklund, wordt geacht zich vol overgave op de moordzaak te storten. Het enige probleem is dat zij zelf nogal wat te verduren heeft in haar privé-leven. Haar man Thomas heeft haar verlaten voor de mooie en jonge Sophia en Annikas huis brand tot aan de grond toe af. De politie verdenkt haar ervan zelf de brand gesticht te hebben. Politieagente Nina en journaliste Annika proberen de moord op rechercheur David en de verdwijning van zijn zoontje op te lossen. Ze komen voor grote verrassingen te staan.
Marklund is een schrijfster die graag opkomt voor de rechten van de vrouw. Om die rechten duidelijk te maken, zorgt ze ervoor dat haar vrouwelijke personages in extreem vervelende situaties terecht komen, waarna Marklund kalm maar zelfverzekerd aan de rechtvaardige afhandeling voor haar vrouwelijke hoofdpersonen kan werken. In Levenslang zijn er twee vrouwen in grote nood. Julia, die verdacht wordt van de moord op haar man en die dreigt levenslang te krijgen en journaliste Annika die ervan verdacht wordt haar eigen huis in brand gestoken te hebben. Beide vrouwen moeten tegen vooroordelen en opinies opboksen om hun gelijk te krijgen. En, zoals dat hoort in de strijd der seksen, beiden hebben een man die stukken minder aardig is dan op het moment dat zij de huwelijksgelofte uitspraken.
Met name Annika heeft het in dit boek erg moeilijk. Haar man Thomas gaat al tijden vreemd met zijn collega Sophia. Hij liegt tegen Annika en is keihard en ongevoelig als haar huis afbrandt en zij midden in de nacht met haar twee kinderen probeert onderdak te krijgen. Ook Annikas vriendin Anne laat haar genadeloos in de steek omdat zij haar nieuwe vriendje belangrijker vindt dan haar vriendin in nood. Bovendien verdenkt de politie Annika van brandstichting en gaat het op haar werk ook allesbehalve rooskleurig. Zelden heeft een hoofdpersoon zoveel ellende tegelijk op haar bordje gekregen. Bij een mindere schrijfster dan Marklund zou het verhaal ontaarden in een goedkope soap. In haar bekwame handen groeit het verhaal uit tot een sociaal drama waarin de rol van de man ter discussie wordt gesteld en het feit wordt benadrukt dat de mens egoïstisch is en dat eigenbelang vrijwel altijd boven menselijkheid en onbaatzuchtigheid gaat.
De plot en de dialogen van Marklund zijn ouderwets goed, haar dialogen natuurlijk en doeltreffend. Zij roept sfeer op door dagelijkse handelingen maar ook politieprocedures gedetailleerd te beschrijven. Soms wat overdadig, maar met het weloverwogen doel de couleur locale zo realistisch mogelijk neer te zetten. Eén van de grootste pluspunten van Marklund is dat zij beschikt over een feilloze mensenkennis waardoor zij haar personages levensgetrouw kan beschrijven. Met het observatievermogen van een journalist analyseert zij de haar omringende maatschappij en geeft er haar visie op. Die is vaak niet mals, maar wel naar het leven getekend. De Marsbewoner die op aarde neerdaalt en die als eerste daad de boeken van Marklund leest, zal een trefzekere spiegel van de Zweedse samenleving onder ogen krijgen.
Levenslang is een thriller die gaat over leven en dood maar tevens een gedetailleerde kroniek van het Zweden anno nu. In Zweden steekt Marklund met kop en schouders boven de andere bestsellerauteurs uit. Zij is niet alleen goed. Zij maakt het verschil.