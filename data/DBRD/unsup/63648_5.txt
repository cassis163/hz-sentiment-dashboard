Call Me By Your Name is een ontroerend liefdesverhaal over de 17-jarige Italiaanse jongen Elio Perlman en de 24-jarige Oliver, een Amerikaanse promovendus. Oliver verblijft zes weken bij Elio en zijn familie op het Italiaanse platteland om te werken aan zijn boek. Als tegenprestatie helpt hij Elio’s vader met zijn academisch papierwerk. Tijdens zijn verblijf bloeit er een liefde op tussen hem en Elio. Het boek volgt hen tijdens deze zomer en de 20 jaren daarna.

Het boek is geschreven vanuit het perspectief van Elio. Aan het begin van het boek moest ik erg wennen aan Elio als verteller en de manier waarop hij in zijn gedachten van tijd naar tijd sprong om zijn verhaal duidelijk te maken. Ik stoorde me er echter niet aan, vanwege het vloeiende en haast poëtische taalgebruik. Daarnaast is Elio duidelijk iemand met een rijke innerlijke belevingswereld. Iemand die veel nadenkt, peinst, maar vooral ook wijzer wordt van zijn eigen observerende en onderzoekende houding naar de rest van de wereld. Het jonge personage komt hierdoor erg wijs over.

Het boek gaat over hoe oprecht en intens een eerste liefde kan zijn. Zoals ik eerder noemde zijn de zinnen erg vlot en soms verhuld in poëtisch taalgebruik waardoor het totaal geen moeite kostte om het boek te lezen. Wat daarnaast ook erg in het voordeel werkt van dit boek zijn de prachtige omgevingen, de intelligente hoofdpersonages en de liefde die zij delen voor literatuur.

Ik ben erg onder de indruk van dit boek en ben benieuwd naar de verfilming.