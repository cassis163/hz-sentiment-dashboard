Je kunt je afvragen of er al niet genoeg zelfhulpboeken op de markt verschenen zijn. Het antwoord op die vraag, nee! Niet zolang we nog te veel doen wat anderen van ons verwachten en ons zelf telkens weer voorbij lopen. Tot die tijd kunnen er niet genoeg boeken verschijnen die ons helpen te herinneren aan de dingen die er echt toe doen. Boeken die er toe bij kunnen dragen dat we lekker(der) in ons vel komen te zitten.

Brené Brown beschrijft in De moed van imperfectie verschillende zaken die van belang zijn voor een gelukkiger leven. Wat fijn is dat ze niet schrijft vanuit een betutteld oogpunt, als de auteur die “ons- gewone mensen” wel even gaat vertellen hoe je moet leven. In De moed van imperfectie toont Brené zelf de moed om haar zwakheden aan de lezer te laten zien, waardoor je bij het lezen het gevoel krijgt er niet alleen voor te staan.

Het boek is onderverdeeld in verschillende wegwijzers, zoals o.a. :
Het ontwikkelen van meer veerkracht & het loslaten om jezelf continu te vergelijken met anderen.
Stap voor stap handreikingen naar een bewuster leven waarin jijzelf centraal staat. Het boek geeft geen oplossingen, maar kan een eye opener zijn voor wie hier aan toe is. De weg van perfectionist naar (zoals Brené het zo mooi in haar boek noemt) goed-genoegist. Voor dit boek heeft ze jarenlang onderzoek gedaan onder zogenaamde bezielde mensen en ze kwam daardoor tot een aantal conclusies. Eén van die conclusies was dat haar eigen roer om moest. Ze concentreerde zich voornamelijk op de dingen waar heel veel mensen zich in deze maatschappij op richten (en hun eigen plekje hierin vergelijken met de mensen in hun omgeving): namelijk carrière, geld, het streven naar een gelukkigere toekomst en aanzien. Ze vergat daardoor haar talenten, liefde voor zichzelf, leven in het nu en de nodige ontspanning.

Wanneer je continu je aanpast aan wat de omgeving van je verwacht en je jezelf wegcijfert maakt dat je gelukkig of raak je op die manier oververmoeid en/of depressief?

De moed van imperfectie is een mooie reminder over wat er nu werkelijk van belang is.