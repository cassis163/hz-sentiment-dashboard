De Amerikaanse auteur Alexandra Bracken startte in 2012 met ‘The Darkest Minds’-trilogie, bestaande uit De overlevenden, Onvergetelijk en Een onzeker licht. Vorig jaar besloot Karakter Uitgevers ze, vertaald door Anne-Marieke Buijs, achter elkaar op de Nederlandse markt te brengen. De boeken zijn een groot succes en inmiddels zal de film The Darkest Minds begin augustus van dit jaar ook in de Nederlandse bioscopen te zien zijn.
In de Verenigde Staten is een vreemde ziekte uitgebroken die alleen onder kinderen slachtoffers maakt. IAAN openbaart zich op jonge leeftijd waarna een kind óf sterft óf een bijzonder talent ontwikkelt. President Gray besluit speciale kampen op te richten waar er gewerkt zal worden aan een genezing. Ruby wordt al op haar zevende opgesloten in Thurmond, een van de ergste kampen. Op haar zestiende krijgt ze de kans te ontsnappen en ze sluit zich na wat omwegen aan bij een groepje andere ontsnapte tieners. Ze proberen het mythische rebellenkamp East River te bereiken waar alle ontsnapte psi jongeren zich verenigen. Het is maar de vraag of ze dat kamp zullen bereiken, aangezien er een hoge beloning staat op ieder ontsnapt hoofd.
Het verhaal dat Bracken vertelt in ‘The Darkest Minds’ beslaat in totaal meer dan 1300 bladzijdes. De wereldopbouw, de personages, het ontstaan van IAAN en de groei van het verzet verdeelt de auteur gelijkmatig over de boeken. De overlevenden is geschreven vanuit het perspectief van Ruby en het is ook voornamelijk haar verhaal. De precieze aard van haar talent wordt langere tijd wat mysterieus gehouden, wel is duidelijk dat Ruby het zelf ook niet weet en dat ze er geen controle over heeft. Ze is een Oranje, wat betekent dat ze in staat is te knoeien met iemands herinneringen en door haar onwetendheid loopt ze al vroeg in haar leven zware verliezen op. De omstandigheden in Thurmond zijn verschrikkelijk en dit heeft littekens bij Ruby achtergelaten die een mensenleven nodig hebben om te genezen. Ze ziet zichzelf als afwijkend, een monster en probeert haar talent zo lang mogelijk verborgen te houden voor haar vrienden Liam, Chubs en Zu.
De auteur heeft veel energie gestoken in haar hoofdpersonen en in De overlevenden krijgt de lezer al een goed inzicht in de verschillende persoonlijkheden. De zwerftocht die Ruby, Chubs en Zu door het land maken in een gestolen busje biedt de auteur een uitgelezen kans om haar worldbuilding vastere vorm te geven en om haar karakters uit te diepen. Anderzijds duurt dit net iets te lang, waardoor de vaart enigszins wegsijpelt uit het verhaal en er een zekere mate van voorspelbaarheid optreedt. Tegen het einde volgende de gebeurtenissen elkaar weer sneller op en laat Ruby’s beslissing de lezer geschokt achter. De overlevenden is wat betreft originaliteit een sterk begin van de trilogie. Het boek werpt veel vragen op, beantwoordt er een aantal en eindigt met een twist die een mooie brug vormt naar het tweede deel.