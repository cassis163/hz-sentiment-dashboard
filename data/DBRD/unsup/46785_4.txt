Op het eiland Minelotte wonen veel kinderen zonder ouders. Die zijn door de keizer verbannen naar de Witte Rots, omdat ze het niet eens waren met de vele regeltjes of gewoon omdat ze iets hebben klaargemaakt wat de keizer niet lust. De 11-jarige Mick, die met zijn zusje en twee vrienden op het strand woont, belandt in een moeilijke situatie. Wanneer hij door soldaten van keizer Linus I betrapt wordt terwijl hij mango’s probeert te stelen, veroordeelt Linus hem tot één jaar dwangarbeid. Mick heeft echter een ander voorstel. Hij zal zeven dagen voor hem koken. Als dat lukt, is hij vrij.  

Koken voor de keizer doet qua opzet wat denken aan de sprookjes van Duizend-en-een-nacht. Het hoofdpersonage vertelt geen verhalen aan de keizer, maar elke dag moet Mick wel een gerecht klaarmaken om ervoor te zorgen dat hij zelf niet wordt verbannen. Auteur Marloes Morshuis voegt daar elementen van avontuur en mysterie aan toe. Het eiland Minelotte is een plaats die tot de verbeelding spreekt met zijn heuvels, het strand, de Haaibaai, de paleistuinen, de keuken aan het hof en de Witte Rots.  

Het boek is met meer dan tweehonderd bladzijden best dik, maar de korte hoofdstukken en prettige lettergrootte met voldoende witruimte zorgen ervoor dat het aangenaam lezen is. Door de krachtige beschrijvingen van de auteur en de herkenbare emoties die ze weet op te roepen, wordt de lezer meegezogen in het verhaal. De verhaallijn zit stevig in elkaar, maar de overgangen tussen de hoofdstukken doen soms wel een beetje bruusk aan. Hier had de auteur een tikje meer ruimte mogen nemen om de scenes die ze elders met zulke mooie bewoordingen schildert een duwtje in de rug te geven. Het verhaal is geschikt voor kinderen vanaf 10 jaar en zeker ook de moeite waard voor kinderen die minder geboeid zijn door koken, maar wel houden van een bewogen verhaal.  

Koken voor de keizer is ook geen typisch jongens- of meisjesboek. Het bevat het nodige gehalte aan actie en spanning, maar speelt ook in op gevoelens door de hechte band tussen Mick, Lori, Pieke en Remo en bovenal door het gemis dat de kinderen voelen vanwege de verbanning van hun ouders naar de Witte Rots. Auteur Marloes Morshuis heeft hierin een mooi evenwicht gevonden.  

De prent op de voorkant is van de hand van Doesjka Bramlage en schetst een eiland in de oceaan. Op de voorgrond vaart een boot omgeven door haaien. De kaft komt ietwat dreigend over en geeft eigenlijk net iets te veel weg. Je vermoedt meteen dat Minelotte heel wat minder idyllisch is dan het er vanuit de verte uitziet.  

Marloes Morshuis is al langer met taal en schrijven bezig als zelfstandig copywriter en redacteur. Enkele jaren geleden schreef ze mee aan Psychologie van het boodschappenbriefje en begaf ze zich al op het terrein van koken en recepten. Koken voor de keizer is haar eerste kinderboek en dat mag best een geslaagd debuut worden genoemd.  

De recepten van de zeven wereldzeeën geven het boek een leuk extraatje. Achteraan in het boek staan alle gerechten die Mick voor de keizer heeft klaargemaakt. Ze zijn leuk om zelf te proberen of om samen met mama en papa te maken. De auteur geeft nog mee dat je de recepten kan maken zoals in het boek, maar dat je het ook op je eigen manier kan doen.