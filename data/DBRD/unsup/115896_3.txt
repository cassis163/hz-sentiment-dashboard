Lisa en Mandy worden achterna gezeten door een bende nadat hun ouders zijn vermoord. Ze bezitten belastend bewijsmateriaal omtrent een prostitutienetwerk, informatie die voor de betrokkenen niet naar buiten mag komen en waarvoor geen geweld wordt geschuwd.
Daarnaast is er India, een meisje afkomstig uit Californië dat vier jaar geleden ontvoerd werd en als prostituee in het netwerk is beland. Ze is al snel iets op het spoor, waardoor het netwerk nog grootser en gevaarlijker blijkt te zijn dan ze oorspronkelijk dacht. Graham, haar vaste klant die zich vragen begint te stellen bij het hele gebeuren, besluit om haar te helpen.
Tot slot zijn er Tim en Suzanne die het bewijsmateriaal van Mandy en Lisa in hun bezit krijgen. Vastberaden om dit netwerk te ontmaskeren, start voor hen een helse overlevingstocht.

Het verhaal wordt verteld vanuit deze drie verhaallijnen. Aanvankelijk lijken ze losstaand, maar naarmate het verhaal vordert geraken de verhaallijnen verweven met elkaar. De hoofdstukken zijn beknopt en krachtig, waardoor je vlotjes doorheen het boek wordt geloodst. Het viel me persoonlijk niet op dat er hier twee verschillende auteurs aan het werk waren, de schrijfstijl blijft consistent.

Mensenhandel, ontvoeringen, gedwongen prostitutie, pedofilie,… de personages in dit boek krijgen heel wat te verduren. Als lezer wordt je middenin deze hel gedropt, waardoor het zeer heftig binnenkomt. Je krijgt amper tijd om te wennen aan de personages of om ze te leren kennen buiten deze nachtmerrie.
De personages zijn wat mij betreft ongeloofwaardig neergezet. Het lot dat de meisjes moeten doorstaan is gruwelijk, maar toch bezitten ze stuk voor stuk kracht en doorzettingsvermogen. Ik denk niet dat iedereen daar zo mee omgaat. Wanneer ze steeds meer te verduren krijgen, vroeg ik me soms af of het niet wat te veel is. Een normaal mens was al tien keer gestorven, maar hier lijkt iedereen (tijdelijk) bulletproof. Verder is de naïviteit van Tim en Graham storend. Als journalist zou Tim sneller verbanden moeten leggen en bepaalde acties als verdacht moeten beschouwen. En kon Graham het echt in zijn hoofd halen dat alle meisjes zich vrijwillig prostitueerden?

Hoewel het hier om een fictief verhaal gaat, ben ik blij dat er om een realistische plot gekozen is waardoor het verhaal geloofwaardig blijft.

Perfecte titel, aantrekkelijke cover, een zwaar en donker verhaal,… Melissa Skaye en J. Sharpe hebben een Amerikaans aandoende actiethriller neergepend. Het hele avontuur lijkt wat onrealistisch voor de Belgische Ardennen, tot je je jammer genoeg realiseert dat ook de Dutroux-affaire zich in die contreien heeft afgespeeld en op bepaalde punten gelijkenissen vertoont. Verder heeft dit boek veel weg van de Vlaamse fictiereeks Matroesjka’s, wat een compliment is! Met beter uitgewerkte personages had dit boek voor mij een betere beoordeling gekregen.