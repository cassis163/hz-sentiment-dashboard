Met dank aan Hebban en uitgeverij De Fontein voor het recensie-exemplaar.

Dochter van het moeras vertelt het verhaal van Helena.
Helena's moeder is op veertienjarige leeftijd ontvoerd door Jacob Holbrook, de moeraskoning, en vastgehouden in het moerasgebied van Michigan.
Twee jaar na de ontvoering wordt Helena geboren en twaalf jaar lang geniet Helena van het leven daar, jagen, vissen en de natuur.
Wanneer ze eindelijk inziet dat haar vader toch wel een erg wreed karakter heeft vlucht ze met haar moeder uit het moeras.
Door toedoen van Helena wordt haar vader na twee jaar opgepakt.
Vijftien jaar na haar vlucht uit het moeras hoort Helena die inmiddels een stabiel gezinsleven heeft opgebouwd dat haar vader ontsnapt is uit de gevangenis.
Ze heeft weinig vertrouwen in de klopjacht van de politie en ze wil haar vader zelf opsporen en weer achter de tralies krijgen.
Zij is de enige die dat kan als dochter van de moeraskoning, want ze heeft de geheimen van het moeras juist van hem geleerd.

Het boek leest heerlijk en het wordt verteld vanuit Helena in de ik-vorm.
Het leest als een waargebeurd verhaal. De verdienste van de auteur die zelf jaren in die omgeving geleefd heeft.
We volgen Helena in het heden en langzamerhand wordt er steeds meer duidelijker wat er in haar jeugd allemaal heeft afgespeeld doordat Helena steeds terugdenkt aan haar jeugd en leven in het moeras.
Af en toe best wel heftige passages over het jagen op en doden van dieren.
Maar om te overleven in het moeras ook noodzakelijk en voor Helena normaal omdat ze zo opgevoed werd.
De hoofdstukken worden toepasselijk afgewisseld met stukjes van het sprookje van De dochter van de moeraskoning van Hans Christiaan Andersen.
In het begin las het boek meer als een roman, pas later ging het meer op een thriller lijken.
Ik had wel meer nog over de moeder willen lezen die nergens bij naam genoemd wordt.
En ook over de dader Jacob, de vader van Helena.
Zijn vermoedelijke beweegredenen worden alleen door Helena benoemd.
Die karakters hadden dus wel wat meer uitgewerkt mogen worden.
Al met al een boeiend boek en ik ben benieuwd naar andere boeken van deze auteur.
Dochter van het moeras is het eerste boek dat vertaald is in het Nederlands van deze auteur.