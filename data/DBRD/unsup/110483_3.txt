...
Toch merk ik dat het boek, of eerder – deze reeks, een dubbel gevoel bij me oproept. Ik hou immers van de vriendschap tussen deze vier vriendinnen en ook de ontspannen schrijfstijl kan ik erg appreciëren. Alleen is vier boeken misschien net iets teveel van het goede en valt het na een tijdje wel op dat het voor een grotendeel herhaling is. Sommige dingen komen iedere keer terug waardoor je eigenlijk perfect weet wat je te wachten staat. Hierdoor moeten de boeken het echt van de personages hebben. Gelukkig slaagt Nora Roberts er goed in om innemende karakters uit te werken.

De vier vriendinnen zelf, de huishoudster, de directheid van Mal’s moeder die meteen duidelijk maakt waar hij dat karaktertrekje vandaan heeft, Mal zelf maar ook Parker die voor het eerst in haar leven het Noorden lijkt kwijt te zijn wanneer ze ontdekt dat ze niet enkel van spreadsheets én schoenen houdt.

Het leukste aan dit boek vond ik toch Amazonia – Mackenzie’s fantasiewereld waar vijf schoenwinkels per inwoonster zijn, niets calorieën bevat en alle boeken en films een gelukkige afloop hebben. Ok, niet elk verhaal moet voor mij in rozengeur eindigen en ik zou gelukkiger zijn met boekenwinkels in plaats van schoenwinkels maar … alles kunnen eten zonder bij te komen maakt natuurlijk héél veel goed.