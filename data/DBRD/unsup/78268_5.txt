“People like us in situations like this become hashtags, but they rarely get justice”

De quote is nu nog even in het Engels omdat dit juweeltje pas op 29 mei 2017 in het Nederlands verkrijgbaar is.

The Hate U Give is het verhaal van de 16 jarige Starr Carter. Na een buurtfeest waar plotseling wordt geschoten, krijgt Starr een lift naar huis aangeboden door haar (jeugd)vriend Khalil Harris. Onderweg worden Starr en Khalil aangehouden door de politie en dit laatste heeft helaas een fatale afloop voor de ongewapende Khalil. Kort na zijn overlijden, is Khalil’s verhaal nationaal nieuws en wij als lezer worden via het perspectief van Starr meegenomen in wat dat precies betekent in de Verenigde Staten, in Garden Heights en op Williamson High School.

Je hebt het vast al geraden, dit Young Adult boek is geïnspireerd door de Amerikaanse Black Lives Matter beweging. Het is niet alleen een boek met een hele waardevolle boodschap, maar het heeft ook echt de potentie om een klassieker te worden. Voor wie, na het lezen van de samenvatting, een lange dramatische verhandeling over het overlijden van Khalil Harris in gedachten heeft … dit boek gaat over zoveel meer. In haar schrijfdebuut is het Angie Thomas niet alleen gelukt om de keerzijde van het leven in de ghetto zeer realistisch te omschrijven, ze is er tevens in geslaagd om de warmte van hechte familie en vriendschapsbanden van de pagina’s af te laten zweven. Een populatie die in het nieuws slechts een statistiek is, of op twitter een hashtag, die heeft zij in dit boek weer mensen van vlees en bloed gemaakt. Aan het eind draag je niet alleen Starr en haar familie een warm hart toe, maar zelfs Fo’ty Ounce (de plaatselijke zwerver).

Met een lach en een traan worden we via het perspectief van Starr meegenomen in het dagelijks leven van de bewoners van Garden Heights. We maken niet alleen kennis met de plaatselijke drugdealers en gangsters. We lezen ook over een gemeenschap die waakt over hun senioren. Over een gemeenschap die elkaar letterlijk en figuurlijk uit de brand helpt, wanneer de nood het hoogst is. Verder wordt er vertelt over wat nu echt vriendschap is, maar ook over wanneer het echt over is. We voelen mee hoe het is om te overleven in twee verschillende werelden en hoe moeilijk het soms is om de balans te bewaren. We delen mee in het lief en leed dat samengaat met hele sterke familiebanden, die soms los staan van het hebben van een bloedband. Het is ook het verhaal van een tienermeisje dat door omstandigheden is gedwongen een emotionele groeispurt te ondergaan. We leven mee met iemand die uiteindelijk haar stem vindt en leert wat het betekent om ergens voor te staan. Deze verhandeling gaat niet alleen over hoe mooi, maar ook over hoe complex het is om donker te zijn in een land als de Verenigde Staten. Het is helaas een plek waar vooral de donkere bevolking door institutioneel racisme vaak nog ernstig wordt benadeeld.

Dit circa 460 bladzijdes tellende boekwerk, heb ik met zoveel plezier gelezen dat toen ik klaar was … ik gewoon meteen weer opnieuw ben begonnen. Ik kan me niet herinneren dat ik ooit een boek heb herlezen.

Mocht het bovenstaande je niet hebben overtuigd, simpelweg omdat je geen flauw idee hebt of jij en ik überhaupt dezelfde smaak delen. De buzz rondom dit boek is voor serieuze boeknerds begin 2016 al begonnen. Er was toen al bekend dat er 13 uitgevers aan het onderhandelen waren om zich de publicatierechten van dit debuut toe te eigenen. Dat dit boek wordt verfilmd staat niet alleen vast, ze hebben zelfs al een hoofdrolspeelster. Kortom, ik ben niet de enige die vind dat dit je aandacht waard is.

Voor mij was dit toch echt ⭐ ⭐ ⭐ ⭐ ⭐ van de 5!! Mocht je het ook gelezen hebben, ik hoor heel graag hoe jij dit boek hebt ervaren.