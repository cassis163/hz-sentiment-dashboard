Murat Isik heeft voor de roman Wees onzichtbaar geput uit autobiografische ervaringen. Metin komt als vijfjarige jongen aan in de Bijlmer samen met zijn moeder en zijn zus. Zijn Turkse vader, communist en op de vlucht voor het nieuwe regime in Turkije is hen al vooruit gereisd.
Er volgt een lauw weerzien. Terwijl, de jonge Metin tijdens het opgroeien verlangt naar de waardering en liefde van zijn vader, is het juist de liefde van zijn moeder die hem en het gezin op de been houdt. De belezen en politiek actieve vader is wispelturig, bij vlagen gewelddadig en hoewel nadrukkelijk aanwezig, emotioneel afwezig.

Metin groeit op in de Bijlmer. Het boek is een coming of age roman maar geeft ook een goed beeld van de langzame verloedering van deze op voorhand prachtige en ambitieuze wijk. De Bijlmerramp komt en passant kort aan bod.
Karakteristieke persoonlijkheden vullen het boek, zoals de activistische buurman die opkomt voor de Bijlmer maar net als de wijk zelf verloedert.
De verschrikkelijke plaaggeest Dino, en vele anderen, waaronder dus de overaanwezige vader. Uiteindelijk is het Metin’s moeder die het hart vormt van de roman. Zij ontwikkelt zich van afhankelijke, ietwat dociele Turkse vrouw tot een krachtige geëmancipeerde vrouw, die haar gezin op het juiste pad houdt, ondanks de ambivalente en zwakke vader.

Wees onzichtbaar is een mooi geschreven boek, dat niet zozeer uitblinkt door prachtige volzinnen maar door korte en heldere verhalen vanuit de opgroeiende Turkse Metin en sfeertekeningen van zijn zoektocht naar volwassenheid, zonder de vader waar hij naar verlangt. Ongewild onzichtbaar voor zijn vader, wenst hij zichzelf onzichtbaar vanwege de onveilige schoolomgeving waar hij zich hoewel moeizaam doorheen worstelt, edoch zo blijkt met onder andere dit boek inmiddels wel is gezegend met een al lang niet meer verborgen schrijftalent. De pesterijen op school maar ook de vriendschappen met leeftijdgenoten uit Pakistan, Suriname vormen een belangrijk onderdeel van het boek. Een boek dat terecht gewaardeerd is met de Libris boekenprijs en dat je als lezer lang zal bijblijven. Een Turks parteltje: vijf sterren!