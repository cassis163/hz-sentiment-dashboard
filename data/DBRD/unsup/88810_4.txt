Een strakke blauw/zwarte afbeelding met een omheind zwembad siert de cover van het boek De verkeerde vriend.
Het hoofdpersonage Werner Mans is heel stereotiep; gaat uit werken, nadien naar huis naar vrouw Murielle en zijn dochter Roos van 16 en als vertier hebben ze hun vakanties in een stacaravan op de camping. En het is net op deze camping dat het leven van Werner verandert door toedoen van zijn dochter.
Ze leert in de nabijgelegen dancing een vriendje kennen en al snel overspoelen haar nieuwe vrienden het campinggebeuren.
Op dat moment borrelt het testosterongehalte bij Werner omhoog en komt hij van het ene penibele moment in het andere.
Waar ik altijd in de veronderstelling was dat het campingleven rustig en kalm was, heb ik na het lezen van dit boek toch wel een beetje mijn bedenkingen.
De verkeerde vriend begint heel rustig met de kennismaking van het gezin Mans. Zodra de vrienden van Roos op de voorgrond treden begint er zich geleidelijk een spanning op te bouwen die uiteindelijk moet losbarsten.
Heel sterk geschreven, met de nodige humor, houdt dit boek de spanningsboog zeer strak voor ze volledig escaleert. De personages zijn beeldend beschreven zodat je een beeld van hen kan vormen.
De verkeerde vriend was een aangename kennismaking met deze auteur waar ik hoge verwachtingen van heb voor de toekomst.
Rating: 4,5/5