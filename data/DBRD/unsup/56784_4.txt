Gevaarlijk spel is het tweede deel van de trilogie ‘Delaney Detectives’ die werd geschreven door de Britse kinderboekenschrijver Kevin Brooks. Deze bestsellerauteur schrijft al sinds jaar en dag spannende verhalen voor pubers (15+) en met deze reeks probeert hij een iets jonger publiek te bereiken (namelijk kinderen van 9-15 jr). Na het meesterlijke eerste deel In actie zijn de verwachtingen hooggespannen.  

In het eerste deel lazen we hoe Travis Delaney zijn ouders verloor bij een tragisch auto-ongeluk waardoor de dertienjarige jongen noodgedwongen bij zijn grootouders moest gaan wonen. Tijdens de begrafenis ontdekte Travis dat er zich geheimzinnige zaken afspeelden en de vragen rond de dood van zijn ouders stapelden zich al snel op. De ouders van Travis hadden een detectivebureau en in deel 1 ontvouwt zich een ingewikkelde plot vol spannende intriges rond hun laatste – niet afgeronde – zaak. De eerste boeven worden gevangen, maar de echte daders lopen nog steeds vrij rond.  

In deel 2 wordt het nog veel spannender. Het detectivebureau van zijn ouders wordt voorgezet door de opa van Travis, een oud-spion van de Britse Geheime Dienst. Op het eerste oog lijkt de witwaszaak die hij moet oplossen voor een verzekeringsmaatschappij vrij simpel, maar al snel blijkt dat Travis en zijn opa hierdoor verwikkeld raken in een gevaarlijke bendeoorlog. Er vallen rake klappen.  

Ook Travis krijgt zijn eerste eigen mysterie om op te lossen. Op school worden zaken gestolen en Travis moet alle zeilen bijzetten om de gewiekste dader op het spoor te komen. En natuurlijk speelt op de achtergrond de zaak over het ongeluk van zijn ouders waarvan iedereen overtuigd raakt dat er kwade opzet in het spel is geweest.  

Het is een superspannend boek met verschillende verhaallijnen die uiteindelijk allemaal samenkomen. Travis zoekt de dief op school; Opa wil weten wie er achter de fraude van de zonnebankstudio zit (en wie hiervoor zijn assistente in elkaar heeft geslagen) en dan hebben we natuurlijk nog het echte mysterie: wie is er verantwoordelijk voor de dood van Travis’ ouders? Dit alles geeft het boek enorm veel vaart en spanning. Het is een werkelijke uitdaging voor de jonge lezer die meer wil dan de gebruikelijke boeken voor zijn of haar leeftijd.  

Toch is het hier en daar wat te spannend voor een kind dat net AVI-uit is. In het boek lezen we over drugs, afpersing, geweld en moord. Met al die verschillende mysteries die opgelost moeten worden is het daarnaast ook nog best ingewikkeld. De personages zijn op Travis na bijna allemaal (nagenoeg) volwassen en dat maakt dit ook een bijzonder kinderboek. De jonge lezer treedt een wel heel gewelddadige wereld binnen. Dit is echt 007 voor avontuurlijke kinderen.  

Omslag en vertaling zijn een herhaling van zetten en wederom bovengemiddeld goed. De schrijfstijl van Brooks komt ook in het Nederlands uitstekend tot zijn recht. Met dit vervolg van de ‘Delaney Detectives’ heeft Uitgeverij de Harmonie wederom goud in handen, al is de leeftijdsondergrens van 9 ietwat aan de lage kant.  

De delen kunnen los van elkaar gelezen worden, maar dat is niet aan te raden omdat het mysterie rond de dood van Travis’ ouders als een rode draad door de delen loopt.