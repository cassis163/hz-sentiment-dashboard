Samenvatting van het verhaal
Heden
Grace Reeves, een kranige dame van 94 jaar verblijft momenteel in een verzorgingstehuis in Saffron Green. Voor de tweede maal krijgt ze nu een brief van Ursula Ryan. Ursula is een cineaste en is een film aan het maken over een liefdesgeschiedenis die zich jaren geleden heeft afgespeeld op Riverton Manor. De reden voor het maken van deze film is omdat Ursula’s overgrootmoeder ook aanwezig was op die bewuste avond dat er iets verschrikkelijks is voorgevallen. Het is bij hen een soort familielegende geworden omdat het verhaal overgedragen is van haar generatie. Het heeft op Ursula zo’n grote indruk achter gelaten dat ze er een film over maakt.
Ursula vraagt aan Grace of ze bereid is om de sets te komen bezoeken. De filmcrew willen er zeker van zijn dat de sets exact gekopieerd en weergegeven zijn.
Grace heeft het hier in eerste instantie heel moeilijk mee. Ze willen haar terugvoeren naar plaatsen en dingen uit het verleden.
Voor het eerst in zeventig jaren brengt iemand Grace in verband met de gebeurtenissen van destijds. Iemand wist dat er in die zomer van 1924 een jonge vrouw was die Grace heette en die op Riverton was geweest.
Grace bezoekt de sets samen met haar dominante dochter Ruth en dan breekt er een nare tijd aan voor deze lieve oude dame. Al haar herinneringen die ze zo goed had weten te verstoppen komen nu een voor een terug naar de oppervlakte. Een ding is zeker, haar angstgevoel werd enigszins gesust. Hun geheim was dus nog steeds intact! Ursula was nog niet achter de waarheid gekomen.
Dit hele gedoe speelt haar niet alleen parten. Ze is ook nog bezorgd om haar kleinzoon Marcus. Marcus is een succesvolle auteur maar gaat door een diep dal op het moment en ze weet niet waar hij is en of ze hem nog eens gaat zien. Ze besluit een dictafoon te kopen en alles op bandjes te vertellen aan Marcus zodat die weet hoe het leven van zijn oma eruit zag. Met haar dochter Ruth heeft ze ook zo geen innige band. Door haar leven heen heeft de oude dame nog veel geheimen en gedachten die ze niet kan delen met haar maar dat wil ze nu wel doen met haar kleinzoon.
Het zijn nu natuurlijk andere tijden maar eigenlijk had Grace alles aan haar dochter Ruth willen vertellen, om haar zelf van deze zware last te ontdoen. Maar dat heeft ze tot op heden niet gedaan.
“Het is geëindigd zoals het is geëindigd. Waarom het zo is geëindigd. Hoezeer de wereld is veranderd.”
En dan gaat Grace terug naar het verleden en begint haar verhaal te vertellen …
“De bewoners van Riverton zijn allemaal al lang dood. Ik ben door de jaren heen verschrompeld. Zij blijven eeuwig jong, eeuwig mooi.”

Het verleden
Juni 1914: Grace begint als veertienjarige te werken bij de familie Hartford. Ze is naïef en onbeholpen. Het was een voorrecht in die tijd om te kunnen gaan werken bij deze rijke lui. Dankzij haar moeder heeft Grace nu de job als meid. Het was enorm hard om haar moeder achter te laten die in een vervallen arbeiderswoning de kost nog wat probeerde te verdienen als naaister.
Haar moeder had ook op Riverton gewerkt en juist daarom had Grace deze job gekregen. Het was heel moeilijk voor haar omdat iedereen er maar vanuit ging dat zij alle feiten en roddels kende van de familie.
Als ze in de speelkamer aan het afstoffen is, ontmoet ze voor het eerst Hannah, Emmeline en David. Dit zijn de kinderen van mr. Frederick, de jongste zoon van Lord en Lady Ashbury. Hij heeft een fabriek in automobielen en de kinderen komen dan ook geregeld op vakantie in Riverton Manor.
Vanaf de eerste moment is Grace in de ban van wat de kinderen doen. De drie zien haar in het begin niet staan maar op een gegeven moment krijgt ze toch een band met Hannah.
Dan breekt de Eerste Wereldoorlog uit. Ondanks dit feit gaat het dagelijkse leven verder op Riverton. De twee zusjes ontmoeten voor het eerst Robbie Hunter, een schoolvriend van David. Ze besluiten om zich samen in te schrijven om mee te participeren in de oorlog.
Door deze oorlog veranderen er veel dingen en iedereen doet zijn of haar best om zijn beste steentje bij te dragen. Nodeloos te zeggen dat deze oorlog vele slachtoffers eist en Riverton blijft ook niet gespaard van dit onheil. Mede daardoor krijgt Grace de functie als kamenier aangeboden om voor Hannah te zorgen. Op Riverton hadden ze tenminste nog eten ondanks alle rantsoenen. De mensen in het dorp waren er erger aan toe zoals haar moeder. Ze gaf een groot deel van haar loon of zodat haar moeder het hoofd boven water kon houden.
Als Hannah een rijke Amerikaan huwt en naar Londen verhuist, vraagt ze aan Grace of ze met haar wil meegaan. Plichtbewust zoals ze is gaat Grace inderdaad mee. Het leven in de hoofdstad is totaal anders dan op het platteland en de tijden veranderen ook. Hannah verveelt zich mateloos, ze heeft en kan geen enkele uitdaging aangaan die ze zou willen doen. Dit is tegen de etiquette en Grace heeft heel veel medelijden met haar. Tot er plots een oude bekende op de stoep staat!
Ondertussen gebeuren er ook vele dingen in Grace haar privéleven. Hannah geeft haar een beetje vrijheid maar beseft niet wat Grace allemaal over heeft voor Hannah. Hierdoor moet Grace vele dingen laten waar ze op gehoopt had.
En als Grace nu maar steno had kunnen lezen …

Beoordeling
Ik zou zo nog meer kunnen vertellen in mijn samenvatting, zoveel herinneringen die Grace vertelt maar dan zou het zonde zijn voor jullie lezers om het zelf niet te ontdekken. Dit is echt een heel prachtig verhaal hoe iemand bijna haar hele leven heeft opgeofferd om een ander van dienst te zijn.
Het boek bestaat uit vier delen. Grace vertelt in de eerste drie delen over het heden en verleden. Deel 4 is vanuit het perspectief van Hannah geschreven. Zo komt je uiteindelijk achter de ware toedracht van het verhaal.
Het was in die tijd dat je altijd de familie voor wie je werkte moest eerbiedigen. Hun geheimen bewaren en hun vertrouwen waardig zijn. Het zegt ook veel over de manier van leven en hoe mensen met elkaar omgingen. Emoties mochten niet getoond worden en gewoon doorgaan alsof er niets gebeurd was.
Grace’s moeder had veel geheimen voor haar. Hoe graag Grace ook wilde haar moeder liet niet het achterste van haar tong zien. Geleidelijk door de jaren heen komt Grace toch een groot geheim te weten en zo valt een klein deel van de puzzel in elkaar wat haar achtergrond is.
Doorheen het boek staan er soms krantenartikelen in en die lichten al een deeltje van de sluier op.
Je gaat zo op in het personage van Grace dat het soms aanvoelt dat je gewoon naast haar zit en hoe ze haar verhaal vertelt. Je voelt gewoon zoveel sympathie voor deze oude dame.
Dit boek is het debuut van Kate Morton en is uitgebracht in 2006 maar ondertussen is er nu al een elfde druk van dit boek.
Ook al woont Kate Morton in Australië, ze heeft een voorliefde voor Essex, een graafschap in de regio East of England. Ook dit keer speelt haar boek zich af in dit deel van Engeland.
Kate heeft ook een unieke manier van schrijven als het over emoties en gedachten gaat. Dit raakt je werkelijk echt waardoor je met tijden heel geëmotioneerd geraakt. Ook in dit boek vind je weer de moeder/dochter relatie en de geheimen die ze voor elkaar hebben.
Het verhaal is heel pakkend en het houdt je in de ban tot de laatste bladzijden. Het is ook in een tijd waarin de oorlog meespeelt en de aristocratie begint uiteen te vallen door geldproblemen. Vrouwen willen ook opkomen voor hun rechten, de zogenaamde ‘suffragettes’. En dan natuurlijk de vele pretenties die de rijke families hebben in die tijd. Dit is ook informatie die Kate in dit boek heeft weer gegeven en dit deel van het verhaal is niet fictief. Ze heeft enorm veel research gedaan en dat merk je terwijl je leest.
Ze weeft de verhaallijnen zo goed in elkaar dat je denkt te weten hoe de vork in de steel zit en dan nog verrast ze je op het einde van het boek. Het heden en verleden worden zo goed gemixt dat je precies aan tijdreizen doet.
Als je van ‘Upstairs, downstairs’ of ‘Downton Abbey’ een fan bent dan is dit een aangenaam boek om te lezen.
Dit verhaal heeft een mix van liefde, geheimen, oorlog, familie eer en schandalen. Ik geef dit boek 4 sterren!

Als je echt van dit type roman houdt dan raad ik jullie zeker aan om haar nieuwe boek ‘Aan de rand van het meer’ te lezen!