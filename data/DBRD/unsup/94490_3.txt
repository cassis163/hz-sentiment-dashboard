De Legenden is een verzameling van drie extra novellen die bij de serie ‘De Loriënkronieken’ horen. Twee van de drie verhalen gaan over Adam, de Mogadoor, die zijn volk verraadde om zich bij de Gardes te voegen. Het derde verhaal gaat over de laatste dagen van de planeet Loriën en de fatale aanval van de Mogadoren, gezien door de ogen van een jonge Loriër.
Pittacus Lore is een briljante schrijver, wat hij met zijn Loriënserie al bewees. Zijn schrijfstijl is zo vlot en vloeiend dat je door het verhaal zweeft. Hij doet je vergeten dat je aan het lezen bent en laat je het verhaal beleven. Ook in De Legenden slaagt hij hier weer in en als je een fan bent van de Loriënkronieken, dan lees je ook dit boek gretig uit.
De drie nieuwe verhalen geven meer achtergrondinformatie bij de kronieken en dat zorgt voor meer diepgang in het grote Loriënverhaal. Je ontdekt hoe Adam in contact kwam met Eén en hoe hij haar krachten kreeg. Je leert het personage op een heel persoonlijke manier kennen, iets waartoe je in de boeken van de serie nog geen kans kreeg. Het doet je terugblikken naar hoe je hem leerde kennen en het plaatst hem in een ander licht.
Ook maak je opnieuw kennis met het Loriën van voor de invasie. Je beleeft de laatste dagen en de aanval van de Mogadoren door de ogen van Sandor, een jonge Loriër. Als je vertrouwd bent met de serie zal die naam zeker een belletje doen rinkelen. Maar zoek het vooral niet op als de naam je niets zegt, want het is fijn om doorheen het verhaal te ontdekken wat zijn rol in de kronieken is.
De drie novellen geven naast veel nieuwe informatie ook de mogelijkheid om terug in de magische wereld van Pittacus Lore te duiken. Het zijn drie kleine kronieken, maar stuk voor stuk zijn ze spannend om te lezen. De schrijver slaagt er weer in om je mee te trekken in de strijd en deze nu eens op een andere manier te beleven, vanuit een ander standpunt, een andere plek, een andere tijd. De drie kortverhalen staan bol van de spanning en ook al weet je door de Loriënkronieken hoe het zal aflopen, je blijft lezen, je blijft geboeid.
Iedereen die houdt van de kronieken en van de schrijver zal zonder twijfel ook fan zijn van De Legenden. Met deze drie verhalen kan je weer even verdrinken in de wereld van de Loriërs. De Legenden geeft de serie een nieuwe dimensie en biedt nieuwe inzichten in de voorbije gebeurtenissen. Na De Legenden grijp je sowieso terug naar de Loriënkronieken om met een nieuwe blik alles te beleven.
Ondanks het feit dat Lore ook met drie gebundelde kortverhalen een krachtig boek maakt, is het toch niet vergelijkbaar met de boeken uit de serie. De Legenden is goed geschreven en bevat krachtige verhalen, maar het is niet zo goed als de boeken over de Loriënkronieken zelf. Dat was te verwachten, maar het is wel belangrijk om te weten als je aan dit boek begint.
De Legenden is opnieuw een geslaagd boek van Pittacus Lore. Een aanrader voor de liefhebbers van de Loriënkronieken. Het boek is niet afzonderlijk te lezen van de serie. Voor mensen die de voorbije boeken van Lore nog niet gelezen hebben, zal dit boek minder leuk zijn. Maar begin gerust aan Ik ben Nummer Vier, boek één in de serie.