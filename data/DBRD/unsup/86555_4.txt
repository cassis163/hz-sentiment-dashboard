De hoofdpersoon in Erewoord is de advocaat Victor Carl. Vaak speelt een verhaal waar een advocaat het belangrijkste personage is zich in de rechtbank af. In Erewoord is hier geen sprake van. Wel moet Carl zich verdedigen. Tegenover de politie. Om zijn onschuld te bepleiten van een misdaad waarvan alle bewijzen in zijn richting wijzen.

Victor Carl, maar eigenlijk is het William Lashner, slaagt hier op buitengewone wijze in. Carl moet zich daarvoor soms wel in allerlei bochten wringen, krijgt met criminelen te maken en wordt zelfs mishandeld.

Het verhaal speelt zich af in een tempo dat er niet om liegt. De dialogen tussen Carl en de rechercheurs zijn humoristisch, waarbij ik wel vind dat Lashner moet oppassen dat deze humor niet te gezocht en te gemaakt wordt. Sterk zijn ook de verrassende wendingen in het verhaal. Hierdoor wordt het boek nog boeiender dan het al is.

Al met al is Erewoord een prima boek dat smaakt naar meer William Lashner.