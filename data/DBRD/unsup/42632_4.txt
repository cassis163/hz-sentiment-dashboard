Norbert Jones is 77 jaar en heeft van zijn huisarts te horen gekregen dat hij hooguit nog een half jaar heeft te leven... Het grijpt hem naar de keel. Hoe moet het verder met zijn lieve vrouw Emma? En zijn dochter Marie? En met zijn verzameling? In zijn garage heeft Norbert ca. 19.000 items. In de afgelopen 65 jaar heeft hij die bij elkaar gebracht en keurig gecatalogiseerd. Ze herinneren hem aan gebeurtenissen uit het verleden. Daar hoort ook zijn zusje Beth bij die op 7-jarige leeftijd is weggelopen en verdwenen. Norbert voelt zich daar schuldig over en heeft zijn hele leven getracht haar op zijn manier terug te vinden. Tevergeefs, en nu rest hem nog maar zo weinig tijd. Hoe daarmee om te gaan? Steeds vraagt hij zich af wanneer het de laatste keer zal zijn dat hij zijn vrouw kust, zijn dochter ziet...

Norbert loopt tegen de zin en eindigheid aan van alles wat het leven hem heeft gebracht. Vragen die niet alleen Norbert, maar ook jouzelf als lezer raken.
Schrijfster Marloes Kemming weet dit alles te vatten in een warm, ontroerend en in-menselijk verhaal. Knap dat zij daar ook een heel makkelijk leesbare stijl van schrijven bij weet te passen. Op het eind blijven er nog wel wat vragen over rondom Beth en Norberts gedachten over wat er precies is gebeurd. Maar tegen die tijd ben je al zo met Norbert begaan, dat die vragen er niet zo heel veel meer toe doen.