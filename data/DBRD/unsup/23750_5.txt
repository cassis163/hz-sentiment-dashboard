‘Een vrouw uit Havana’ is een meeslepende en ontroerende liefdesgeschiedenis tussen twee mensen die bestemd voor elkaar zijn, maar gedoemd zijn door omstandigheden, waardoor ze slechts gestolen momenten kunnen beleven.

Het boek neemt je mee in de levens van Patricio en Gloria, twee mensen die elkaar letterlijk tegen het lijf lopen in El Encanto, het fenomenale warenhuis in Cuba in de jaren ‘50. Het is liefde op het eerste gezicht, maar de wrede man van Gloria, de machtigste maffiabaas van Cuba, die haar op meerdere manieren in zijn macht heeft, is de reden waarom ze nooit samen lijken te kunnen zijn.

Tegen een achtergrond van Cuba vóór Castro, leef je mee met beide hoofdpersonen. Beide karakters worden geweldig mooi uitgediept en het verhaal wordt doorspekt met feiten en ‘echte’ personen. Zo komen we Ava Gardner en Albert Einstein tegen, en ook Ernest Hemingway komt kort ‘in beeld’. Het warenhuis El Encanto heeft ook echt bestaan, en dit maakt het verhaal des te levensechter. Tijdens het lezen bén je in Cuba, proef je de lokale sfeer en cocktails, ruik je de vlinderbloemen en vóel je de liefde en het verdriet tot diep in je wezen.

‘Een vrouw in Havana’ is een verhaal over liefde, vriendschap en trouw, rijkdom en armoede, vreugde en verdriet. Het lezen van die boek is als in een achtbaan stappen en niet meer uit willen en kunnen stappen. Na een paar bladzijden kun je geen afscheid meer nemen van Patricio en Gloria en met elke bladzijde hoop je dat ze eindelijk bij elkaar kunnen zijn.

De laatste 100 bladzijden heb ik om de paar pagina’s een traantje moeten wegpinken, en het laatste tiental bladzijden heb ik door een waas van tranen gelezen.

Deze roman is een echte aanrader, op geen enkel moment cliché of voorspelbaar. Mijn advies, samen met een doos tissues en dit boek op de bank kruipen, en genieten!