The loneliest girl in the universe sprak me meteen aan door de prachtige titel. Die leek me al een heel verhaal te vertellen, zonder dat ik het boek gelezen had. Toen ik dan ook nog eens zag dat het een liefdesverhaal was dat zich afspeelde in de ruimte, was ik helemaal overtuigd! Nu ik het boek uit heb, moet ik toegeven dat ik toch een beetje teleurgesteld ben. Waarom? Dat ga ik je nu vertellen in mijn recensie!

Romy woont op een ruimteschip en sinds de dood van haar ouders is ze helemaal alleen aan boord. De enige vorm van menselijk contact die ze nog heeft is met een psycholoog, die stuurt haar mailtjes vanaf de aarde. Door de grote afstand tussen Romy’s ruimteschip en de aarde, doen de mailtjes er enkele jaren over om tot bij haar te komen. Romy weet dit, maar dat houdt haar niet tegen om iedere dag trouw de mailtjes te lezen en ze ook te beantwoorden. Wanneer ze te horen krijgt dat ze opnieuw een ruimteschip hebben gelanceerd en dat naar haar toe komt, kan Romy het haast niet geloven, het lijkt wel het begin van een sprookje en het aftellen begint…

We brengen als lezer heel veel tijd door in Romy’s hoofd en dat was voor mij een groot probleem. Romy kwam heel oppervlakkig en naïef over, ik begrijp dat ze al enkele jaren helemaal alleen is en daardoor niets van mensenkennis heeft, maar toch stoorde die kinderlijkheid mij enorm. Ik kon geen sympathie voor haar situatie opbrengen en als gevolg kon ik me dan ook helemaal niet terugvinden in Romy’s gedachten en gevoelens. Ik heb beseft dat het best wel moeilijk is een boek te lezen waarin je een enorme hekel aan het hoofdpersonage hebt.

Nu kan je je afvragen waarom ik het boek dan toch 3 sterren heb gegeven. Wel, dat komt doordat dit boek me op een bepaald vlak ook heel erg verrast heeft! Zoals ik al zei verwacht je een liefdesverhaal, maar dat krijg je helemaal niet! De plottwist zag ik al van mijlenver aankomen, maar wat die zo fantastisch maakte, waren de details. Je kan merken dat de schrijfster duidelijk heeft nagedacht over deze wending in het verhaal en dat kan ik wel appreciëren.

Zou ik dit boek aanraden? Waarschijnlijk niet. Misschien aan iets jongere kinderen of wanneer je zegt dat je iets luchtigs zoekt voor tussendoor. Want dat is nog een voordeel van dit boek: het leest enorm vlot en je vliegt er zo doorheen! Laat je niet afschrikken door deze review en ontdek het gewoon lekker zelf, wie weet wordt dit wel je lievelingsboek!