Bij het doorbladeren van het Handboek voor wildplukkertjes van Erica Bakker en Ellen van den Broek ben ik meteen 35 jaar terug in de tijd. Hebben we alles? Grote emmer, check, kleine emmers, check, lange stok, check en uiteraard een homemade lunch.
Mijn vader en ik gaan mijn verjaardag vieren met schrammen en als zoete beloning emmers en monden vol paarse bramen. Die mijn moeder vervolgens omtovert tot bramensap en -jam. Tegenwoordig heb ik een doornloze braam in de achtertuin - toch net iets minder avontuurlijk :-)

"Heel lang geleden, toen er nog geen winkels waren .... plukte iedereen alles wild"

Drie seizoenen plukideeën en zestig dingen die je gedaan moet hebben voor je twaalfde (oké, je mag er langer over doen). Het handboek is softcover met een elastieken band, bevat een inhoudsopgave en elf plukwijzers maar geen index. Naast recepten vind je in het Handboek voor Wildplukkertjes ook veel knutselideeën zoals een onderwaterkijker of een fluitekruidfluitje. Het boek richt zich op de kinderen zelf, maar het is natuurlijk veel leuker om dit als gezin samen te doen. Er is bij ons thuis al heel veel heksensoep gemaakt maar zelden een die je ook echt kunt eten. Deze dus wel!

Recept Heksensoep
je hebt nodig:
1 plastic tas vol brandneteltoppen
1 grote ui
1 teen knoflook
2 aardappels
2 eetlepels bloem
2 eetlepels olijfolie
1 liter groentebouillon (van poeder of blokje)
zout en peper
dunschiller
scherp mes
houten lepel
braadpan
staafmixer
handschoenen

je maakt het zo:
Was de brandnetels (handschoenen aan!).
Pel de ui en de knoflook en snij ze fijn.
Schil de aardappels met een dunschiller en snij ze in kleine stukken.
Verwarm de braadpan en doe er, als hij warm is, olijfolie in. Bak de ui en de knoflook een paar minuten in de hete olie.
Strooi de bloem over het ui-knoflookmengsel en meng het goed door elkaar met de houten lepel.
Voeg daarna langzaam al roerend de groentebouillon toe aan het mengsel in de pan.
Doe de stukjes aardappel en de brandnetel erbij. Laat de soep 15 minuten koken totdat de aardappel gaar is. Dit kun je testen door even een stukje aardappel te proeven.
Maak het geheel fijn met de staafmixer.
Breng op smaak met wat zout en peper, en klaar is je heksensoep!

Nog griezeliger? Doe dan nog wat spinnen in je soep: gehaktballetjes waar sliertjes spaghetti uitsteken.

Je kunt er nog stokbrood met look-zonder-lookmayonaise of paardenbloemenboter (zie blz. 32) bij serveren.

Onze kinderen zijn al wel eens mee geweest op wildpluk; rozenbottels, vlierbloesem, vlierbessen en hazelnoten. En dat alles vlak om de hoek waar we wonen. Ik ben enthousiast over het Handboek voor Wildplukkertjes. Nu maar hopen dat onze kinderen in plaats van de reactie "nee hè niet weer wandelen" eens reageren met "ja, we gaan op wildpluk avontuur".

Maar jeukpoeder maken? Dat recept houden we dus nog even voor ons :-)