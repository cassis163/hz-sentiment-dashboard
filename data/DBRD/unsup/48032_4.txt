Ayelet Gundar-Goshen : Eén nacht, Markovitsj
Het verhaal speelt in de jaren voor en na de oprichting van de staat Israel in 1948. De hoofdfiguur van het verhaal, Jacob Markovitsj, wordt beschreven als iemand met een bijzonder onbeduidend gezicht. Waardoor niemand hem opmerkt. Hij wordt dan ook in de strijd tussen de Joden, de Arabieren en de Britse machthebbers om het gebied van Palestina ingezet voor het smokkelen van wapens voor de Joodse ondergrondse. Jacobs beste vriend Seev Feinberg daarentegen bezit een indrukwekkende snor die in hem in het hele land bekend maakt. Hij weet met zijn grappen en grollen iedereen voor zich te winnen.
Jacob en Seev moeten op de vlucht voor de woede van een slager omdat Seev met diens vrouw betrapt is. Zij worden, de Tweede Wereldoorlog komt er aan, naar Europa gestuurd om daar een schijnhuwelijk aan te gaan met Joodse vrouwen, zodat deze met hen naar Palestina mogen reizen. Jacob krijgt de mooiste vrouw toegewezen. Na aankomst in Palestina wordt het huwelijk direct ontbonden en zijn de vrouwen vrij. Jacob echter weigert te scheiden en wil zijn beeldschone Bella houden. Bella haat hem, loopt bij hem weg en komt jaren later terug omdat zij zwanger is van een ander en haar kind niet als bastaard op de wereld wil zetten. Zij weigert met Jacob te slapen. De goedmoedige sul Jacob voedt het kind, Zvi, als eigen zoon op.
Zijn vriend Seev trouwt met Sonja, die naar sinaasappelen ruikt. Seev is onvruchtbaar. Sonja slaapt om een kind te kunnen krijgen een keer met de adjunct-leider van de ondergrondse, die dolverliefd op haar is. Het kind, Jaïr, wordt als kind van Seev beschouwd en draagt een sterke perzikgeur met zich.
Het huwelijk van Seev en Sonja dreigt vast te lopen door een oorlogservaring van Seev. Hij schiet een moeder en een jong kind dood. Hij zag de moeder aan voor een terrorist met een bom in een rugzak. Sonja benadert de adjunct-leider van de ondergrondse met het verzoek Seev naar Europa te sturen voor het opsporen van ondergedoken oorlogsmisdadigers. Zij hoopt dat Seev daarmee verlost wordt van zijn trauma. Jacob wordt later ook naar Europa gezonden om Seev weer terug te halen. Bij een overval op een oorlogsmisdadiger doodt Seev hem maar redt het kind van de oorlogsmisdadiger en neemt dat mee naar huis. Hij voedt het als een eigen dochter, Naama, op.
De drie kinderen, Zvi, Jaïr en Naama, groeien samen op. Het boek eindigt met een tocht van de kinderen naar Petra door de woestijn. Ze verdwalen en hebben geen water meer. De ouders ontdekken dat de kinderen verdwenen zijn. In de spanning die daarbij ontstaat barst de adjunct-leider van de ondergrondse in huilen uit. Op dat moment beseft Seev dat Jaïr niet zijn zoon is maar de zoon van de adjunct-leider van de ondergrondse. Hij begrijpt dat Sonja hem heeft willen helpen en van hem houdt. Dat is voor Jacob aanleiding om in te stemmen met een scheiding van Bella. Als beloning stemt Bella er in toe een nacht bij hem te slapen; de titel van het boek. Na die nacht vertrekt ze.
Zvi en Naama worden gevonden onder een acaciaboom, die nog enige schaduw heeft gegeven. Jaïr, die de leiding had, was op zoek gegaan naar water, wordt in coma gevonden en overlijdt.
De stijl van het boek doet denken aan boeken van Isabel Allende en andere Zuid-Amerikaanse schrijvers. Ook zitten er stijlkenmerken in van Homerus : het steeds weer herhalen van dezelfde beschrijvende kenmerken van personen. Zo wordt de adjunct-leider van de ondergrondse nooit met zijn naam maar steeds met zijn functie aangeduid. Zo ook de steeds weer opkrullende snor van Seev als hij een vrouw ziet.
De auteur beschrijft het doden van Arabieren als iets heel gewoons dat geen enkele vraag oproept. Ook het ombrengen van ondergedoken oorlogsmisdadigers wordt als heel vanzelfsprekend beschreven. Daarmee wordt de situatie rondom de oprichting van de staat Israel gekenmerkt.
Het is een vlot geschreven boek over haat en liefde tussen zeer herkenbare figuren.