In ‘Achterland’ maakt de lezer wederom kennis met het speurdersduo Sam Berger en Molly Blom. Beiden acteerden ook in het eerste deel van de trilogie waar ‘Achterland’ het tweede boek van is.

Wanneer Sam zijn ogen opent, is alles om hem heen wit. Het duizelt hem; hij weet niet waar hij is. Dan ontwaart hij het gezicht van zijn partner Molly. Molly en Sam blijken op de vlucht voor de Zweedse geheime dienst én de politie. Tegelijkertijd moeten ze een moord oplossen. Een moord die hen op het spoor van een van Sams eerste zaken brengt. Is de juiste persoon destijds ingerekend?

“Sam en ik waren uitgeleend aan de toenmalige Rijksrecherche, zei Deer. In een greppel aan de rand van Orsa was het afschuwelijk toegetakelde stoffelijk overschot gevonden van de vijfendertigjarige Helena Gradén en dat van haar zoontje Rasmus, veertien maanden oud; in de kinderwagen lag het lijk van de baby, althans wat ervan over was.”

Dahl hanteert een fraaie, stilistische schrijfstijl en zijn verhaalconstructies zijn van hoog niveau. De boeken van Dahl zijn zeker geen ‘tussendoortjes’. Als lezer is het zaak geconcentreerd te blijven. ‘Achterland’ is, net als het eerdere werk van deze auteur, redelijk complex, maar uitermate boeiend. Dahl zoekt de details en doet dat kundig zonder zijn lezerspubliek ook maar één moment te ‘vervelen’.

De dialogen zijn zeer geloofwaardig. Werkelijke dialogen, zonder toepassing van de ‘kunstgreep’ waar veel auteurs zich van bedienen, om informatie in de dialoog te willen verpakken.

“Sam Berger was in een bedroevend slechte toestand toen de verplegers hem hier voor de hoofdingang vonden. Hij was uitgeput en agressief tegelijk, en niets van wat hij zei was begrijpelijk, behalve zijn naam, Sam Berger.”

Ook de karakteriseringen, vooral die van Molly en Sam zijn aansprekend. Zeker voor de lezer die ook ‘Grensgebieden’ heeft gelezen. Dahl weet zich hier te beperken tot dat wat de ‘nieuwe lezer’ moet weten van de personages zonder de lezer, die bekend is met het eerdere werk, op te zadelen met dubbele informatie.

Kortom, een prima thriller die doet verlangen naar het derde deel waarin hopelijk én waarschijnlijk de vragen, die zijn opgetreden bij het lezen van dit tweede deel, worden beantwoord.

Over de auteur
Arne Dahl (1963) is het pseudoniem voor de succesvolle Zweedse schrijver Jan Arnald. Dahl is vooral bekend geworden door een serie thrillers over het A-team die de basis vormden voor de gelijknamige televisieserie. In 2016 verscheen Grensgebieden, het eerste deel van wat een trilogie moet worden over het speurders duo Sam Berger en Molly Blom. Het boek wordt gezien als een van de hoogtepunten in de misdaadliteratuur van 2017. Achterland is het tweede deel.

Uitvoering
Uitgever: De Geus
ISBN 9789044537741
Paperback, 368 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/