Wanneer Rik samen met zijn zus Loes en haar vriendin Moon aan het voetballen is, kunnen Daan en Bas het niet laten hier wat over zeggen. Voetballen is niet voor meisjes, toch? Rik besluit om met de jongens mee te gaan, maar vraagt zich af of dit wel echt zo leuk is? Waarom willen Daan en Bas stoer doen en andere kinderen pesten?

Stiekem mist hij Loes en Moon. Hij droomt er zelfs over. Want over welke geheime club hebben zij het steeds? Rik besluit een keuze te maken. Voor wie zal hij kiezen? De voetballende meisjes of de stoere jongens?

Stoer hoor! Kent een prachtige cover. Wie de samenleesboeken niet kent, doet er goed aan om eerst de achterflap even te lezen of de laatste 2 bladzijden van het boek. Hier staat namelijk beschreven hoe het boek het beste samen met een kind gelezen kan worden.

Het boek kent verschillende type lettergroottes. De grote letters zijn bedoeld om door een kind te laten lezen. De wat verder gevorderde kinderen kunnen het gewone lettertype lezen of de volwassene die samen met het kind leest neemt deze tekst voor zijn of haar rekening. De illustraties geven kinderen ook een duidelijk beeld van het verhaal, dat op dat moment gelezen wordt.

Wat een enorm pluspunt van het samenleesboek Stoer hoor! is, zijn de vragen die je na elk hoofdstuk in het boek tegen zal komen. Op deze wijze kun je interactief met je kind aan de slag. Een vraag is bijvoorbeeld: Wat doe jij allemaal om stoer over te komen?

Stoer hoor! Is een boek met heel veel mogelijkheden. In de serie waar Stoer hoor! onderdeel van is, zijn in totaal 15 boeken uitgebracht. Deze staan achterin het boekje allemaal vernoemd, inclusief de bijhorende covers.

Gelezen voor het blog In de boekenkast