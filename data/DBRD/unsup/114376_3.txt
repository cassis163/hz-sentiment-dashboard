(Deze recensie is eerder verschenen in Elf Fantasy Magazine)

De werelden van... is een bundel verhalen over ‘verhelderaar’ Vince-Crux, een even beheerste als inventieve man die beroepshalve buitenissige problemen oplost. En dat zijn er nogal wat in het Harland-universum: van individuele sterfgevallen tot wapens die hele economieën ten gronde richten, met betrekking tot zowel mensachtigen als ondoorgrondelijke wezens even groot en oud als planeten. Hoewel een zekere anarchistische politieke en filosofische voorkeur van de schrijver doorklinkt in elk verhaal, is de cultuur op elke wereld waar Vince-Crux komt uniek, vol gedragingen en taboes die de verhalen rijkelijk kleuren en spannend houden.
De werelden van Vince-Crux is een interessante mix tussen science fiction en detective, met hier en daar een scheut mystiek. Toch lijkt Harland beter thuis in het bloemrijk schetsen van vreemde werelden dan in het opzetten van detective-plots: sommige zijn duidelijk uit zijn jonge jaren, de verhalen zijn te kort voor ingewikkelde wendingen en het is niet altijd mogelijk het plot samen met de verhelderaar op te lossen, omdat je de achtergrondkennis van Vince-Crux ontbeert. Voeg daaraan toe dat het laatste verhaal, waarin we meer over Vince-Crux zelf te weten komen, wel érg sentimenteel is, en je hebt een bundel redelijke verhalen die voornamelijk door de bizarre culturen boven het gemiddelde uitstijgt.

Net als bij Computercode Cthulhu liet hier bij mij de lijm van de kaft los; ook hier zou dat volgens de uitgever bij de verkoopexemplaren niet meer het geval zijn.