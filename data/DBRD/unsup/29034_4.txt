Eind jaren 90 waren mijn kinderen verzot op Tamagotchi. Dat was misschien wel één van de eerste virtuele huisdieren toen. Het was een hele rage en alles stond in het teken om dit diertje in leven te houden.
Het verhaal van Jinxed gaat iets verder dan dit klein stukje speelgoed.
Een zeer aantrekkelijke cover, turquoois en roze gekleurd… een afdruk van een poes op een achtergrond van een printplaat laat reeds denken dat dit een technologisch getint verhaal wordt.

Lacey woont met haar moeder in een klein appartementje. In haar vrije tijd is ze in de kelder steeds in de weer met haar soldeerbout en alles wat maar met techniek te maken heeft. Haar grote droom is toegelaten worden tot Profectus, een eliteschool waar alles draait om high tech.
Op een dag vindt Lacey de resten van een baku. Omdat niemand aanspraak maakt op de robotkat herstelt ze deze en maakt ze Jinxed tot haar baku.
Al snel ondervindt ze dat haar baku gesofisticeerder is dan andere level 3-baku’s maar merkt ze ook dat ze Jinxed uit de kijker moet houden.

Jinxed is een superleuk young adult verhaal vol hoogtechnologische snufjes, humor, spitsvondigheid, spanning, romantiek… De auteur schrijft niet alleen vlot maar het is ook nog eens intrigerend en spannend geschreven. Jinxed nodigt uit tot lezen en je zit vanaf het eerste hoofdstuk totaal in het verhaal. Ik had alleen bij de laatste zin iets van ?!? menen ze dit? Moet ik wachten op een vervolg?
Dus ik sta al te trappelen van ongeduld om het vervolg op Jinxed te lezen.