Dit is het laatste boek dat we voor de Blossom Books Reading challenge moesten lezen. Ik had er ontzettend veel zin in want het is geschreven door Marissa Meyer, die ook de Lunar Chronicles heeft geschreven en die boeken vond ik zonder uitzondering geweldig, Voor de bb Reading challenge heb ik dit boek ook nog gewonnen, dus ik was helemaal blij.
De cover is very shiny en geeft een duidelijk beeld van de wereld die je kunt verwachten in het boek.
Ik heb eerlijk gezegd nooit iets met superhelden gehad, maar omdat Marissa Meyer de sprookjes in de Lunar Chronicles ook zo goed wist vorm te geven, dacht ik dat dat hierbij ook wel goed zou komen. En dat kwam ook wel goed, uiteindelijk.
Helaas vond ik de eerste ca 150 pagina’s erg warrig, saai en echt moeilijk om doorheen te komen. Het begint met een lijst van de personages, allemaal dubbele namen, de gewone naam en de alter ego ofwel helden naam. Daarna volgt een stukje voorgeschiedenis. Om het verhaal goed te kunnen volgen is het belangrijk deze twee dingen goed te onthouden of terug te kunnen bladeren. Ik raad dit aan omdat ik dat zelf denk ik niet genoeg heb gedaan, waardoor ik moeilijk in het verhaal kwam.
Dan volgt een proloog die ik erg sterk en spannend vond en me zeer uitnodigde verder te lezen... en toen raakte ik de draad al snel een beetje kwijt. Ik vond het helemaal geen leuk verhaal, had geen flauw idee waar de auteur naartoe wilde, moest mij echt door de pagina’s heen worstelen. De personages bleven vrij nietszeggend in mijn ogen, ja, superhelden die tegen elkaar strijden.
Ik denk dat de intro wel nodig was om het verhaal uiteen te kunnen zetten, maar dat had in mijn optiek beter in een bladzijde of 30/40 gekund dan in zo’n 150 bladzijden. Daarna begon het verhaal voor mijn gevoel pas echt vorm te krijgen en ook leuk te worden. Je leert de personages ook dan pas echt beter kennen en dat vind ik toch wel het fijner dan dat het om een soort abstracte superhelden en schurken gaat. Het boek leest dan echt prettig weg en ik vind gelukkig de zo herkenbare en fijne schrijfstijl van Meyer weer terug.
Het boek eindigd met een mega open eind/cliffhanger, en ondanks dat ik niet knallend enthousiast ben zoals ik wel bij alle andere boeken van de challenge was, heeft het me toch nieuwsgierig achtergelaten en wil ik het graag nog een kans geven in het vervolg. Deze zal denk ik niet meer zo’n lange intro hebben, dus het kan in mijn ogen alleen maar beter worden. Overigens denk ik dat velen helemaal geen probleem zullen hebben met het begin, zeker niet als je van superhelden houdt.
Ik geef het boek 3,5 sterren, afgerond naar beneden, dus 3 sterren. Jammer, maar als je nagaat dat ik de andere 5 boeken van de challenge juist helemaal super vond, dan valt het volgens mij nog mee en het is zeker geen onvoldoende.
Ik hoop dat er volgend jaar weer een Blossom Books Reading Challenge komt, dan ben ik zeker weer van de partij!