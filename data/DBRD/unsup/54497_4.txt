Het boek: 23 Minuten van Vivian van der Velde heeft een apart plot: Zoe heeft een gave waarmee ze de tijd 23 minuten terug kan draaien. Als ze onverwachts een bank inloopt om te schuilen voor een wolkbreuk, komt ze in een bankoverval terecht die niet goed gaat aflopen. Moet ze de klok terugzetten of niet?

De cover van het boek ziet er mooi uit: een wat apart meisje in een gebouw met een klok.
Het is een YA-thriller, maar ik vond na het boek gelezen te hebben het niet echt een thriller. Het was wel spannend genoeg.

Het plot van de tijd terug zetten komt in meer boeken en films voor, maar het verhaal in dit boek is goed weergegeven. Ik moest wel even wennen aan de schrijfstijl. Het verhaal lijkt te worden verteld door een derde persoon die alles van een afstand meemaakt, maar we lezen ook het verhaal door de ogen van Zoe.

Naarmate het verhaal vorderde en Zoe de gebeurtenissen tijdens de bankoverval probeerde te voorkomen door de klok terug te zetten, waren er diverse plotwendingen die ik niet aan zag komen. Daardoor bleef het verhaal boeien. Het einde vond ik erg goed.

Al met al een boek dat ik met veel plezier heb gelezen. Ik kan het zeker aanbevelen!