Wat als vrouwen sterker zijn dan mannen? Dat is het concept waarop het boek De Macht van Naomi Alderman is gebaseerd. Wij mochten de Nederlandse vertaling van Atlas Contact als een van de eersten lezen.

Jonge vrouwen krijgen overal ter wereld de kracht om elektriciteit vanuit hun binnenste (‘hun wrong’) te gebruiken als een dodelijke of kietelende stroomstoot. Vrouwen die hun kracht hebben gevonden, kunnen dit activeren bij andere vrouwen. Het omslagpunt wordt ook wel de ‘Dag van de meisjes genoemd’.

Het verhaal volgt verschillende personages gedurende tien jaar zoals een pleegkind Allie, dat te maken krijgt met seksueel geweld. Als ze opgroeit en naar de stem vanuit haar wrong begint te luisteren, verandert ze in een invloedrijke vrouw en noemt zichzelf Moeder Eva. De stem die ze hoort schrijft ze toe aan god. Moeder Eva draait de rollen (zoals wij, lezers, ze kennen) om.

‘God houdt van ons allemaal,’ zegt ze, ‘en Ze wil dat we weten dat Ze enkel Haar gewaad heeft veranderd. Ze overstijgt het vrouwelijke en mannelijke, Ze overstijgt het menselijk begrip. Maar Ze vraagt jullie aandacht voor dat wat jullie zijn vergeten. Joden: richt je tot Mirjam, niet tot Mozes, voor wat jullie van haar kunnen leren. Moslims: richt je tot Fatima, niet tot Mohammed. Boeddhisten: denk aan Tara, moeder van de bevrijding. Christenen: bid tot Maria voor jullie verlossing.[…]’

Wat me soms tegenstond tijdens het lezen was Aldermans stijl. Ik moest wennen aan de lange alinea’s die bijvoorbeeld televisieprogramma’s of dialoog samenvatten. Dat zette mij als lezer op afstand van het verhaal. Vaak had ik situaties, met actie en reactie, beter uitgewerkt willen zien. Ook lag het ritme me niet altijd even goed. Zoals bij:

‘[…] klimt boven op de kistjes en springt. Grijpt mis. Landt hard op de grond, een felle pijnscheut trekt door zijn knieën.’

Door het boek heen stonden tekeningen van archeologische vondsten en kunst met een stukje ‘geschiedenis’ erbij. Deze sloeg ik regelmatig over, omdat ze niet bijdroegen aan het verhaal. Er waren meer onderdelen in het verhaal niet direct ‘nodig’. Dit creëerde wat mij betreft onnodige afhaakmomenten voor lezers.

Lees de volledige recensie: https://www.readalicious.nl/recensies/macht-naomi-alderman/