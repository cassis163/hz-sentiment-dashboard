Hij is een van de betere schrijvers van Nederland. Zijn thrillers munten altijd uit door een grote maatschappelijke betrokkenheid. Kenmerkend is zijn vermogen om alle kanten van de medaille te belichten, zonder in vrijblijvendheid te verzinken. Zijn nieuwste analyse van de Nederlandse samenleving in thrillervorm: In Gods naam.

Drie Marokkaanse jongens bereiden een terroristische aanslag voor op een oliereservoir. Elders overvallen twee Marokkaanse jongens op gewelddadige manier een juwelier en bedreigen een klant met een mes. Tijdens hun vlucht klappen ze met hun scooter op een auto waarbij één van de jongens om het leven komt. In een kanaal wordt een leegstaande auto aangetroffen. Een jonge vrouw doet aangifte van de vermissing van haar man, een dijkwacht. Het zijn geen losstaande gebeurtenissen. Alles heeft te maken met de activiteiten van een groep losgeslagen jongeren met extreme ideeën die zichzelf de Tijgers van Allah noemen. Terwijl de nuchtere politieman Frits Calis een onderzoek instelt, hebben de Tijgers een grootse nieuwe terreurdaad in voorbereiding. Het is voor Calis een race tegen de klok.

In Gods naam is een thriller die wat genre-indeling betreft twee gezichten kent. Het eerste deel van het boek kan gezien worden als een onvervalste whodunnit. De rest van het boek is te beschouwen als het scenario van een rampenfilm. De daders zijn dan inmiddels bekend en zij zijn bezig met het voorbereiden en uitvoeren van een nieuwe terreurdaad die een deel van Nederland rampspoed zal brengen. De speurders proberen dat uiteraard te voorkomen.

Een dergelijke tweedeling betreft echter uitsluitend de structuur. Wat inhoud betreft is In Gods naam een vloeiende eenheid waarin de problematiek rond integratie centraal staat. Ton Theunis heeft zich dermate opgewonden over de manier waarop autochtonen en allochtonen met elkaar omgaan, slecht naar elkaar luisteren, weinig begrip voor elkaar hebben, de voorwaarden tot extremisme scheppen, dat hij zijn visie op de zaak heeft willen geven. Hij doet dat op genuanceerde wijze, gebruik makend van zijn grote kennis van de materie. De lezer die over 100 jaar het boek van Theunis zal lezen, zal een perfect beeld krijgen van de manier waarop autochtonen en allochtonen anno 2007 proberen zich staande te houden en een nieuwe samenlevingsvorm proberen te creeren. Krampachtig, angstig, en onwetend. Soms verdraagzaam, soms onverdraagzaam. In alle gevallen vechtend tegen de uitwassen van religieus fanatisme. Het sleutelwoord blijft echter onbegrip.

Speurder Calis is een doorsnee politieman. Zijn heldendom bestaat uit Hollandse, kleurloze nuchterheid. De enige kleur die Calis krijgt zit onder de oppervlakte, in zijn soms moeizame relatie met de van oorsprong Duitse Erica. Zijn verdraagzaamheid wordt extra op de proef gesteld als blijkt dat zijn dochter Rianne een relatie heeft met de Marokkaanse jongen Samir. Ofwel, de basisproblematiek van het boek teruggebracht tot het direct invoelbare privéleven.

In Gods naam is een spannende polderthriller die universele waarden en problemen ter discussie stelt in een typisch Hollandse omgeving. Het behandelt niet alleen het botsen van culturen en religies, maar ook de steeds groter wordende verdeeldheid tussen bevolkingsgroepen die leidt tot frustratie en fanatisme. In Gods naam schetst op indringende wijze de integratieproblematiek. Het boek analyseert, doceert, waarschuwt en bepleit. Dat alles gevat in een razend spannend verhaal vol actie. In Gods naam is het perfecte boek om begrip voor elkaar te kweken. Verplichte kost voor iedereen die het beste voorheeft met Nederland!