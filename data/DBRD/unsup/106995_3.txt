Julius Jaspers, de bekende tv-chef van Topchef en eigenaar van twee restaurants brengt met Simple smart cooking, smaken van toen in een nieuw jasje, zijn inmiddels negende boek op de markt. Het is het eerste boek dat ik van hem lees. De vraag als ik een boek lees is altijd, is een chef een schrijver en is een schrijver een chef? Met 50.000 verkochte boeken zou je zeggen dat Jaspers beide is. Maar dat levert helaas geen foutloos boek op. Maar daar kom ik zo op terug.

Het begrip Simple smart cooking is volgens Jaspers goed voorbereiden en op het eind elk recept in vijf minuten afmaken zodat je tijd aan je gasten en aan jezelf kunt besteden. "[…]gewoon lekker, niet te ingewikkeld en niet teveel werk." Een goede insteek. Het is dan alleen niet zo dat dit betekent dat alle recepten in dit boek zo zijn beschreven dat je ze allemaal zodanig kan voorbereiden dat je ze daarna in vijf minuten afmaakt. Wel zijn de recepten vooral niet te ingewikkeld.

Dit boek heeft een origineel uitgangspunt. Zeventien producten vormen de basis voor zeventien hoofdstukken en de recepten in het boek. Elk product (aardappels, citroen, pasta, uien en bijvoorbeeld varken) bevat vijf echte recepten en vijf leidraden en tips ter inspiratie wat je ook met het product kan doen. Leuk.

De vormgeving van het boek is prachtig. Met mooie strakke (en soms hele vrolijke)  foto’s. Ook een plus zijn de wijntips van wijnschrijver Harold Hamersma.

Het boek bevat bijzondere recepten die ervoor zorgen dat je als thuiskok echt wel wat bijzonders op tafel kan zetten. Coquille-currysaus, oosters gestoofd big, dorade met bouillabaissesaus of runderwang in rode wijn. Maar ook uientaart, aardbeiensoep, poffertjes, chocolade cheesecakebrownies en mac & cheese staan, in een weliswaar wat luxere versie, in dit boek.

Maar zoals gezegd, dit boek kent wat punten van aandacht. Het is geschreven door een chef. En dus wordt er driftig met culinaire termen gesmeten. Arrosseren, mirepoix, pliceren, monteren, brunoise, infuseren. Op zich geen probleem ware het niet dat deze termen niet in elk recept consistent worden verklaard of uitgelegd. De index biedt grotendeels uitkomst maar ook niet altijd. En dat is als niet-chef best intimiderend. 

Bij een foto wordt naar een verkeerd paginanummer verwezen. Staat er pagina 89 bedoelen ze 68. Ook wordt niet consequent aangegeven of iets een voorgerecht, snack, garnituur of hoofdmaaltijd betreft. Soms is niet duidelijk wat voor vorm je nodig hebt voor iets dat je moet bakken. Dan staat er doe in een vorm, of vormpjes. 

Het zijn slordigheden die me bij het doorbladeren opvallen en niet nodig zijn. Ook zijn de hoeveelheden in maaltijden soms wel erg weinig voor 6 personen. Bijvoorbeeld maar 50 gram spaghetti in een gerecht of een couscous met maar 200 gram couscous voor 6 personen. 

Bij de seafood bolognese is er helemaal geen hoeveelheid pasta aangegeven en bij de ragout ontbreekt een aantal ragoutbakjes. Als laatste mis ik een suggestie voor bijgerechten om bij een maaltijd te serveren omdat sommige maaltijden op zichzelf wel heel erg karig zijn. Juist een chef kan daar een waardevol idee voor geven.

Daar tegenover staat verder wel dat de bereidingswijze overal kort en bondig is, soms iets te kort door de bocht, maar wel overzichtelijk.

Appelbrood
240 g patentbloem
1 el bakpoeder
1 tl zout
6 blaadjes salie kleingesneden
100 g belegen boerenkaas in blokjes
50 g oude boerenkaas, grof geraspt
3 eieren
160 ml melk
50 g gesmolten boter
200 g jonagold-appels, geschild en geraspt

1 Meng bloem, bakpoeder, zout, salie, blokjes kaas en geraspte kaas goed met elkaar
2 Meng het bloemmengsel met de eieren, melk en gesmolten boter tot een homogene massa.
3 Voeg de appels toe en meng door er vier keer de handen door te halen. Het geheel moet een grof gemengd en dik beslag zijn.
4 Vul een met boter ingevet cakeblik met het beslag, druk de randen goed aan en bak goudbruin in een op 180 graden voorverwarmde oven.
5 Controleer na 30 minuten of de cake gaar is door er een metalen satepen in te steken. Als de pen er droog uitkomt is de cake goed. Pas op: als je net in een blok kaas prik is de pen natuurlijk nat.
6 Laat de cake 15 minuten afkoelen voor je deze stort. Snijd er pas plakken van als de cake echt is afgekoeld.

Dat Julius Jaspers koken kan staat buiten kijf. Dat hij goede en smaakvolle ideeën heeft en deze weet te vertalen naar papier ook. 
Simple smart cooking is een boek waarmee je luxe gerechten op tafel kan zetten. Het is een fijn boek maar de vele aandachtspuntjes maken het helaas niet uitzonderlijk.