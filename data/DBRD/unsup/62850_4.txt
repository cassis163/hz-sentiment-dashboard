De 100-jarige man, Allan Karlsson, is weer terug samen met zijn vriend Julius Johnsson. Ze zijn neergestreken op het exotische Bali om van hun oude dag te genieten, maar ze vervelen zich toch wel een beetje. Julius geeft Allan voor zijn 101ste verjaardag een ballonvaart cadeau. Uiteraard gaat dit helemaal mis en belanden ze in zee. Daar worden ze opgepikt door een Noord-Koreaans schip die ze mee naar Noord-Korea neemt. Vanaf dan beginnen ze aan een reis over de wereld vol absurde avonturen en ontmoeten ze de een na de andere wereldleider.
Het is wederom een hilarisch boek vol absurde gebeurtenissen en droge humor. Dit keer heeft Jonasson er ook een flinke lading politiek in verweven. Trump, Merkel, Kim Jong-Un, Poetin, alle grootmachten en hun leiders komen voorbij en worden als karikatuur van zichzelf neergezet vanuit een westers perspectief. Ook de huidige problemen en actuele thema’s in de wereld zoals terrorisme en de dreiging van kernwapens komen voorbij, net als de manier waarop er in Noord-Korea met zijn mensen omgegaan wordt, de twitterbombardementen van Trump en de rol van de media. Hierdoor is het een zeer actueel boek waarbij elke vorm van humor wel voorbij komt. Toch heeft het boek wel degelijk een serieuze ondertoon doordat er zoveel belangrijke actuele thema’s worden aangestipt.