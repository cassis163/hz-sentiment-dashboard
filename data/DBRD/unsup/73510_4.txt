Als een historica die verslaafd is aan spannende boeken zelf begint te schrijven, is het resultaat een historische thriller!
Greet Bauweleers studeerde geschiedenis aan de VUB en werkt als docente Nederlands. Ze volgde een opleiding tot stadsgids in Antwerpen en publiceerde een jeugdverhaal over ketters in de 16de eeuw. ‘Gebroken’ is het eerste, maar wellicht niet het laatste Antwerps moordmysterie. (Deze introductie heb ik letterlijk overgenomen van haar website)

'Gebroken' van Greet Bauweleers is onterecht nooit echt in de aandacht gekomen. De auteur schetst een mooi beeld van het leven in het 16e eeuws Antwerpen. Antwerpen is een bloeiende handelsstad, de boekdrukkunst beleeft haar hoogdagen, boekhandelaars doen gouden zaken. De inquisitie is in volle gang en de ketters worden opgejaagd wanneer Johanna Vermaelen vermoord wordt teruggevonden door Caroline Baeckelmans en haar minnaar Gianni di Rossi aan de oever van een rivier. Dit vormt het decor voor een moordonderzoek in een tijd waarin totaal geen technische hulpmiddelen voor handen zijn. Een historisch figuur zoals Plantin wordt in deze historische thriller een mens die toevallig veel heeft betekend voor de geschiedenis van de boekdrukkunst. Hoewel thriller in dit geval niet echt de lading dekt, het boek behoort eerder tot de categorie historische roman waarin een moordonderzoek avant la lettre wordt gevoerd.

Het leven in de Middeleeuwen was veel trager dan in de huidige maatschappij, dat tempo wordt ook gehandhaafd in het boek. De ontwikkelingen ontplooien zich heel traag wat de schrijver de kans om de hoofdpersonages uit te diepen en de impact van de inquisitie beter te belichten. Greet Bauweleers heeft een boek geschreven dat aangenaam is om lezen en langzaam maar zeker de sluier wordt opgelicht. Uiteindelijk komt de dader in nauwe schoentjes te zitten en kan gevat worden. In deze tijd waarin alles steeds sneller moet gaan, is de traagheid van dit boek een verademing en weet de auteur heel goed de tijdsgeest te schetsen. Het gebruik van termen die nu niet meer gangbaar zijn, dragen bij tot de geloofwaardigheid. Of de moord op Johanna Vermaelen ook echt heeft plaatsgevonden, is nergens in het boek terug te vinden. Wie op zoek gaat naar spanning van het hoogste niveau kan' Gebroken' beter links laten liggen, toch heeft Greet Bauweleers meer dan een verdienstelijk boek afgeleverd. Tot nu toe is er nog geen tweede historische thriller van haar hand verschenen, hopelijk komt daar over niet al te lange tijd verandering in. Als historica met een vlotte pen is zij de geknipte persoon om verder te gaan in dit genre.

De historische setting en de vlotte schrijfstijl leveren dit boek 4 sterren op.