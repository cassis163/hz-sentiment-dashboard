Zusje bezorgt je een brok in je keel, een adrenalinerush en rillingen over je rug die je zelfs op de heetste zomermiddag laten bevriezen. (Uit:The New York Times).Dit citaat bewijst dat Zusje een schot in de roos was. Dit thrillerdebuut van Rosamund Lupton werd wereldwijd met open armen ontvangen en groeide uit tot een internationale bestseller.
Tess, de jongere zus van Beatrice wordt dood teruggevonden in een openbaar toiletgebouw in Londen. Iedereen is ervan overtuigd dat ze zelfmoord heeft gepleegd na de dood van haar pasgeboren baby. De politie, haar verloofde en zelfs hun moeder leggen zich neer bij het feit dat Tess er niet meer is, maar Beatrice kan niet accepteren dat haar zus zelfmoord heeft gepleegd. Ze is ervan overtuigt dat er meer aan de hand is en begint vastberaden te graven in Tess leven, op zoek naar antwoorden. Hierbij wordt ze geconfronteerd met angstaanjagende waarheden en komt ze erachter dat ze haar zusje minder goed kent dan ze dacht. Tegelijkertijd raakt ze steeds meer geïsoleerd van haar omgeving en wil niemand haar nog geloven. Ze staat alleen met haar vragen, verdriet, woede en wanhoop. Er is niemand die haar helpt bij haar strijd om gerechtigheid en om de waarheid aan het licht te brengen. Maar Beatrice geeft niet op en gaat tot het uiterste om achter de waarheid te komen. Zo komt ze terecht in een gevaarlijk, angstaanjagend complot waarvan zij zelf het volgende slachtoffer wordt.
Het verhaal wordt vertelt vanuit het perspectief van Beatrice, die in briefvorm terugblikt op het verleden en haar relatie met Tess. De brief is in de ik-vorm geschreven, wat ervoor zorgt dat je heel dicht bij het hoofdpersonage staat. Je leeft, voelt en denkt mee met Beatrice in haar zoektocht. In het heden legt Beatrice een uitgebreide verklaring af aan Mr. Wright, een denkbeeldige advocaat van het Openbaar Ministerie. In deze gesprekken wordt eigenlijk het hele verhaal vertelt want Beatrice beschrijft haar zoektocht naar de waarheid met veel details, ze zet eigenlijk alle feiten op een rijtje. Deze afwisseling van heden en verleden is soms verwarrend en vraagt een extra inspanning van de lezer, maar zorgt tegelijkertijd ook voor een extra dimensie.

Het verhaal is gezegend met een sterke opbouw, een complex plot en een verrassend einde. De schrijfster laat druppelsgewijs een beetje informatie los over Tess dood telkens als Beatrice iets ontdekt in haar zoektocht. Je wordt wel vaak op het verkeerde been gezet want Beatrice houdt er verschillende denkpistes op na. De dader is onverwacht en zijn motief is origineel, al is het motief eigenlijk een leidraad doorheen het verhaal. Er is een soort open einde; hoe het precies met Beatrice afloopt wordt wel gesuggereerd maar niet uitdrukkelijk beschreven. Achteraf gezien vallen alle puzzelstukjes wel op zijn plaats en begrijp je het verhaal beter.
Lupton heeft een heel mooie, intrigerende schrijfstijl die vlot leest. Vooral de band tussen Tess en Beatrice is hier buitengewoon mooi beschreven. Ondanks hun tegenstellende karakters lijken de zussen meer op elkaar dan men vooraf laat uitschijnen. Ze hebben een hechte band en Beatrice koestert dan ook een onvoorwaardelijke zusterliefde. Toen ik je haarlok zag, wist ik dat rouw liefde is die is veranderd in een eeuwig gemis. Uiteindelijk wil ze alleen maar gerechtigheid voor Tess. De nadruk ligt op de ethiek wat soms ten koste gaat van de spanning. Het is geen snelle thriller want er wordt veel aandacht besteed aan de emoties en het rouwproces van Beatrice, die ook een sterke psychologische ontwikkeling doormaakt. Doorheen het verhaal leert ze zichzelf beter kennen, haar brief aan Tess is als een spiegel voor zichzelf. In plaats van een pointillistisch schilderij te maken van de gebeurtenissen, heb ik een spiegel geschapen waarin ik mezelf voor het eerst goed zag.
Ik vind Zusje een echte aanrader. Het soms wat langdradige karakter weegt niet op tegen de ongelooflijk mooi beschreven gevoelens en gedachten van het hoofdpersonage, het goed opgebouwde plot en het verrassende einde. De lange brief aan Tess is origineel en maakt het heel intiem voor de lezer. Met deze psychologische thriller heeft Rosamund Lupton haar krachtige stempel gedrukt op de literatuurwereld.