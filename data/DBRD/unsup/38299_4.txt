Reset jezelf is een zelfhulpboek met als ondertitel: Handboek voor (potentiële) burn-outklanten, perfectionisten en andere uitslovers en voor iedereen die minder stress en meer geluk wil. Het boek helpt je dan ook vooral om over jezelf na te denken. Laat jezelf vragen stellen, jezelf zo goed mogelijk leren kennen en ontdekken wat jou gelukkig maakt.  

Het boek vereist een actieve houding: lezen, veranderen, opdrachten maken en vooral sturing geven aan wat er in je bovenkamer afspeelt. Een aanrader is om eerst het gehele boek te lezen en dan de stukken er uit te pikken waar je daadwerkelijk mee aan de slag wilt. Anders red je het einde van het boek nooit. Je blijft dan bijvoorbeeld hangen bij een opdracht waar je niet uitkomt. Daarnaast komen ook echt alle aspecten uit het leven aan bod: werk, relaties, gedachtes, bezit, het moment zelf en de toekomst, gezondheid, talenten en vooral genieten. Dat is veel en wellicht ook niet allemaal even zeer van toepassing op jou.  

De auteur Femmy ten Cate is een ervaringsdeskundige. Van beroep journaliste en in de praktijk een burn-out meegemaakt. Na professionele hulp, mindfulness en het uitpluizen van alle nieuwste en eeuwenoude inzichten wilde zij graag al haar kennis en ervaring delen met anderen. Wie weet kan er iemand daadwerkelijk gelukkig van worden. Ten Cate brengt al deze informatie aan de man door goed over haar eigen proces te vertellen, vakliteratuur te gebruiken en zeer regelmatig aanspraak te maken op je eigen verantwoordelijkheden.  

Alle kennis, informatie, tips & trucs en opdrachten worden aan de hand van ‘de tien geboden’ gepresenteerd:

1. Accepteer de onvolmaaktheid 
2. Focus op het positieve 
3. Koester je medemens
4. Ga goed om met tegenslag
5. Weet wat je gelukkig maakt
6. Stel haalbare doelen en gebruik je talenten
7. Leef in het hier en nu, geniet en werk met plezier 
8. Relativeer bezit
9. Zorg goed voor jezelf en
10. Geef je leven zin

Dit zijn dan ook de 10 hoofdstukken van het boek.  

De tekst wordt ondersteund met enorm veel illustraties. De helft zijn  postzegels van over de hele wereld waarvan de afbeelding betrekking heeft op het onderwerp. Deze zijn echt erg leuk om te bekijken en erg origineel. De overige afbeelding zijn met wat minder fantasie gekozen: de befaamde gestapelde stenen, boomschors, zonsondergang en regendruppels. De hoofdstukken zijn opgedeeld in kortere stukjes waardoor het altijd lukt om nog een stukje verder te lezen. En dan op het einde van elk hoofdstuk een paar opdrachten.  

Ten Cate geeft aan heel veel boeken te hebben gelezen en dat kom je in de tekst ook daadwerkelijk tegen. Er wordt uit geciteerd en naar verwezen. Wil je daar meer van weten dan moet je wel direct de gegevens opschrijven, want er staat jammer genoeg geen bronnenlijst in het boek.  

Je kan het boek ook lezen zonder dat een burn-out bij jou op de loer ligt. Je herkent altijd zaken van jezelf en het kan altijd helpen om de boel weer even te relativeren. Er wordt in dit boek aan je gewrikt om positiever te denken. En dat is natuurlijk altijd fijn.