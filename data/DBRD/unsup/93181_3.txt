Dick Wolf was niet zozeer bekend als thrillerauteur maar wel als de grote man achter populaire Amerikaanse tv-series als Hill Street Blues, Miami Vice en Law & Order. Maar het bloed kruipt soms waar het niet gaan kan en dus ging 'Mister Law & Order' voor het geschreven boek. In 2013 debuteerde hij met zijn protagonist Jeremy Fisk, inspecteur bij de Intel, een speciale veiligheidsdienst van de NYPD met Onderschepping, een verhaal waarin terrorisme moet worden bestreden. Onlangs is zijn tweede boek verschenen met de titel Executie, waarin Fisk een werkverband aangaat met de bloedmooie Cecilia Garza, lid van de Mexicaanse federale politie.

Executie  gaat in beginsel verder waar Onderschepping is gestopt. Jeremy Fisk is onder psychologische behandeling naar aanleiding van het traumatische verlies van zijn collega (en geheime liefde) Krina Gersten. Hij probeert weer langzaam zijn sociale leven en werk op te pakken. Als hij wordt geconfronteerd met dertien onthoofde lijken die op het strand zijn aangetroffen is het echter snel gedaan met de rust. Het lijkt op een afrekening tussen rivaliserende criminele drugskartels.
Via een andere lijn is de Mexicaanse Cecilia Garza de komst van president Vargas aan het voorbereiden die in het kader van de VN-week naar New York komt. Als ze wordt geconfronteerd met de moorden ziet ze daar de hand in van de Mexicaan Chuparosa, een nietsontziende moordenaar die minstens 200 moorden op zijn naam heeft staan. Als Garza tijdens haar werk Fisk tegen het lijf loopt, blijken hun levens wel raakvlakken te hebben en besluiten ze samen op te trekken in hun werk. Garza’s missie om de moordenaar van haar moeder en zusje te vinden, krijgt plotseling een heel andere dimensie. Al jaren is ze naar hem op zoek en nu blijkt hij onverwachts dicht in de buurt van haar te zijn.

De kern van Executie  draait om een paar gebeurtenissen die allemaal meer of minder met elkaar in verband staan. Het hoofdpodium van de afrekening is gereserveerd voor de ontmoeting van de Amerikaanse president Barack Obama met de Mexicaanse president Umberto Vargas. Maar het zijn persoonlijke redenen die bij Cecilia Garza gaan overheersen waardoor haar missie een bijkomend doel en andere lading krijgt. Naast bescherming van haar president krijgt ze nu eindelijk de kans om het verlies van haar dierbare familieleden te wreken.

In tegenstelling tot het debuut van Dick Wolf kent Executie  een rommelige en trage start. Door het opsommen van diverse politionele zaken besteedt hij onnodig veel tijd aan de (overbodige) kennismaking met Fisk, gevolgd door een soortgelijke lange introductie van Cecilia Garza. Als de lezer dat achter de rug heeft, zijn er een kleine 170 pagina’s gepasseerd en begint het feitelijke verhaal pas. Wetende dat het boek 317 pagina’s telt, heeft Wolf voor zijn primaire verhaallijn maar een kleine 150 pagina’s gereserveerd. De rest gaat over secundaire zaken die er wel toe doen maar zuchten onder te veel en veelal overbodige aandacht. Ook het duo Fisk en Garza kan dit niet compenseren.