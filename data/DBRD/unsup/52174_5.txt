“All schools have their skeletons. St Oswald’s is no exception. Most of the time, we try our best to keep them in the closet. But this time, the only recourse we have is to throw open all the closets, light as many bulbs as we can and catch the vermin as it comes out.”

Different Class speelt zich af de jongensschool St Oswald in Malbry. Deze setting werd eerder gebruikt in 'Gentlemen And Players' en 'blueeyedboy'. Wie deze boeken gelezen heeft, zal een aantal elementen herkennen, maar ook zonder voorkennis is Different Class perfect te volgen. De drie boeken worden ook bewust niet als reeks aangeprezen.

Centraal staat Roy Straitley, leraar Latijn, die met hart en ziel aan de school verbonden is en de nieuwe regels en digitale technologieën van de pas aangestelde directeur en oud-leerling Johnny Harrington met steeds groter wordende weerzin aanschouwt. Ik heb in mijn leven nog maar een paar keer spijt gehad dat ik geen Latijn gestudeerd heb. Tijdens het lezen van dit boek heb ik mezelf erom vervloekt. Ik ben ervan overtuigd dat de Latijnse grapjes van de sarcastische Roy Straitley prachtige, subtiele verwijten bevatten, maar daar had ik jammer genoeg het raden naar.

Is zijn vermoeden dat de nieuwe directeur de school ten gronde wil richten correct? Waarom wordt een oude zaak waarin een leraar wordt beschuldigd van pedofilie en homofilie opnieuw opgerakeld? Hoe groot is de loyaliteit van leerlingen en leerkrachten wanneer machthebbers samenspannen? Wordt het heden onherroepelijk overschaduwd door het verleden? Niets maar dan ook niets kan hier over de plotlijnen gezegd worden zonder al te veel prijs te geven.

Het boek zit zo ingenieus in elkaar dat elk aspect bepalend is voor het geheel en niet los getrokken kan worden. Halverwege het boek was de verrassing compleet en raakte ik nog meer gefascineerd door het verhaal. Stoppen met lezen was vanaf dat punt geen optie meer.

Mijn volledige recensie kan je lezen op mijn blog: https://www.hebban.nl/spot/smakelijk-lezen/nieuws/de-eerste-vijf-sterren-zijn-binnen-different-class-joanne-harris