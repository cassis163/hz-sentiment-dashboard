Dit boek over de Tweede Wereldoorlog verdient een toelichting. Het is een echte klassieker in de lijn van “Oorlogswinter” en “Reis door de nacht”, met een totaal eigen thema. Na het lezen van dit boek weet je heel veel meer over de situatie rondom De slag om Arnhem, in de zomer van 1944. Het is een levensecht verhaal en het moet doorverteld worden aan de jongere generaties.
“Onder vuur” geeft veel achtergrondinformatie over de Tweede Wereldoorlog en De slag om Arnhem in apart geschreven stukjes, voorafgaand aan de hoofdstukken. Daardoor snap je bepaalde gebeurtenissen en begrippen beter en kun je je nòg beter inleven in het verhaal. Geschiedkundig klopt het verhaal, ik heb nog nooit zó uitgebreid over De slag om Arnhem gelezen in een ander oorlogsboek.
We kijken mee door de ogen van de buurjongens Jochem en Sim en later klopt Martje, een onbekend meisje aan bij het huis van Jochem en zijn moeder. De vaders van de jongens zijn verdwenen, hebben zichzelf in veiligheid gebracht zodat ze niet als dwangarbeiders naar Duitsland werden afgevoerd. Het verhaal ‘greep’ mij direct, ik wilde steeds doorlezen. Het was op vele momenten te spannend om weg te leggen. De situatie waarin deze jongens met hun familie verkeerden was zeer ernstig en gevaarlijk, dat wordt niet geromantiseerd. Je voelt als lezer de spanning, de angst en de dilemma’s waarmee deze burgers in oorlogsgebied te maken hadden. Ik vind het boek niet te eng voor de jeugd, die houdt van verhaal over Tweede Wereldoorlog.
De schrijfster heeft een groot inlevingsvermogen en schrijft op een prettige en begrijpelijke manier. Ze bezocht het Airbornemuseum en werd gegrepen door het ooggetuigenverslag van één van de medewerkers aldaar. Na dat bezoek is ze gaan spitten in het verleden van diverse ervaringsdeskundigen en besloot ze haar eigen verhaal te schrijven over de Slag om Arnhem. Het boek bevat dus een schat aan geschiedkundige informatie, die alleen de direct betrokkenen zo gedetailleerd konden navertellen.
Dit boek komt in mijn boekenkast naast de bekende klassiekers te staan, zal nog vaker gelezen worden. Ik vind het boek een aanrader voor iedere Nederlander, die kennis over de vaderlandse geschiedenis wil vergaren en tegelijkertijd houdt van een goed doordacht en doorleefd verhaal. Tot slot wil ik nog de aandacht vestigen op de prachtige tekeningen op de omslag en in het boek zelf. De tekeningen ondersteunen het verhaal op een prettige manier.