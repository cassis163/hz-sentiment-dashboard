Geheel nietsvermoedend bestelde ik dit boek van de mij nog onbekende schrijfster, Nadine Barroso. De omslag ziet er apart uit: een afbeelding van een vouw in bikini leunend tegen een boom, maar zodanig in dezelfde kleur dat zij lijkt op te gaan in die boom; (ik moest even aan Pocahontas denken ). Pas als je het boek uit hebt, begrijp je deze omslag en ga je die zeer waarderen.
Het is het verhaal van een meisje, Tess, op de vlucht. Het blijkt dat zij als kind is ontvoerd en jarenlang vastgehouden is. Ze is ontsnapt en nu op de vlucht voor haar ontvoerder.. Het boek speelt zich af in de USA. Heel slim omdat je in dat enorm grote land gemakkelijker onopgemerkt kunt vluchten en schuilen dan in ons kleine en dicht bevolkte Nederland. De stuitende dingen die zij moet ondergaan om in leven te blijven en zich te redden zijn beeldend beschreven. Het is niet moeilijk om hierin een verwijzing te zien naar illegale ( asielzoekers) overal ter wereld die zonder rechten aan alle kanten worden uitgebuit en misbruikt door "brave burgers".
Vaak worden de hoofdstukken vooraf gegaan door een kort fragment uit de krant. Net als de voorflap begin je die later pas te begrijpen en in de context te zetten. Het knappe van Barroso is dat ze haar hoofdpersoon zoveel sympathie meegeeft dat je als lezer ontzettend met haar mee gaat leven; laat het alsjeblieft toch allemaal goed komen met haar denk je dan omdat je haar dat zo zou gunnen. Als je als auteur dergelijke gevoelens bij de lezer kunt opwekken, ben je een hele grote.
Chapeau voor Nathalie Barroso, uiteraard 5 sterren voor dit prachtige boek