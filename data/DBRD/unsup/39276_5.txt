OVER DE COVER:
Op de cover staat een schilderij afgebeeld van kunstenares Catharina Bettens dat de naam De Ontsteltenis draagt. Het doek symboliseert het verwerken van jarenlange, beangstigende isolatie ten gevolge van menselijke beteugeling en doelbewuste ontering van haar Zijn. De Ontsteltenis versmelt de absolute fictie van dit boek met de keiharde realiteit van het leven.
Prachtig en subliem gekozen!

OVER DE INHOUD:
Achter in het boek is een verklarende woordenlijst opgenomen. Hoe erudiet!

Het boek begint met een proloog en eindigt met een epiloog welke zich afspelen in een psychiatrisch ziekenhuis.

Daartussenin wordt in 4 delen steeds een andere levensfase van Frederic Brandnetel beschreven en wordt het gaandeweg duidelijk hoe hij is geworden tot wie en wat hij nu is. De laatste bladzijden geven pas echt uitsluitsel.

Frederic is een briljant filosoof die de Nobelprijs won, depressief en intussen finaal doorgedraaid. Overvloedig eet- en drankgebruik, abnormale lustgevoelens en afwijkend gedrag in zijn omgang met vrouwen, veelal jonge studentes, typeren hem.

Van de eens zo goed uitziende en geniale filosoof is niks meer over.
Hij vertelt over zijn gebeurtenissen zonder ook maar iets achterwege te laten waarbij hij enerzijds afschuw oproept en anderzijds mededogen.

Zijn erotische escapades en gedachten worden tot in detail beschreven, maar zijn essentieel voor dit verhaal.

Noodgedwongen, vol twijfel en angst trouwt hij met Mathilde en korte tijd later wordt dochter Nikita geboren. Hij stort zich vol overgave op het werk van Duitse filosofen zoals Schopenhauwer en Heideggers en ontwikkelt zijn eigen theorie met betrekking tot het vitalisme.

Zijn broer Jo heeft een café (Joe genoemd door de klanten) Beiden hebben een goed stel hersens, maar hun kijk op het leven verschilt enorm. Het zijn wereldverbeteraars ieder op hun eigen manier, worstelen met het leven en hun IK zijn, muziek neemt dagelijks een belangrijke plaats in en ze proberen hun traumatische jeugd een plekje te geven.
Code 04091966 zal ze als broeders eeuwig verbinden.

Iedereen is de ander, en niemand is zichzelf. Martin Heidegger, Duits filosoof.

MIJN MENING:
De auteurs weten filosofie, psychologie en erotiek op een ingenieuze wijze te laten samenvloeien. Hun enorme vocabulaire wordt rijkelijk toegepast met niet alledaagse woorden, maar passend bij dit verhaal. De veelal lange zinnen lezen gemakkelijk, doordat leestekens goed worden weergegeven. De hoofdstukken zijn kort. De karakters van alle personages zijn voortreffelijk uitgediept, situaties haarscherp beschreven, gedachte, gevoels- en beleefwereld worden prima verwoord. De plot is verrassend, de verhaallijn pittig, doordacht en blijft boeien.

Mark en Rolf hebben een heldere, spitsvondige manier van schrijven wat deze roman meeslepend en bijzonder maakt. Denk- en inlevingsvermogen gecombineerd met een gezonde dosis geestigheid. Een prachtig, realistisch en met veel vernuft geschreven verhaal, dat maakt dat ik kan meevoelen én verplaatsen in Frederic zijn tristesse en uitzichtloze leven, waarvan de pijn zijn oorsprong vindt in zijn jeugd.
Het brengt de realiteit dichtbij en laat zien wat dit met je kan doen op latere leeftijd.

Verbijsterend laat dit schrijversduo mij achter…

Niets is geheel waar, en zelfs dat niet. Frederik van Eden, Psychiater en auteur.