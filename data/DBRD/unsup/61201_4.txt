*Deze recensie gaat over de Engelse versie: The Selection*

En toen had ik hem uit… Het boek dat mij wel leuk leek, maar waar ik aarzelend aan begon. Ik zat de afgelopen maanden met de perfecte Four – uit de Divergent serie – in mijn hoofd en was daardoor bang dat The Selection tegen zou vallen. Maar Kiera Cass heeft het voor elkaar gekregen, ik ben verliefd en zal vanavond snel The Elite – deel 2 in de The Selection serie – openslaan!

The Selection heeft een moeizame start. America heeft stiekem een relatie met Aspen, een jongen die beneden haar stand is. America en haar familie zijn namelijk Fives en Aspen behoort tot de Sixes. Ondertussen is bekend geworden dat Prince Maxon via een realityprogramma á la The Bachelor op zoek gaat naar een vrouw en America’s moeder doet er alles aan om America over te halen om zich in te schrijven. Niet wetende dat Aspen uiteindelijk de reden is dat zij zich inschrijft voor deze wedstrijd en dat America er stiekem vanuit gaat dat ze toch niet uitgekozen wordt om mee te doen.

Deze introductie was niet pakkend genoeg om mijn aandacht direct vanaf de eerste pagina vast te houden. Een personage zoals Aspen – die een onderdeel moet vormen van de driehoeksverhouding – wordt niet goed genoeg uitgediept en aantrekkelijk gemaakt om je er echt mee te kunnen binden. Terwijl wanneer later in het boek Maxon geïntroduceerd wordt, ik wel direct voor hem val. Het moment waarop de selectie echt van start gaat heeft The Selection wél mijn aandacht te pakken (vanaf pagina 71, maar laat je niet afschrikken, het boek is absoluut het lezen waard!).

Vanaf dat moment wilde ik niet meer stoppen met lezen. Het boek is een interessant concept waarin Kiera Cass een greep uit het verleden, het heden en de toekomst heeft genomen. Er is namelijk een samenleving die net als vroeger uit verschillende klassen bestaat. De koninklijke familie behoort tot de Ones. En hoewel de Twos, Threes en Fours in aflopende mate nog wel wat geld hebben, wordt dat schaarser en schaarser vanaf de klasse waarin America’s familie leeft. Ook herken je in het boek bepaalde etiquettes uit die tijd die ik vooral herken dankzij de tv-serie Downton Abbey.

De connectie met The Hunger Games leg ik onder andere door de opzet. Een meisje wordt uitgeloot om mee te doen aan een wedstrijd waar ze niet aan mee wil doen en speelt zich af in de toekomst, namelijk het nieuwe Amerika genaamd Illéa. Vervolgens heeft het ook veel weg van een reality serie als The Bachelor. Een prins wordt omringt door vrouwen en moet door middel van dates erachter komen wie zijn vrouw zou kunnen worden. In dit geval dus de toekomstige koningin. Zie je al voor je dat vele jaren geleden – toen hij nog jong was – Prins Willem Alexander live op televisie uit 35 vrouwen had moeten kiezen wie onze koningin zou worden? Maar het concept werkt wel in The Selection!

Het boek leest ontzettend makkelijk en is lekker luchtig, maar weet te voorkomen oppervlakkig te zijn. Het verhaal tussen Maxon en America – en tussen America en haar “concurrenten” en dienstmeiden – is mooi uitgewerkt en beeldend beschreven. Je waant jezelf echt in het paleis en de competitie. America is een geweldig personage, ze zou zo een vriendin van mij kunnen zijn. En prins Maxon is zodanig beschreven dat je zelf ook keihard voor hem valt. Alle personages zijn overigens interessant uitgewerkt door Kiera Cass, ze zijn zo ontzettend divers. En die cover; wat is die mooi! Als ik niet al over het boek had gehoord dan had ik hem wel meegenomen als ik hem zo in de winkel had zien liggen. Ze zeggen wel Don’t Judge a Book by it’s Cover, maar stiekem is dat toch iets dat ik wel vaak doe als ik een nieuw boek koop.

Onderliggend loopt nog een andere verhaallijn, waarvan ik denk dat die in de volgende twee boeken zeker nog aan bod gaat komen. Deze verhaallijn zorgt voor wat spannende momenten in het boek en vast ook nog spannende momenten in de komende twee delen. The Selection is dus niet puur en alleen romantiek, er is ook ruimte voor humor en spanning. Al met al geef ik The Selection 4,5 sterren. Als het begin mij meer had gepakt dan waren het zelfs 5 sterren geweest. Mocht je hem liever in het Nederlands lezen dan heb je geluk, want die is al verkrijgbaar!