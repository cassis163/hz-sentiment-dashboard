Na het overlijden van Frank Marshall, rechter van instructie in het Engelse Vale District, neemt Jenny Cooper zijn taak over. In een aantal dossiers leest ze over de sterfgevallen van twee criminele tieners. Jenny vindt de doodsoorzaak van beide gevallen verdacht en daarom besluit ze de zaken verder te onderzoeken. Daarbij stuit ze op nogal wat tegenstand van een aantal hooggeplaatste personen binnen dit district. Toch geeft ze niet op, ondanks de vervelende gevolgen die dat voor haarzelf heeft.

Koud Spoor is vooral het verhaal over misstanden die zich in een jeugdgevangenis kunnen voordoen. Omdat Matthew Hall justitiÃ«le ervaring heeft, hij was advocaat, weet hij ongetwijfeld hoe het er in dergelijke gevangenissen aan toegaat. Dat is in dit boek duidelijk te merken, want Hall weet waar hij het over heeft en in de vorm van deze thriller stelt hij de Britse wetgeving ten aanzien van de jeugdmisdaad aan de kaak.

Behalve dat is het boek natuurlijk ook een thriller. De spanning, die door het hele boek verweven is, is vooral psychologisch van aard. Het boek is geen op-het-puntje-van-de-stoel-thriller. Dat neemt niet weg dat het een vervelend boek is. Integendeel. Het blijft van begin tot eind boeien en de karakters zijn goed uitgewerkt.

Punt van kritiek is wel het eigenlijke functioneren van Jenny. Ze zit zwaar onder de medicijnen vanwege een voorbije burn-out. De mate waarin ze deze medicijnen gebruikt, is nogal overdadig en komt enigszins ongeloofwaardig over. Normaal gesproken kan iemand met een dergelijke verantwoordelijke betrekking als zij heeft niet functioneren. Maar ondanks dit is Koud Spoor een prima boek dat de nieuwsgierigheid opwekt naar het volgende boek van Hall.