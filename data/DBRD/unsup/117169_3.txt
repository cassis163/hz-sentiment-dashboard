Als je vijftien jaar in verschillende functies bij de politie hebt gewerkt, dan zou je wel eens de ideale auteur van politieromans kunnen worden. Debutante Jobien Berkhouwer heeft haar praktische ervaring als voormalig hoofdinspecteur van politie en als profiler optimaal benut en schreef haar eerste thriller Zomermeisjes.

Ze is jong en aan de slag als rechercheur. Lot van Dijk doet, tegen haar zin, haar intrede bij het korps Twente. Volgens haar is dit daarginds niemandsland, ver weg van de actie, misdaad en spanning. De verveling slaat al snel toe, maar daar komt toch ook verandering in. Het dode lichaam van een jong meisje wordt gevonden, diep in het bos. Lot besluit dat het slachtoffer in de val is gelopen van een vreselijke seriemoordenaar. Ze is er in ieder geval van overtuigd dat het niet bij deze enkele moord gaat blijven. Dit wordt haar eerste opdracht als profiler. Ze is niet geliefd bij haar mannelijke collega’s, die haar eerder een eigenwijze dame vinden. Totdat een tweede slachtoffer wordt gevonden en alle korpsleden gelijkgestemd aan hetzelfde touw moeten trekken.

Een aantrekkelijk en veelbelovend debuut is Zomermeisjes zeer zeker, ondanks het feit dat de thema’s niet echt origineel zijn. Dit hoeft echter niet. Spannend is het begin wel; de lezer wordt meteen bekoord. Twee grote verhaallijnen: eerst is er uiteraard het verloop door de ogen van Lot van Dijk. Haar personage wordt niet echt diep uitgewerkt. Dit moet dan wel het eerste deel zijn van een nieuwe reeks. Ook richt de auteur haar vizier op de moordenaar; na een mislukte jeugd wordt hij uiteindelijk wie hij nu is… een koele moordenaar. Vooral de zieke geest van deze dader wordt keurig uitgelicht. De originaliteitsprijs gaat zeker niet naar deze debuutthriller. De manier waarop Jobien Berkhouwer haar verhaal neerschrijft, het gebruik van haar ruime kennis van de politiewereld en de psychologische benadering zijn veelbelovend voor haar tweede boek. De ontknoping past perfect in mekaar en biedt een mooie opportuniteit voor een interessant vervolg.
Dit boek bevat 69 heel korte hoofdstukjes, neergeschreven in beknopte en duidelijke zinnen. Een glasheldere schrijftaal zonder meer, dit alles verhoogt dan ook de leessnelheid. In Zomermeisjes wordt vaak van invalshoek gewisseld. Neemt de spanning plots toe, ze is even snel weer verdwenen. Toch weet deze lezer dit debuut te waarderen en hoopt hij op een tweede deel met Lot van Dijk en haar collega’s in een glansrol. Een nieuwe psychologische thriller, waarin meer vuur gaat zitten en het karakter van de jonge profiler dieper wordt ontleed.
Dit geslaagde debuut wordt beloond met 3,5 ster.