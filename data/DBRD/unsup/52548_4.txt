Een goed verhaal dat ik in iets meer dan een dag gelezen heb. Het leest vlot door de lekker korte zinnen en de snel wisselende hoofdstukken.
Voor in het boek staat een plattegrond afgebeeld van Kosnapol, de kolonie waar Joset woont.
Op de volgende bladzijden zie je een tijdbalk met de geschiedenis van de koloniën. Dat verduidelijkt veel. Bovendien hebben de hoofdstukken behalve een titel die aangeeft waar het hoofdstuk over gaat, een tijdsaanduiding zodat je weet wanneer het hoofdstuk zich afspeelt.

De titel wordt duidelijk tijdens het lezen, evenals de prachtige cover met de afbeelding van een meisje in een rode mantel die een uitnodigend gebaar maakt naar de toeschouwer.
Op de voorgrond staan oude boeken en op de achtergrond zie je gebouwen in een ons nog onbekende wereld.

De hoofdpersoon Joset, is bijna hetzelfde als ieder ander twaalfjarig meisje in de tegenwoordige tijd en in de wereld zoals wij hem kennen. Kritisch, soms tegen de draad in en zich afzettend tegen het gezag. En niet te vergeten maakt ze kennis met het andere geslacht en wordt verliefd!
Joset komt in situaties terecht waar ze nooit aan gedacht zou hebben.

Ze groeit in jaren en als mens. Joset wordt wat volwassener waardoor ze ook meer oog heeft voor wat er om haar heen gebeurt.
'Afwezig harkte Joset de blaadjes bijeen, rare dingen gebeurden er de laatste tijd. Of was het al langer aan de gang maar vielen ze haar nu pas op? Het wakkerde haar drang naar antwoorden nog meer aan.'
Er gebeurt dan in zo'n korte tijd zoveel met haar, dat ze soms niet meer weet wat wel en wat niet waar is. Wie kan ze nog vertrouwen?
'Het vertrouwen in mensen kwam weer langzaam terug. Ook haar doel stond haar weer duidelijk voor ogen. Ze kon haar oude leventje niet meer oppakken, ze had het geprobeerd, maar het was niet meer genoeg. Ze wilde meer.'

De personages zijn duidelijk uitgewerkt. Nog niet allemaal al in het begin zoals Joset, maar gaandeweg het verhaal wordt veel duidelijk. Ook de robot als 'personage' is goed neergezet. Werkelijk prachtig om te lezen!
De auteur heeft een prettige schrijfstijl waardoor het boek geschikt is voor personen vanaf ongeveer 12 jaar.
Het laatste hoofdstuk en het nawoord maken heel duidelijk dat het verhaal hier niet afgelopen is, dat er nog meer delen volgen.
'Eén ding wist ze zeker. Ze kregen haar niet klein. Nooit! Ze zou haar vrienden ooit weer terugzien. Daar zou ze voor zorgen. Het begon nu pas echt. 'Freedom voor iedereen.''

Ik heb dit boek graag gelezen en ben benieuwd naar wat er met Joset en de andere personages in het volgende deel gebeurt en hoe ze daar mee om zullen gaan.