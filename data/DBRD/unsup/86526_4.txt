Nieuwsgierig gemaakt door lovende recencies over haar boeken, heb ik Indelible gekocht, niet wetend dat dit de laatste was in de serie over Sara Linton. Dit bleek geen bezwaar te zijn, aangezien de eerdere verhaallijnen niet als al te vanzelfsprekend worden neergezet.
Ik moet zeggen: ik heb ervan genoten. Knappe spanningsopbouw, goede karaktertekening van een redneck plaatsje in Alabama en een verassende ontknoping.

Slaughter weet de spanning in de beide verhalen uitstekend vast te houden, waarbij zowel de lezer als een aantal personages op het verkeerde been worden gezet. Halverwege het boek dacht ik de uitkomst geraden te hebben, maar bleek daar  gelukkig  flink mis mee te zitten. Een zwak punt lijkt te zijn dat er wat losse eindjes aan het verhaal zitten, maar dat kan te maken hebben met de serie waar dit boek deel van uitmaakt. Ik ben in ieder geval aangemoedigd om de eerdere verhalen te gaan lezen.