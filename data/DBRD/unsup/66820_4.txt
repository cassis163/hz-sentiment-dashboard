De Duitse schrijfster Claudia Schreiber (1958) heeft als journaliste gewerkt in o.a. Brussel en Moskou, maar woont en werkt sinds 1998 in Keulen en is zich volledig op het schrijven van boeken gaan richten. Voor een aantal van haar boeken heeft ze internationale prijzen gewonnen. Zoet als zure kersen is haar nieuwste boek.

De 14-jarige Annie is de hoofdpersoon van dit mooie, vermakelijke, absurde en hartverscheurende boek. Ze woont met haar uiterst labiele moeder en haar opa op het familiebedrijf, een kersenboomgaard. Haar vader is nergens te bekennen: volgens haar moeder is Annie het product van windbestuiving. Haar hele opvoeding is op zijn zachtst gezegd onconventioneel, maar Annie voelt zich er wel bij. Dan neemt haar moeder vlak voor de kersenoogst in een depressieve bui de benen en tegelijkertijd gaat haar opa er met zijn jonge vriendin vandoor. Zowel moeder als opa verwachten dat de ander wel op Annie zal passen. Ineens staat Annie er helemaal alleen voor. Ieder ander zou er doodzenuwachtig van worden, maar Annie vindt op haar impulsieve manier haar eigen weg wel.

In Zoet als zure kersen krijgt het thema geboorte en opgroeien een bijzondere uitwerking. Naast de onorthodoxe Annie maakt de lezer kennis met de 16-jarige Paula, die door de verstikkende liefde van haar ouders een heel andere jeugd kent. Beide meisjes moeten leren omgaan met de gevolgen van hun opvoeding, zonder daarbij te kunnen terugvallen op een solide basis.

Het boek leest heel gemakkelijk en naast alle heftige problemen die Annie op haar pad tegenkomt heeft het boek ook een hilarische, luchtige ondertoon waardoor het verhaal nooit te zwaar wordt. Een mooie roman. En van Annie kun je alleen maar gaan houden.