Ik erken dat ik als witte (hetero) vrouw nooit te maken zal krijgen met de problemen die minderheden ervaren, maar hoop meer en meer te leren door boeken zoals deze.

Kort hiervoor las ik Zij & Ik van Nic Stone, en dat vond ik een leuk boek, maar het had wel zijn foutjes. Echter werd ik door dit boek echt van mijn sokken geblazen.

Wat Zou Martin Doen? is een verhaal over de zeventienjarige Justyce, die brieven begint te schrijven aan Martin Luther King om zijn frustraties te uitten over het (geïnstitutionaliseerde) racisme dat hij van dag tot dag moet meemaken. Je merkt echt dat je je volledig inleeft in de frustraties van Justyce. Alles wat er gebeurt tijdens de debatclub is daarom ook ontzettend echt en duidelijk beschreven. Sarah-Jane is dé supporter van Justyce en is een personage waar ik me echt thuis in voelde. Ze is echt werkelijk fantastisch. Maar dit boek draait vooral om de frustraties van racisme en hoe zwarte mensen er eigenlijk niet aan kunnen ontsnappen, welk pad ze ook opgaan. Het boek bespreekt ook de vooroordelen die bij elk ras - en elke cultuur - horen en dit vond ik erg sterk. Echter bevat het boek ook personages die deze verschillen en vooroordelen bestrijden en er tegenin gaan - bijvoorbeeld Sarah-Jane en Justyce dus. Het boek is daarom een realistische representatie van het Amerika van vandaag - althans in mijn ogen.

De brieven aan Marthin Luther King waren een mooie toevoeging. In elke brief merk je dat Justyce worstelt met het idee van zichzelf, en wat hij moet zijn. Ook vindt hij het moeilijk om na te denken over wat er nou met Martin is gebeurd - hij was een goede, eerlijke man... maar toch is hij vermoord. Welk pad is er dán nog voor hem, als je zelfs als je zo goed bent toch wordt neergeslagen? Dat raakte me echt, want zo'n worsteling zal ik waarschijnlijk nooit kennen of vrezen.

De schokkende gebeurtenis die plaatsvindt in het midden van het verhaal had ik niet zien aankomen en vond ik ontzettend heftig. Echter gaf het het boek - dat vol zat met waardevolle ideeën maar niet hard aankwam - immens impact. Ik vóélde die gebeurtenis tot recht in mijn botten. Het kwam hard aan en voelde zo echt en eng dat ik niet kon ophouden met lezen tot ik erachter kwam of er gerechtigheid zou komen. Er volgen natuurlijk een hoop frustraties, maar het verhaal gaat vooral verder op een manier die de worsteling en het verdriet van Justyce aantoont - maar ook die van de mensen om hem heen.

Ik geef dit boek 4 sterren omdat ik de romance die in het boek plaatsvindt nogal onnodig vond. Het leidde af en ik vond het ook geen goede toevoeging, vooral door de hele korte driehoeksverhouding die ik echt een filler vond in plaats van een waardevolle toevoeging tot het verhaal.

Ook vond ik het format af en toe storen. Dit ging dan vooral over de manier waar de auteur dialogen in het verhaal heeft verwerkt.

Echter vond ik Wat Zou Martin Doen? een geweldig verhaal over een die jongen vecht voor wat juist is, ondanks dat niet iedereen het met hem eens is, en tegelijkertijd moet vechten tegen vastgeroeste vooroordelen en denkbeelden waar hij eigenlijk nauwelijks tegenin kan gaan. Het is een krachtig verhaal dat iedereen gelezen zou moeten hebben.