In Beet is George de hoofdpersoon. George werkt als onderhoudsman op een carwash. Hij is nooit te beroerd om over te werken en er zijn nu eenmaal dingen die na sluitingstijd gedaan kunnen worden. Op een avond ontdekt hij een vreemd wezen in de waterput. Een met een groene vacht en spitse oren. Het lijkt wel een buitenaards dier, een mutatie van iets. Ook al zit George er heel niet op te wachten hecht het dier zich aan hem. George vangt het dier en neemt het mee naar huis. Zijn vrouw Diana zorgt voor het dier maar wordt herhaaldelijk gewaarschuwd door George om op haar hoede te zijn. Maar Diana is een echte boerendochter en zij weet wel om te gaan met dieren. Niet verwachtende dat dit dier hun hele leven volledig op de kop zal zetten.

Eerst lijkt het erop dat dit boek inderdaad een thriller is. George hoort vanuit de waterput in de carwash vreemde geluiden komen, luid gesis. Hij denkt dat het rattten zijn totdat blijkt dat er een vreemd wezen in de put zit. Een wezen dat je een beetje aan een horrorachtig verhaal of aan een soort van fantasy doet denken en hier beginnen de twijfels over het thrillergehalte. Het dier ziet er best lief uit maar als George er eenmaal achter gekomen is dat een beet van dit wezen tot vreemde dingen kan leiden weet hij niet wat hij er aan moet. Als zijn vrouw wordt gebeten en een drastische karakterverandering ondergaat is helemaal het hek van de dam. Het wezen husselt het goed en kwaad door elkaar.

Door de prettige verteltrant van Kerkhofs en toch een mate van nieuwsgierigheid blijft je toch doorlezen. De personages heeft hij geloofwaardig neergezet en dat wat ze meemaken mag je wel een spannend avontuur noemen. Maar de spanning die men verwacht bij een thriller blijft helaas afwezig. Het is voortdurend een beetje aftasten welke kant dit verhaal op zal gaan. Er worden situaties beschreven die soms iets lachwekkend zijn en dit heeft een negatieve invloed op de intentie van dit boek. Buiten dat is Beet een zeer vermakelijk verhaal om te lezen en de boodschap die de auteur wil meegeven komt prima naar voren. Een leuke roman waar de auteur zijn fantasie ruim laat spreken.