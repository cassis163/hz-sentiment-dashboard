Het spoor van de Pandora appelleert aan de angst die alle ouders kennen als het hele gezin op vakantie naar het buitenland vertrekt: er zal de kinderen toch niet iets ergs overkomen? In deze thriller gebeurt dat inderdaad. Alleen dat gegeven zou al een spannend boek kunnen opleveren. Maar Brosens hanteert vaardig het fileermes om de geheime agenda's van de gezinsleden te ontleden. Daarnaast schetst hij een fraai beeld van de verhouding tussen de Franse plattelandsbewoners en hun Gendarmerie. Raak getypeerde karakters die ook iets te zeggen hebben, onconventioneel speurwerk en onvoorspelbare plotwendingen. Daarnaast levert de auteur ook nog humor en een vleugje romantiek. Het spoor van de Pandora is kortom een klein meesterwerk.