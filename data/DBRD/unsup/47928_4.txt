Dit is voor mij tot nu toe het beste boek van Peter Robinson! Het speelt afwisselend in het heden en het verleden. In het heden wordt bij het droogvallen van een stuwmeer een lijk gevonden in het verdronken dorp, dat blijkt te zijn van een jonge vrouw. Zij is vermoord in of vlak na de Tweede Wereldoorlog. Maar wie is zij? En is haar moordenaar nog in leven? Alan Banks en Annie Cabot, beiden door hun meerderen op een zijspoor gerangeerd, gaan samen op zoek naar de antwoorden.
De speurtocht wordt onderbroken door flashbacks uit het verleden van de vermoorde jonge vrouw. Ontdekkingen tijdens de speurtocht van Banks en Cabot lopen parallel aan het beschreven leven van de jonge vrouw. Zij woonde in de oorlog in het dorp dat later door de aanleg van het stuwmeer is verdwenen. We leren haar kennen met haar angsten en haar twijfels en haar liefde voor haar man. Maar waarom is zij vermoord en wie is daarvoor verantwoordelijk? Langzaam maar zeker naderen beide verhalen hun ontknoping...
Supermooi boek waarbij naast de goed weergegeven zoektocht van Banks in het heden een beschrijving wordt gegeven van het leven van een jonge vrouw in een plattelandsdorp tijdens de Tweede Wereldoorlog. Hoe moesten zij zich redden nadat de mannen ver weg werden gestuurd om te vechten?
Ook is er veel aandacht voor het priv√©-leven van Alan Banks en Annie Cabot, waardoor de personages (weer) meer gaan leven voor de lezer. Door de eerdere boeken die ik over Banks heb gelezen, 'ken' ik hem al wat beter en in dit boek is zijn karakter nog verder uitgediept. Wat mij echt heeft geraakt is zijn motivatie om voor slachtoffers op te komen: wie anders bekommert zich nog om hen? Hij voelt zich heel erg bij hen betrokken en doet er alles aan om hen recht te doen.
Het laatste hoofdstuk vond ik een beetje zwak, maar een kniesoor die daar op let na zoveel spannende andere hoofdstukken voorgeschoteld te hebben gekregen. Aanrader!!