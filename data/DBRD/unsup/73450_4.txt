The Immortalists is een tragische familiesaga. Het boek beschrijft de levens van de vier Gold kinderen. Het begint wanneer de kinderen nog jong zijn. Op een dag komt Daniel thuis met een plan. Hij wil een waarzegster bezoeken die je sterfdatum kan voorspellen. Vooraf leek dat een fantastisch idee, maar nadien blijkt omgaan met die kennis toch moeilijker dan verwacht. Niet iedereen heeft een even rooskleurig antwoord gekregen...

Je hebt de oudste zus Varya die heel verantwoordelijk en beschermend wordt. De oudste broer, Daniel, die een steeds groter schuldgevoel ontwikkelt omdat de waarzegster zijn idee was. Dan is er de rebelse Klara die wegvlucht uit de realiteit door te goochelen en daardoor niet alleen haar publiek misleidt, maar ook zichzelf verliest. En als laatste is er Simon, de benjamin van de familie, die alles uit het leven wil halen dat erin zit en daardoor onnodige risicoâ€™s neemt. Dat geeft je, als lezer, stof tot nadenken. Hoe zou jij reageren als je zou weten wanneer je sterft?

Ondanks het gebrek aan actie, is het boek spannend. De spanning wordt opgebouwd door de geheimen binnen het gezin Gold, de onthullingen daarvan en de moeizame relaties tussen de gezinsleden. De schrijfster geeft een zeer realistisch portret van de hele familie. De uiteenlopende karakters zijn heel extreem, maar nooit stereotiep.

De schrijfstijl is, in contrast met het tragische, emotionele verhaal, nuchter. Nadat iemand gestorven is, gaat Chloe Benjamin op een haast zakelijke manier over naar de volgende in rij. Hoewel je minder meeleeft met de personages, wordt hierdoor vermeden dat het boek te gewichtig is en dat is zeker positief.

In dit boek draait het niet om wat er gebeurt maar over hoe en waarom de dingen gebeuren. Het draait om keuzes maken en om het lot. Hoeveel invloed laat je een voorspelling van een waarzegster hebben? Geloof je erin? Of niet? Leef je anders als je je sterfdatum weet? En zorgt die keuze er dan net voor dat de voorspelling uitkomt?

Op het einde laat de schrijfster het aan de lezer over om te beslissen of die al dan niet gelooft in waarzeggerij en voorspellingen. Het open einde geeft nogmaals stof tot nadenken.