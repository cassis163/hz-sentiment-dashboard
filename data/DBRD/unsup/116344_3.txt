Het is altijd leuk wanneer je eerste kennismaking met een boek van een onbekende auteur zo goed blijkt mee te vallen. Mary Higgins Clark is natuurlijk geen onbekende, de boeken van deze ‘Koningin van de spanning’ gaan immers vlot over de toog. Alleen had ik tot nu toe nog geen enkel boek van haar gelezen.

Met ‘De moord op Assepoester‘, dat ze in samenwerking met Alafair Burke schreef, kwam daar verandering in. Het vrouwelijke hoofdpersonage, Laurie Moran is een producente die in een wereld van kijkcijfers haar geweten volgt. Samen met haar toegewijde naaste collega’s maakt ze er een erezaak van om via haar programma ‘Verdacht’ op zoek te gaan naar de daders van onopgeloste moordzaken. Door haar eigen voorgeschiedenis weet ze immers maar al te goed hoe belangrijk de waarheid is in het verwerkingsproces.

Dat je Laurie’s eerdere levensverhaal, dat aan bod kwam in ‘Onder mijn huid‘ nog niet hebt gelezen is geen belemmering bij het lezen van dit boek. Al moet ik wel bekennen dat ik na het lezen van dit boek, wel benieuwd ben geworden naar de rest van Mary Higgins Clark’s oeuvre.

Eigenlijk zit je bij ‘De moord op Assepoester‘ binnen de kortste keren in het verhaal. Dit verhaal heeft door de korte hoofdstukken, de snelle ontwikkeling én verschillende perspectieven bovendien een vrij hoog tempo. Het boek las echt ontzettend vlot en ik leek er dan ook in recordtempo door te vliegen.

De personages die in dit verhaal aan bod komen, kwamen goed over. Zowel het goed op elkaar ingespeelde en diverse team dat Laurie samen met Jerry en Grace vormt, als haar naaste familie. Haar vader die ondanks zijn pensioen nog steeds denkt als een politieman en tegelijkertijd de zorg voor zijn kleinzoon op zich neemt terwijl zijn dochter aan het werk is. Ook de tijdelijke karakters die een rol spelen in deze specifieke Assepoester-zaak zijn goed uitgewerkt. Susan’s familie, haar vroegere kamergenoten, haar jeugdliefde, …

Het personage van Alex heeft in dit boek niet zo’n grote indruk op me gemaakt. Het kan aan mij liggen, maar hij leek nog niet zo’n actieve rol te spelen. Daar komt ongetwijfeld verandering in vermits dit boek het eerste deel in een nieuwe serie is. Mary Higgins Clark en Alafair Burke gaan dus zeker verder gaan met deze ‘Verdacht‘-crew.

De auteurs weten het vrij spannend te houden. Niet zozeer de beklijvende spanning waarbij je je tot de laatste pagina afvraagt of alles op tijd goed zal komen. Nee, Clark en Burke lijken de verdenkingen in verschillende richtingen te sturen waardoor je je vooral afvraagt wie de dader is. Ik vond het dan ook een uiterst aangename, vlot lezende én niet te voorspelbare whodunit en ben zeker van plan om het vervolg van deze serie op te volgen.