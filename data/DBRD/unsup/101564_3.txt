Francesco Forgione is de voormalige voorzitter van een Italiaanse parlementaire onderzoekscommissie naar de maffia. In dit vuistdikke boek beschrijft hij nauwkeurig en tot in detail de verspreiding van de camorra, de ndrangheta en de cosa nostra over de gehele wereld. Het geheel is voorzien van kaarten waarop je kan zien welke organisatie waar zijn werk doet, lijsten met namen van inmiddels gearresteerde kopstukken, een personen- en een plaatsnamenregister. Ook zijn er per hoofdstuk een flinke hoeveelheid voetnoten opgenomen.
Dit alles maakt dat dit boek, hoewel uitstekend vlot geschreven, meer een boek is voor de echte liefhebber van het wel en wee van de maffia, dan voor de gemiddelde lezer die wel eens iets zou willen weten over deze organisatie. Klokkenluiders komen aan het woord, citaten uit dossiers worden neergezet en Forgione knoopt alles met vaardige pen aan elkaar. Het is echter geen boek om even fijn mee op de bank te kruipen en ondanks alle registers is het aantal namen, plaatsen en data zo veelomvattend dat het soms niet makkelijk lezen is. Kortom, een uitstekend naslagwerk, geen leesboek.