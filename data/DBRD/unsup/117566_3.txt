Het vierkant van de wraak is het debuutroman van Pieter Aspe, verschenen in 1995. Pieter Aspe is een pseudoniem voor Pierre Aspeslag. Hij is een Vlaams misdaadauteur, die al verscheiden misdaadromans heeft geschreven. Het vierkant van de wraak is het begin van een succesvolle carrière als één van de meest gelezen misdaadauteurs van België. In dit verhaal maken we voor het eerst kennis met de eigenzinnige adjunct-commissaris Pieter Van In en de bloedmooie substituut Hannelore Martens.

Net zoals zijn volgende verhalen speelt ook dit verhaal zich af in hartje Brugge. Het hele verhaal draait rond de welgestelde familie Degroof. Op een dag wordt er ingebroken in de juwelierszaak van Ghislain Degroof, zoon van de machtige Ludovic Degroof. Eerst lijkt het om een gewone inbraak te gaan totdat brigadier Versavel een aquarium met koningswater ontdekt waar de juwelen in werden opgelost. Ook vindt Van In een brief ondertekent met een raadselachtige Latijnse spreuk die bekend staat als het vierkant van de tempeliers. Hij wil een grondig onderzoek starten naar het verleden van de familie Degroof maar onder druk van Ludovic Degroof verbiedt commissaris De Kee een verder onderzoek. Toch kan Van In deze zaak niet loslaten. Hij denkt namelijk dat de oude Degroof weet wie de daders zijn maar Degroof weigert elke vorm van medewerking. Als niet veel later zijn kleinzoon Bertrand ontvoert wordt en er een bizarre eis wordt gesteld, roept hij toch Pieter en Hannelore op om zijn kleinzoon te vinden. Pieter heeft al snel door dat het om een persoonlijke wraakactie gaat. Hannelore en hij duiken in het verleden van de familie en al snel blijkt dat niets is wat het lijkt.

Het boek is in een hij/zij-vertelstandpunt geschreven. Verder wordt er vanuit de verschillende verhaallijnen verteld. Zo kan je langs de ene kant het onderzoek van Pieter en Hannelore volgen en langs de andere kant weet je wat de daders op dat moment aan het doen zijn. Hierdoor wordt er spanning opgebouwd. Als lezer weet je namelijk al vrij snel wie de daders zijn terwijl de onderzoekers nog geen enkel idee hebben. Je wilt dus verder lezen om te weten hoe Hannelore en Pieter de daders zullen vinden. Toch ontstaat er hierdoor op sommige momenten een beetje verwarring. Soms weet je pas na een hoofdstuk wat Pieter op hetzelfde moment als de daders doet. Dan moet je een klein sprongetje terug in de tijd nemen.

Zoals de titel al doet vermoeden, draait het hele verhaal rond wraak. Elke raadselachtige misdrijf in het boek is een deel van een grote wraakactie van Aquilin Verheye op Ludovic Degroof. Aquilin Verheye is de grote liefde van de vrouw van Ludovic Degroof, barones Elisa. Ondanks haar liefde voor Aquilin werd ze gedwongen te trouwen met de rijke Ludovic. Toch bleven Elisa en Aquilin elkaar geregeld zien. Wanneer Ludovic dit ontdekte, nam hij wraak door zijn dochter Aurélie jarenlang te verkrachten. Naast de wraak van Verheye is er de wraak van Aurélie Degroof en haar zoon Daniel op de oude Degroof. Niet alleen wraak is een belangrijk thema in het verhaal, ook liefde speelt een belangrijke rol in het boek. Zo heb je de eeuwige liefde tussen Elisa en Aquilin en de liefde die geleidelijk aan ontstaat tussen Hannelore Martens en Pieter Van In.

Ook de typische stereotypen die Aspe gebruikt, zorgen ervoor dat het verhaal boeiend blijft. Zo heb je de eigenwijze Van In en Martens die niets liever doen dan alleen op onderzoek uit te gaan. Hierdoor blijft het spannend gedurende het hele verhaal. Daarnaast heb je commissaris De Kee die stipt volgens het boekje te werk gaat en niets liever doet dan met de eer te gaan lopen.
Volgens mij is de boodschap achter dit hele verhaal dat niets is wat het lijkt. Je moet twee keer nadenken voor je een persoon vertrouwt. Een persoon kan er langs de buitenkant betrouwbaar uitzien maar dat wilt niet zeggen dat dat ook zo is. Ludovic Degroof is hier het perfecte voorbeeld van. Het iseen man met twee gezichten. Voor de buitenwereld is hij een welgesteld en gerespecteerd man die er voor zorgt dat zijn familie niets te kort komt maar achter dit uiterlijk zit echter een beest verscholen die zijn vrouw en dochter verkracht. Dat is niet alles, wanneer iets niet gaat zoals hij het wil, laat hij zijn dochters in de steek. Zo zit zijn dochter Benedict in een kloosterorde, heeft hij Aurélie laten opsluiten in een instelling en heeft hij Nathalie verstoten omdat ze aan de drugs zit.

Het boek is naar mijn mening voor elke thrillerliefhebber een aanrader, zowel voor onervaren als voor ervaren lezers. In het begin is het wat langdradig en duurt het even voor het verhaal op gang komt. Maar eens er schot in de zaak komt, is het een boek vol spanning waarin je als lezer van begin tot einde vol aandacht verder leest.