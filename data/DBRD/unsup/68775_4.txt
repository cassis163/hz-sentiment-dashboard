Wanneer in het dorp Ringerdam, de woonplaats van journaliste Benthe Berg, Rick V. als hoofdverdachte wordt aangehouden in een grootschalige pedofielzaak wordt zij samen met een collega op deze zaak gezet. Als later blijkt dat haar dochter Céline ook één van de misbruikte kinderen blijkt te zijn wordt zij van de zaak gehaald. Maar eigenwijs als Benthe is gaat zij toch door met haar onderzoek, met alle gevolgen van dien. Ze gaat zelfs zover dat wanneer Rick V. door onvoldoende bewijs weer vrijkomt ze een aanslag op hem beraamt….

In mijn bloed is het eerste boek dat ik van Milou van der Will heb gelezen, ik wist ook niet wat ik ervan moest verwachten. Het verhaal sprak me aan, zo ook de cover. Ik houd van opvallende covers, en qua kleurgebruik valt deze zeker in de categorie opvallend. Tot aan ‘de moord’ kwam ik maar moeizaam in het verhaal. Ik werd afgeleid doordat er naar mijn idee vreemd taalgebruik en rare zinnen in het boek stonden. Een zinsnede zoals ‘schoon gebroekt’ ipv ‘met een schone broek aan’ of ‘tegenover de Vrieskoopjes woont mevrouw Rietdijk’ ipv ‘tegenover de familie Vrieskoop’ zorgde ervoor dat ik mijn twijfels had over de 4 en 5 sterren recensies bij bol.com en Hebban. De zin waar ik zelfs meerdere mensen naar hun mening heb gevraagd heeft me heel lang bezig gehouden. ‘Ik kan Rick ook omleggen met een mes, of met een ander scherp voorwerp. Maar als ik heel eerlijk ben, weet ik niet of ik daartoe in staat ben. Op veilige afstand een kogel afvuren, ja, daar kan ik me nog iets bij voorstellen. Maar in koelen bloede een einde aan zijn leven maken?’ Iemand neerschieten zou dan zoals ik het lees minder erg zijn….! Maar gelukkig was ik nieuwsgierig genoeg om door te lezen en daar heb ik absoluut geen spijt van gekregen. Na ‘de moord’ werd ik compleet in het verhaal gezogen, ik heb zelfs geen vreemd taalgebruik of rare zinnen meer gelezen. Daardoor heb ik het gevoel dat het boek in delen en door verschillende mensen is geredigeerd. Wat een ontwikkelingen komen er vanaf hoofdstuk 25 voorbij, en wat een mooi plot. Ik had niet kunnen bedenken.

Ik heb begrepen dat dit het eerste deel is van een serie, ik ben daarom erg benieuwd naar het vervolg. Wat de relatie van Benthe en haar echtgenoot maar ook ex betreft ligt alles nog open. Dus Milou, schrijf maar gauw een volgend deel.
Het boek krijgt van mij 4 sterren, het eind heeft mij volledig overtuigd van haar kwaliteit als schrijfster.
Bianca.