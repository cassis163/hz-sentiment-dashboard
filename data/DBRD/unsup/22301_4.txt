Dit boek heb ik afgelopen jaar meerdere malen voorbij zien komen op verschillende boekenblogs. De verschillende goede recensies maakten mij nieuwsgierig. Toen ik het boek tegenkwam in de bieb heb ik het meegenomen om zelf te lezen.

De 17-jarige Zac heeft leukemie en heeft net een beenmergtransplantatie achter de rug. Hij moet nog een tijdje in een afgesloten kamer in het ziekenhuis blijven. Vanwege zijn leeftijd is hij de kinderafdeling ontgroeid en ligt hij op de volwassen afdeling waar verder alleen oudere mensen zitten. Maar dan krijgt hij een nieuwe buurvrouw. De 17-jarige Mia begint pas met haar strijd tegen kanker. Zac en Mia zouden in hun eigen leven nooit bevriend raken met elkaar. Maar toch ontstaat er een mooie vriendschap tussen de twee.

Twee tieners die te maken krijgen met kanker, waar hebben we dat eerder gelezen. Inderdaad, ook het immens populaire 'Weeffout in onze sterren' gaat daar ook over. Dat boek vond ik uiteindelijk minder dan ik had verwacht. De gelijkenis met Zac & Mia is groot, maar toch vond ik Zac & Mia een mooier boek om te lezen.

Zac & Mia las ik letterlijk in een halve dag uit. Er zit veel vaart in en de personages zijn goed uitgewerkt. Ook zit er genoeg humor in, waardoor het niet al te zwaar wordt. Het boek is ingedeeld in delen. Het verhaal wordt afwisselend verteld vanuit het perspectief van Zac en dat van Mia. Hierdoor leer je beide personages goed kennen.

Ik vond het een mooi boek om te lezen. Het is een mooi verhaal over een onverwachte vriendschap.