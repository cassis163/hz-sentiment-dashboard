De bijna 17-jarige Li-Ming is op jonge leeftijd geadopteerd door een Nederlands gezin. Haar leven gaat, vooral door toedoen van de moeder, niet helemaal lekker en ze is vaak te vinden bij Mark die er niet zo’n eerlijk leven op na houdt. Als de vader van Mi-Ling komt te overlijden, trekt ze bij Mark in. Mark belandt door een klusje voor de crimineel Berat in de gevangenis en Li-Ming staat er alleen voor.
Huan is een meisje dat door de schrijnende armoede op het Chinese platteland door haar ouders verkocht wordt. Dat ze in Nederland verzeild zal raken om in de prostitutie terecht te komen, weten die natuurlijk niet.
De twee verhaallijnen van Li-Ming en Huan worden door Ingrid Aanen mooi met elkaar verweven. De afschrikwekkende Rus Pasha Gagarin voorziet Berat en zijn twee broers van meisjes voor hun illegale praktijken. Huan wordt met twee lotgenoten vastgehouden en uitgebuit door Berat terwijl Li-Ming daar in de bar werkt om voor zichzelf de kost te verdienen.
In het spannende verhaal wisselt de schrijfster vakkundig van perspectief. Chinese Meisjes is een gemakkelijk leesbaar boek waarbij soms nét iets te weinig aan de fantasie van de lezer wordt overgelaten. Jammer is ook dat het redigeren door de uitgever niet optimaal is geweest.
De beschrijvingen van de ontwikkelingen en de karakters maken dat je lekker door kunt lezen en dat het niet al te dikke boek (186 bladzijden) uit is voor je het weet. De pittige onderwerpen mensenhandel en prostitutie worden goed beschreven. Chinese meisjes krijgt een mooi slot waarbij alles op zijn plek valt.