In ‘Het geheim van Harald Delorge’ voert auteur David van den Bosch opnieuw de Ierse privédetective Connla Quinn op als hoofdpersoon. Ook diens stereotype secretaresse, Shirley Janssen, ziet de lezer terug. Ondanks dat ‘Het geheim van Harald Delorge’ dit duo voor de tweede keer ten tonele voert, zijn de boeken prima los van elkaar te lezen.

“Connla Quinn hield niet van fietsen. Autorijden deed hij niet vanwege de hinderlijke Nederlandse gewoonte om aan de rechterkant van de weg te rijden. Maar ook van treinreizen was hij geen fan.”

Quinn is een kieskeurig man als het gaat om koffie, whisky en het aannemen van zaken. Als Harald Delorge hem benadert met de vraag twee weken lang een fietsenmaker te schaduwen, weigert Quinn dan ook. De vraag van Delorge intrigeert hem echter aangezien hij vermoedt dat Delorge van tevoren wist dat hij de zaak zou afwijzen. Met de hulp van zijn, oogverblindende maar naïeve, secretaresse Shirley besluit hij zelf op onderzoek uit te gaan. Wanneer er een dode valt, ziet Quinn zich plotseling met een moordzaak geconfronteerd. Om de dader te vinden moet Quinn er achter komen wat Harald Delorge voor hem verborgen houdt.

“Jonathan bleef zitten, hij was er niet best aan toe. Maar we mochten hem niet, dus we lieten hem even kniezen. Bilal en André ruimden de stoelen op en ik maakte met Pim het vuur uit. We waren de laatsten van alle gasten in de hut die gingen slapen. Jonathan ging met ons mee, dat weet ik zeker.”

Ik begon volkomen blanco aan ‘Het geheim van Harald Delorge’ aangezien ik nog niets had vernomen over auteur David van den Bosch en er wachtte mij een verrassing. Wat een heerlijke, luchtige schrijfstijl hanteert deze auteur en wat een ongekunstelde en (dus) geloofwaardige dialogen presenteert hij in ‘Het geheim van Harald Delorge’.

De opbouw van het verhaal is goed en Van den Bosch verwerkt er de nodige humor in. Wellicht bijzonder voor een detective, maar geloof me, het past prima! De karakterisering van de hoofdpersonen is origineel. Daar waar je bij voorbaat wellicht denkt dat Van den Bosch gekozen heeft voor een karikatuur van ‘de’ secretaresse, komt zelfs deze Shirley erg leuk voor het voetlicht. Natuurlijk, op het eerste gezicht lijkt zij het stereotype, maar er zit meer achter de, met twee vingers typende, hoogblonde schoonheid, dan je in eerste instantie denkt. Quinn is overigens ook redelijk stereotype. De, in Amersfoort wonende en werkende, Ier voorziet in zijn levensonderhoud door middel van speurwerk, is kritisch, enigszins cynisch en … ja hoor, hij houdt van whisky.

“Thuisgekomen liep hij de trap op naar zijn woonkamer, schonk zichzelf een whisky in en stak een sigaar op voordat hij op de versleten bank neerplofte. Voor de zoveelste keer ging hij in gedachten na wat Peter aan Shirley had verteld en probeerde er de belangrijke stukken uit te lichten.”

Kortom, ‘Het geheim van Harald Delorge’ is een aanrader. Zeker voor hen die van een fijne detective houden en net eens wat méér willen. En het plot…..

Over de auteur
David van den Bosch (1982) is schrijver, verhalenverteller en theatermaker. Hij is onder meer de helft van vertellersduo Dá Fhili en spelleider van Terugspeeltheater Amsterdam. Ook was hij de eerste stadsdichter van zijn woonplaats Amersfoort, niet toevallig de thuisbasis van zijn creatie Connla Quinn. In december 2016 bracht uitgeverij Nabij Producties zijn eerste detective ‘Het Meisje met de Hond’ - een Connla Quinn Mysterie uit.

Uitvoering
Nabij Producties
EAN 9789492055484
Paperback, 128 pagina’s

Over Hanneke Tinor-Centi
Hanneke Tinor-Centi (1960), eigenaar van HT-C Communicatie en Marketing, literair agent, boekmarketeer en recensent.
http://ht-c-communicatie.nl/