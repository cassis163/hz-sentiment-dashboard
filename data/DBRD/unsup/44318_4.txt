Politieduo Pia Kirchhoff en Oliver von Bodenstein worden ingezet bij de moord op een ernstig mishandeld en misbruikt meisje. Bij hun onderzoek komen ze al snel terecht in de gruwelijke wereld van kindermisbruik. Maar dan wordt ook de keiharde tv-presentatrice Hanna Herzmann zwaar mishandeld en verkracht en therapeute Leonie Kepler op afschuwelijke wijze vermoord. In eerste instantie lijken deze verschillende misdaden niets met elkaar te maken te hebben, maar gedurende het onderzoek lijkt er een link te zijn met een lid van de beruchte motorclub Frankfurt Road Kings. Hij woont samen met zijn vrouw en kinderen in een zwaar bewaakt perceel in het bos en hij heeft op zijn beurt weer contact met een eerder voor kindermisbruik veroordeelde advocaat. De eerzuchtige officier van Justitie Marcus Frey toont grote interesse in de moorden en verkrachtingszaak en verschijnt opeens, zeer ongebruikelijk, in hoogsteigen persoon op verschillende plaatsen delict. Heeft hij een dubbele agenda of is hij erop gebrand zijn al eerder voor kindermisbruik veroordeelde vroegere vriend opnieuw achter de tralies te krijgen? En wat te denken van het plotseling veranderde gedrag van Louisa, het dochtertje van de hoogzwangere Emma, een oude schoolvriendin van Pia. Emma is getrouwd met Florian Finkbeiner en woont sinds kort in bij de ouders van Florian, de oprichters van de Vereniging Sonnenkinder. Het onderzoek heeft uiteindelijk ook persoonlijke consequenties voor Pia door niet mis te verstane bedreigingen aan haar adres. Hoewel de vermoedens gedurende het verhaal steeds sterker worden en langzamerhand iedereen verdacht wordt, leiden alle lijntjes uiteindelijk naar een toch nog onverwacht einde. Knap hoe Nele alles weer heeft gecombineerd tot een spannend en bij tijd en wijle gruwelijk verhaal. Van harte aangeraden!