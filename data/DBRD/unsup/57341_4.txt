Het fantasierijke prentenboek Bijzondere keus, meneer de reus! bevat een vermakelijk voorleesverhaal. Na een teleurstellende avond, wanneer de ober en chef-kok net besloten hebben de boel voor die avond maar te sluiten krijgen ze onverwachts een bijzondere gast. Voor het restaurant staat een heuse reus. Het hele restaurant is direct in rep en roer, de voorraadkamer wordt driftig geïnspecteerd. Hebben ze wel genoeg eten te bieden voor zo’n grootse gast? Voordat de reus de menukaart in handen krijgt heeft hij eigenlijk zijn keus al gemaakt en dat is een heel bijzondere…

Het originele verhaal met een onverwachte afloop zal jonge kinderen zeker aanspreken. De paginagrote gedetailleerde illustraties van Job van Gelder doen een tikkeltje nostalgisch aan. Ze zijn stuk voor stuk een lust voor het oog en zouden niet misstaan in een lijstje aan een muur van elke kinderkamer of basisschool. De kort maar krachtige teksten van Auteursechtpaar Erik van Os en Elle van Lieshout sluiten daar haarfijn op aan en maken het geheel af. Leuk om uit voor te lezen, kort voor een restaurantbezoek of daarna, als afsluiting van een leuke avond.
Het boek nodigt zeker uit om veelvuldig uit de kast gepakt te worden, dit korte verhaal over een wel heel grote reus is voor jonge kinderen spannend en grappig tegelijk. Leuk om uit voor te lezen, maar ook een leuk boek voor kleuters om zelf te pakken, de illustraties langdurig te bekijken en het verhaal er zelf bij te bedenken. De vriendelijke reus zal vermoedelijk veel kinderharten veroveren en het zou dan ook leuk zijn om deze bijzondere gast – met zijn eigenaardige eetpatroon – veel vaker tegen te komen in een lange reeks van mooie prentenboeken. Aanrader!