Wanneer Kitty ontdekt dat haar man Tom een buitenechtelijke relatie heeft pakt ze haar koffers en vertrekt naar Amerika. Ze gaat naar een huisje aan Lake Akanabee, een huisje wat ze van haar grootvader geërfd heeft. Ze kent haar grootvader nauwelijks. Als ze bij het opknappen van het huis een mooi sieraad vindt, begint haar zoektocht naar het verleden van haar opa. Op dat punt begint ook de tweede verhaallijn. Het is 1914, Dimitri een gewone Russische soldaat, wordt in een legerhospitaal verzorgd door Tatiana, één van de dochters van de laatste Russische tsaar. Er ontstaat een liefdesrelatie tussen deze twee maar ondertussen gaat de geschiedenis ook verder. De Russische revolutie zorgt ervoor dat een mooie toekomst niet voor Tatiana en Dimitri is weg gelegd.

Tot hier volgt het verhaal de geschiedenis zoals de meeste die kennen. De schrijfster Gill Paul maakt gebruik van de vele mysteries die er rondom de moord op de tsarenfamilie zijn om het verhaal verder te vervolgen. Daarbij lukt het haar prima het vervolg van het verhaal verder te verweven rondom historische gebeurtenissen in Europa.
Afwisselend schrijft ze verder over het leven van Dimitri en het leven van Kitty aan het meer van Akanabee. Van deze twee verhaallijnen is de verhaallijn van Dimitri de meest boeiende. De verhaallijn van Kitty is vanaf het begin al duidelijk het feelgood element in het boek.

Schrijfster Gill Paul heeft een prettige schrijfstijl en zeker uit de verhaallijn van Dimitri blijkt haar deskundigheid en goede research over het onderwerp. Het feelgood element van het boek maakt dat de plot van het boek voorspelbaar wordt. De schrijfster neemt echter de tijd om naar het einde toe te werken wat tot gevolg heeft dat het verhaal bij tijd en wijle wat langdradig dreigt te worden en het de vaart uit het verhaal haalt. Hoewel het Paul heel goed lukt om de beide verhaallijnen door elkaar heen te weven doet ze te veel moeite om alle losse draadjes in het verhaal af te werken waardoor er weinig wordt overgelaten aan de fantasie van de lezer. Alles samen zorgt ervoor dat het een leuk boek is om te lezen maar blijft het niet echt hangen.